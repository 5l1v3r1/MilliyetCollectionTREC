<DOC>
<DOCNO> 220983 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/09/son/soneko19.html </URL>
<DATE> 2004/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Renault, Türkiye'de kamyon üretecek... 
</HEADLINE>
<TEXT>

     Renault Trucks, Türkiye'de montaj fabrikası kurarak 2 yıl sonra kamyon üretimi planlıyor. 
     Yeni ürünleri 8x2 Premium ve 6x2 Midlum kamyon modellerininin tanıtım toplantısında konuşan Renault Trucks Türkiye Genel Müdürü Eric Labat, şirketlerinin, Avrupa standartlarındaki 3.5-40 ton arası komple araç gamını ithal ettiğini ve 16 özel iştirakçi bayi ağıyla da ürünlerin pazarlama ve satışını gerçekleştirdiğini söyledi. 
     Renault Trucks'un 2002'de Türkiye'de kamyon üretimine ilişkin ilk adımı olan Renault Trucks Sanayi adı altında endüstriyel bir şirket kurduğunu anımsatan Labat, şunları kaydetti 
     ''Projemiz, oldukça iddialı. Amacımız, Türkiye'yi, Renault Trucks'un Avrupalı endüstriyel bazlarından birisi haline getirmek. Halihazırda fabrikasyonda kullanılan ekipman ve makinaların yanı sıra orta sınıf ticari araç kabini fabrikasyonumuzun da Fransa'nın kuzeybatısından Bursa'ya transferi gerçekleştirildi. Bu proje için ilk yatırımımız 10 milyon euronun üzerinde. Türkiye'de üretilen kabinler daha sonra Fransa'ya ihraç edilmekte. Projemizin gelecek etaplarında ise şasi ve dingil gibi aksamları da burada üretmeyi planlıyoruz. Bu şekilde 2006 senesinde, başlangıçta yapmış olduğumuz yatırımın 3 ila 5 katı büyüklüğünde bir yatırımla gerçekleşecek bir asamblaj montaj fabrikası kurmayı düşünüyoruz. 
     Türkiye'de üretim yapmayı planlıyoruz. Türkiye'de yatırım yaparak maliyetlerimizi düşürmek ve burada ürettiğimiz araçları Avrupa dahil Renault Trucks'un bulunduğu tüm ülkelere pazarlamak istiyoruz.'' 2003 yılı içinde yerli üretim de dahil olmak üzere 6 ton ve üzeri toplam ticari araç pazarında Renault Trucks Türkiye olarak pazar paylarının yüzde 5'e yükseldiğini bildiren Labat, 2005 sonu itibariyle bu payı yüzde 10'un üzerine çıkarmayı hedeflediklerini söyledi. 
     Labat, ''İthal ticari araç pazarında ise Renault Trucks, 1999'dan bu yana gerçekleştirmiş olduğu kümülatif satışlarıyla yaklaşık olarak ithal edilen araçların yüzde 20'sine tekabül etmektedir. Diğer Avrupa'lı markaların önüne geçerek pazarın lider markası haline gelmiştir'' diye konuştu. 
     
     50 MİLYON EUROLUK YATIRIM 
     Eric Labat, Türk üreticilerin de bulunduğu toplam ticari araç pazarının liderlerinden biri haline gelebilmek için araç gamlarını Türk dahili nakliyecilerinin ihtiyaçları doğrultusunda yenilemeleri gerektiğine işaret ederek, şöyle konuştu 
     ''Çünkü Türk ticari araç pazarı Batı Avrupa pazarına benzemekle beraber, oluşumu açısından halen bazı farklılıklar da ihtiva etmekte. Türkiye'de satışı gerçekleştirilen ağır vasıtaların yüzde 45-50'sini 8x2 ve 6x2 kamyonlar oluşturmaktadır. Avrupa'da bu tip araçlar yok denecek kadar az. Bu durumda biz araçlarımızı bu talepler doğrultusunda adapte ettik. Bugün lansmanını gerçekleştirdiğimiz 8x2 ve 6x2 araçlarımız, çevre koruması ve güvenlik konularında Avrupa normlarına sahip Türk dahili nakliyecilerinin geleneksel talepleri doğrultusunda adapte edilmiş araçlardır.'' Soruları da yanıtlayan Labat, Türkiye'de kamyonlara ait diğer aksamları da üretmeye başlayacaklarını kaydederek, ''Henüz fizibilite çalışmaları tamamlanmadı. Belki gelecek senelerde motor üretimi de Türkiye'de gerçekleşebilecek. 2006'da tüm kamyonları Türkiye'de monte etmek, üretmek söz konusu olabilecek. İçinde Türk malı kullanılarak yapılmış parçalar da olacak'' dedi. 
     
     FREN SİSTEMİ İZMİR'DE ÜRETİLİYOR 
     Şu anda Renault Trucks'un tüm fren sisteminin İzmir Serbest Bölgesi'nde üretildiğini belirten Labat, bu fabrikasyon projesinin yatırım miktarının yaklaşık 50 milyon euro olduğunu, bu miktarın üretilen araç boyutlarına göre değişebileceğini söyledi. 
     Labat, ''Hafif ticari araç üretirsek eğer, daha fazla satış volümü gerektirdiği için yatırım miktarı 50 milyon euronun üzerinde olabilir'' diye konuştu. 
     Bu yılki satış beklentilerine ilişkin olarak da Labat, her iki araçta da birkaç yüz adet satış planladıklarını bildirdi. Labat, şöyle devam etti 
     ''8x2 ve 6x2 araçlarının Türkiye'ye adaptasyonu için AR-GE laboratuvarlarında bir yıldan uzun bir süredir çalışıyoruz. Fransa'da üretilen 8x2 aracımız, yalnızca Türk pazarına yönelik. 6x2 aracımız da, Fransa'dan gelecek ve sadece fazladan konulan dingil Türkiye'de monte edilmekte. 6x2'nin başka ülkelere de ihracı gerçekleştiriliyor.'' ÖTV indirimiyle ilgili olarak Labat, Türkiye'de ÖTV'nin düşmesinin taşımacılık sektöründe araç yenilenmesi açısından büyük önem taşıdığını vurguladı. 
     Amaçlarının, 3-5 yıl içinde yüzde 10-15 pazar payına ulaşarak Türkiye pazarının ikinci markası haline gelmek olduğunu bildiren Labat, ticari araç pazarının Avrupa'dan farklı bir yapı gösterdiğini, Türkiye'de genel olarak üreticilerin, 8x2 kamyonlarına bir dingil daha ekleyerek kamyonların taşıma kapasitesini yükselttiklerini söyledi. 
     Türkiye pazarının Renault Trucks için stratejik önemi bulunduğunu, Türkiye'nin, Avrupa'da 4., 5. büyük pazar hacmine sahip ülke olduğunu ifade eden Labat, Türkiye'de lanse edilen araçların Avrupa'da da pazara sunulan son model olduğunu vurguladı. 
     
     YENİ MODELLER 
     Renault Trucks Türkiye, yeni 8x2 Premium ve 6x2 Midlum kamyon modellerininin tanıtımını ''Anadolu Yollarında'' projesiyle başlattı. 
     Proje kapsamında 11 Nisan 2004'e kadar Türkiye çapında 30 il ve ilçede tanıtım yapacak olan Renault Trucks konvoyu 5 araçtan oluşuyor. 
     Nakliyecilerinin talep ve beklentileri doğrultusunda geliştirilen ve dün itibariyle satışa sunulan yeni araçlardan 8x2 Premium, 320 ya da 370 beygir gücündeki iki farklı motor seçeneğiyle sunuluyor. 
     6x2 modeli ise 270 beygir gücünde 12 supaplı 6 silindirli bir motora sahip bulunuyor. Opsiyonel olarak 120 beygir gücündeki bir motorla da donatılıyor. 
     Renault Trucks Türkiye Pazarlama Müdürü Mete Büyükakıncı, 6x2 Midlum'un 270 beygir gücü için verilen fiyatın vergiler hariç 46 bin 750 Euro, 220 beygir versiyonu için de 43 bin euro olduğunu bildirdi. 
     4 dingilli 8x2'nin 370 beygir gücünün fiyatının 60 bin 500 Euro olduğunu belirten Büyükakıncı, ''Bu araçta değeri bin euro olan klimayı 6 aylığına müşterilere 1 euro karşılığında sunuyoruz. İlk 6 ay için aracın fiyatı 59 bin 501 euro'' dedi. 
     
</TEXT>
</DOC>
