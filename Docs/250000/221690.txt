<DOC>
<DOCNO> 221690 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/12/yasam/yas00.html </URL>
<DATE> 2004/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte yasaklı besinler 
</HEADLINE>
<TEXT>

   Özellikle hanımlar .. Kanserden uzak durmak istiyorsanız, yağ tüketimini en aza indirin kek, pasta, çikolatayla hemen vedalaşın 
      Doğru beslen kanseri yen - 6 
Ayşegül Aydoğan 
   
   Son kitapları "Kanseri Beslenerek Yenebilirsiniz"de beslenme ve diyet uzmanları Aysun - Murat Gökçen çifti, kanserden korunmada olduğu kadar kanser tedavisi sırasında da yediklerimizin ne kadar önemli olduğunu özel beslenme reçeteleri hazırlayarak vurguluyor. 
   Meme ve yumurtalık kanserinin oluşumunda beslenmenin rolüne dikkat çeken Gökçen çifti, kadınlarda en çok görülen kanser türü olan meme kanserinde riski büyük ölçüde arttıran faktörün genetik değil, diyet - beslenme ve yaşam şekli olduğunu savunuyor. Kanser araştırmalarının her 9 kadından birinde meme kanserinin oluştuğunu ortaya koyduğunu anlatan Gökçen çifti, bu olgunun da her yıl yüzde 3 oranında artarak yükseldiğini belirtiyor. 
   
   Lifli yiyeceklere yönelin 
   Gökçenler'e göre kadınlara özgü bazı beslenme alışkanlıkları istatistiklerle paralellik gösteriyor. Murat - Aysun Gökçen, birçok araştırmanın aşırı protein ve yüksek yağ tüketimi, buna karşın lifli - posalı yiyecekleri çok az almanın kansere davetiye çıkardığını ifade ederek, şöyle diyor 
   "Bu durumda akla 'Acaba kadınlar beslenmesini bilmiyorlar mı ' diye bir soru geliyor. Maalesef genelde kadınların kilolu oluşu, çikolata, dondurma gibi yiyeceklere düşkün olmaları, yemekleri bol yağlı yapmaları, kek, kurabiye gibi besinlerden uzak duramamaları bu soruyu doğrular gibi." 
   Gökçen çifti, meme kanseri - beslenme ve yağ alımıyla ilgili yapılan diğer araştırmaları şöyle anlatıyor 
   "Meme kanseriyle besinlerle alınan yağ arasındaki bağlantıyı araştıran başka bir çalışmada ise günlük yağ alım oranının toplam kalorinin yüzde 40'ından yüzde 30'a düşürülmesi, riskin azalması için yeterli olmadığı belirtiliyor. Muhtemelen meme kanseri riskinin azaltılması için günlük yağ alımının toplam kalorinin yüzde 25 oranına düşürülmesi, hatta bir nebze daha aşağı çekilmesi daha sağlıklı olacaktır. Bu paylaşımın da özellikle zeytinyağı, fındık yağı, balık yağı şeklinde olmasında sonsuz yarar var. Ancak, ne olursa olsun günlük yağ tüketiminin mümkün olduğu kadar minimumda tutulması gerekir." 
   
   Kızartma, riski 3'e katlıyor 
   Meme kanseri olan bir kadının yumurtalık kanserine yakalanma riskinin iki kat fazla olduğunu da hatırlatan Gökçenler, bu konuyla ilgili de şunları söylüyor 
   "Özellikle yumurtalık kanseri üzerine yapılan bir araştırmada, haftada 5 veya daha fazla defalar kızartılmış yiyecekler yiyen kadınlarda kanser riski, haftada 3 defadan daha az kızartma yiyen kadınlara göre 3 kat daha yüksektir. Yapılan araştırmalarda yağ, et ve süt tüketimi aşırı olan ülkelerde yumurtalık kanseri oranlarının da yüksek olduğu gözlenmektedir. Günlük alınan yağlı sütün buna katkıda bulunup bulunmadığı konusunda şüphe duyulan, sütün kendisi değil sütün içindeki doymuş yağdır. Ayrıca, A vitamini ve beta karoten miktarının kandaki düzeyleri düştükçe yumurtalık kanseri riski artmaktadır. Özellikle yumurtalık kanser riski olan kadınların A vitamini ve beta karotenden zengin diyetlerle beslenmesi önemlidir." 
   
   Bu da örnek bir diyet    Gökçenler'in meme ve yumurtalık kanseri tedavisi sırasında uygulanmak üzere hazırladığı örnek diyet şöyle 
   
   Sabah 
   Taze meyve sulu ve taneli cornflakes veya yulaf ezmesi 
   Siyah veya yeşil zeytin 
   Domates, salatalık, yeşil biber 
   Tam buğday ya da yulaf ekmeği 
   
   Öğle 
   Salata Özel yapım 
   Yoğurt en az yüzde 50 yağı alınmış 
   
   Öğleden sonra 
   Yulaflı diyet bisküvi 
   Nar veya havuç suyu 
   
   Akşam 
   Sebzeli balık havuç, soğan, patates, biber, domates vb. 
   Mercimek çorbası 
   Tam buğday ya da yulaf ekmeği 
   
   Yatmadan Önce 
   Kestane ve taze meyve 
   
   Özel yapım salata 
   Kırmızı lahana ve havuç rende, soya filizi, brokoli, maydanoz, roka, yeşil sivri biber, domates, kırmızı soğan kıyılacak. Hepsi karıştırılacak. İçine taze limon suyu ve zeytinyağı ilavesi yapılacak. 
   NOT Salatalar her seferinde taze yapılacak 
   
   Ekmek ama hangisi    Ekmek çeşitleri içinden de sağlıklı ve besleyici olanı tercih edilmeli. Gökçenler'in tavsiyesi, tercihin tam buğday unu ya da yulaftan yapılmış ekmeklerden yana kullanılması. Gökçenler'in önerileri şöyle 
   En çok tüketilen beyaz ekmek, besleyici değeri en az, kalori değeri ise en çok olandır. 
   Kepek ekmeği bağırsakları düzenli çalıştırır ve kabızlıktan korur. Ancak aşırı kepek, kalsiyum, demir gibi bazı minerallerin emilimine engel olur. 
   Çavdar ekmeği ve mısır ekmekleri de içerik olarak değerlidir. 
   Mısır ekmeğine biraz yağ konulur. Buna da dikkat etmek gerekir. 
   Tam buğday unundan yapılan ekmek çok sağlıklıdır. Birçok B vitamini ve diğer mineraller unun içindedir. Özellikle kemoterapi ve radyoterapi sırasında B vitaminleri kaybı büyük olduğundan, bu tip ekmekle beslenmek çok yararlıdır. 
   Yulaf ekmeği, ekmeklerin prensidir. Kabızlığa iyi gelir, kolesterol düşürür. İdeali, herkesin yulaf ya da tam buğday unundan yapılmış ekmekleri yemesidir. 
   Yukarıda anılanlar, pirinç ve bulgur başta tüm tahıl gurupları için de geçerlidir. 
   Unutmamak gerekir ki aşırı miktarda saflaştırılmış besinler, yemek borusu, karaciğer, mide ve pankreasın kansere karşı olan direncini azaltır. 
   
   Gökçen çiftinin özel mönüsünden    Buğdaylı mercimek 6 kişilik    MALZEMELER 
   1 çorba kaşığı fındık yağı n 1 adet ince kıyılmış sarı soğan 
   2 diş kıyılmış sarmısak n 2 su bardağı mercimek 
   1 çorba kaşığı keten- tohumu n Yarım su bardağı aşurelik buğday n 2 3 su bardağı kıyılmış ceviz 
   1 çorba kaşığı balzamik sirke 
   1 çorba kaşığı ısırganotu n 1 tatlı kaşığı kekik 
   1 çorba kaşığı zeytinyağı 
   
   HAZIRLANIŞI 
   Bir gece önceden mercimek ve aşurelik buğdayı yıkayıp bol suda ıslatın. 
   Pişireceğiniz zaman mercimek ve buğdayın suyunu süzün, zeytinyağı, soğan, sarmısak ve bir miktar su ilavesi ile birlikte suyunu çektirecek şekilde haşlayın. 
   Fırını ısıtın. 
   Haşladığınız karışımı diğer kalan malzemelerle fındık yağı hariç birlikte iyice karıştırın. 
   Fındık yağıyla yağlanmış tepsiye dökün. 
   Fırında yarım saat pişirin. 
   Servisten önce 10 dakika dinlendirin. 
   
   YARIN 
   Kemoterapi ve radyoterapi beslenmeyi nasıl etkiliyor 
   Kemoterapi ve radyoterapi sırasında uygulanacak örnek beslenme reçeteleri 
   Kanserle ilgili merak edilenler 
   Gökçenler'in özel mönüsünden yer elması fava 
   
   
   
</TEXT>
</DOC>
