<DOC>
<DOCNO> 202679 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/17/son/sondun07.html </URL>
<DATE> 2003/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Güzel manken Heidi Klum hamile... 
</HEADLINE>
<TEXT>

     Dünyanın en güzel mankenleri arasında sayılan Alman asıllı Heidi Klum, hamile olduğunu açıkladı. 
     30 yaşındaki ''Victoria's Secret'' iç çamaşırları mankeni Heidi Klum, yaklaşık 1 yıldır İtalyan işadamı Flavio Briatore ile beraber. 
     Çiftin ilk bebeklerinin gelecek yıl ilkbahar aylarında dünyaya geleceği bildirildi. 
     Heidi Klum ile işadamı sevgilisinin evlenmeye niyetleri olup olmadığı konusunda ise açıklama yapılmadı. 
     Heidi Klum geçen yıl, 5 yıldır evli olduğu kuaför kocası Ric Pepino'dan ayrılmış, daha sonra kısa bir süre ''Red Hot Chili Pepper'' topluluğunun elemanı Anthony Kiedis ile beraber olmuştu. Kiedis'i bırakan Klum, İtalyan işadamı Briatore ile çıkmaya başladı. 
     İtalyan yarış otomobilleri üreticisi olan Briatore'nin, Heidi Klum'dan önce top model Naomi Campbell ile birlikte olduğu bildiriliyor. 
     Briatore, Heidi Klum'la ilişkisi hakkında, ''Heidi bir numara bunu biliyorum. Harika bir şey. İlişkimizde her şey mümkün. Evlilik dahil hiçbir şeyi saf dışı etmiyorum. Heidi ile her şeyi yapabilirim. Şimdiye kadar hiç bu kadar mutlu olmamıştım'' diye konuştu. 
     Buna karşılık, ''kendisinden bir hayli yaşlı olan Briatore'de ne bulduğunu'' soran gazetecilere Heidi Klum, ''Karizması ve davranışları. Önemli olan bunlar, görünüş değil'' cevabını verdi. 
     Dünyanın önde gelen mankenlerinden olan Heidi Klum'un fotoğrafları Elle, Sports Illustrated ve Glamor gibi dergilerin kapaklarını süslüyor. 
     Çiftin Noel'i Almanya'da, Heidi Klum'un ailesiyle birlikte geçireceği bildirildi. 
     
</TEXT>
</DOC>
