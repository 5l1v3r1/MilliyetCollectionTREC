<DOC>
<DOCNO> 218261 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/27/son/soneko09.html </URL>
<DATE> 2004/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Çukurova Grubu, borcunu Turkcell hissesiyle ödeyecek... 
</HEADLINE>
<TEXT>

     Çukurova Grubu, Yapı ve Kredi Bankası'na olan faiz taksiti borcunu, Turkcell hissesi ile ödeyecek. 
     Yapı ve Kredi Bankası'ndan Borsa'ya gönderilen açıklamaya göre, Banka Yönetim Kurulu'nun dünkü toplantısında, Çukurova Grubu ile akdedilen 31 Aralık 2002 tarihli Finansal Yeniden Yapılandırma Sözleşmesi FYYS gereğince, 98 milyon 937 bin 601 ABD Doları tutarındaki 31 Aralık 2003 tarihli faiz taksiti alacağının, işlemiş faizi ile birlikte Çukurova Grubu'na ait Turkcell'in İMKB'de dolaşımda bulunmayan hisse senetlerinin iktisap edilmek suretiyle tasfiyesini kararlaştırdı. 
     Hisseler, ''gerçekçi fiyat'' ilkesi çerçevesinde İMKB nezdinde oluşan son 30 işlem gününe ait ağırlıklı ortalama fiyatı üzerinden beher hisse 14.718 lira olmak üzere Borsa dışında ve aracı kurum kullanmaksızın iktisap edilecek. 
     Devredilecek hisse senetlerinin geri alımı hususunda Çukurova Grubu'na opsiyon hakkı tanındı. Geri alım bedeli, bankanın iktisap tarihindeki ABD doları karşılığına opsiyon tarihine kadar geçecek günler için yıllık Libor artı 3,5 oranındaki faizin ilavesi ile bulunacak meblağ olarak belirlendi. 
     Opsiyon hakkı, Çukurova Grubu'nun TMSF ve BDDK ile imzaladığı 31 Ocak 2003 tarihli sözleşmede tanınan sürede kullanılmaması halinde sona erdirilecek. 
     
     TAKSİTTE 2 AYLIK ERTELEMEYE GİDİLMİŞTİ 
     Çukurova Grubu, borçlarının erken ödenmesi konusunda yeni anlaşma yapmak üzere BDDK ve TMSF'ye yazılı teklif verdiğini açıklamış, Yapı Kredi ile Çukurova Grubu şirketleri arasında 31 Aralık 2002 tarihinde yapılan Finansal Yeniden Yapılandırma Sözleşmesi uyarınca 31 Aralık 2003 tarihinde yapılması gereken 98 milyon 937 bin 601 dolarlık faiz taksitinin, sözleşmenin ilgili maddesinde öngörülen haklar kullanılarak, 60 günlük sürede faizi ile birlikte ödeyeceğini bildirmişti. 
     
</TEXT>
</DOC>
