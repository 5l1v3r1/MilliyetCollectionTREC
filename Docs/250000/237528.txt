<DOC>
<DOCNO> 237528 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/05/son/sonsiy06.html </URL>
<DATE> 2004/05/05/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
CHP'li Gazalcı "YÖK tasarısı üniversiteleri siyasallaştırır" 
</HEADLINE>
<TEXT>

     CHP Denizli Milletvekili Mustafa Gazalcı, YÖK Yasa Tasarısı'nın üniversiteleri siyasallaştıracağını öne sürdü. 
     Gazalcı, yaptığı yazılı açıklamada, tasarının üniversite sistemini, öğretim birliğini daha da bozacağını, kargaşa yaratacağını bildirerek, ''Bu tasarı, daha özerk, daha nitelikli bir üniversite için değil, AKP'nin kadrolaşma ve eğitimi dinselleştirme uygulamalarının bir uzantısıdır'' dedi. 
     Tasarının, Anayasa'nın 131. maddesinde YÖK'e bırakılan, ''Yükseköğretim kurumlarının öğrenimini planlamak, düzenlemek...'' hükmüne aykırı olduğunu savunan Gazalcı, şunları kaydetti 
     ''Tasarıya göre liselerin hangi alanlara gireceğine YÖK değil, MEB karar veriyor. 
     Bu tasarı, tehlikeli bir biçimde üniversiteleri siyasallaştıracaktır. Bu yol açılırsa üniversitelerde eğitim kendi değerleri ve ölçütleriyle değil, siyasal iktidara göre belirlenecektir. 
     Öğretim birliği içinde verilen laik eğitim anlayışı üniversitelerde bozulacaktır. Eğitim büyük ölçüde dinselleşecektir. 
     Bu tasarı, AKP'nin kendine göre YÖK yaratma tasarısıdır.'' 
     
</TEXT>
</DOC>
