<DOC>
<DOCNO> 223711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/19/son/sondun44.html </URL>
<DATE> 2004/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Savaştan bir insan hikayesi... Zeyneb 7 ay daha yürüyemeyecek 
</HEADLINE>
<TEXT>

     Irak'taki ABD istilasında yaralanan Zeyneb Ahmed, Irak savaşının birinci yıldönümünde, bedensel engeline rağmen, ödenmesi geciken tazminatın umuduyla hayatına yeni bir seyir vermek istiyor. 
     Bir Amerikan uçağının, geçen yıl nisan ayında bir gece, saklandığı binayı bombalaması sonucu iki bacağından ciddi şekilde yaralanan 21 yaşındaki Zeyneb, ''7 aydan önce yürüyemeyeceğim'' diyor. 
     Köylü kızı Zeyneb'in dertleri bununla bitmiyor. Savaş, ailesinin bir bölümünü kırıp geçirmiş, geri kalanını da geçinme imkanından mahrum bırakmış. Zeyneb'in erkek kardeşlerinden Hamid, ''Evimize bir tek füze isabet etti ve gece yarısı patladı'' ifadesini kullanıyor. 
     Zeyneb, olaydan sonra, hiç boş yer bulunmayan bir hastaneye kaldırıldı, ancak burada 2 günden fazla kalamadı. Genç kız, ''İlk tedavimi yaptılar, bacaklarımı sardılar. Bana sıra gelene kadar, o kadar çok yaralı vardı ki...'' diye konuşuyor. 
     21 yaşındaki genç kız ve başından yaralanan erkek kardeşi Hamid, kendilerini mutlu sayabiliyorlar zira 43 kişilik geniş ailesinin birçok üyesi bombardımanda yaşamını yitirmiş. 
     Zeyneb, ''Amerikalıların bizi neden hedef aldığını hiçbir zaman anlamadım. Hiçbir şey bunu mazur gösteremez. Bulunduğumuz yerde ne askeri bir üs vardı, ne de askerler'' diyor. 
     Hastaneden çıkan Zeyneb, daha sonra 4 operasyon geçireceği özel bir kliniğe kaldırılmış. Genç kız, Iraklıların çoğu için çok büyük bir meblağ olan 2 bin dolarlık hastane masrafını karşılamak için koyunlarını ve ineklerini sattıklarını da belirtiyor. 
     Genç kız, ''Yaşamak istiyoruz, yeni bir hayat istiyoruz, fakat paramız yok'' derken, Hamid de ''Bütün paramız kliniğe gitti'' ifadesini kullanıyor. 
     Ailenin yazgısına dikkat çekmek için yapılan bütün girişimler sonuçsuz kalmış. Tek avuntu, insan haklarını savunan bir örgütten gelmiş. ''Savaşın Masum Kurbanları İçin Kampanya'' CİVİC adlı örgüt, olayla ilgili araştırma başlatmış. 
     Hamid, ''Hükümetten hiçbir yardım gelmedi, hiçbir kişi bizimle ilgilenmedi, birilerinin bize yardım etmek istediğinden de emin değiliz'' diyerek, Allah'tan yardım dilemekten başka çarelerinin kalmadığını sözlerine ekledi. 
     
</TEXT>
</DOC>
