<DOC>
<DOCNO> 216258 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/19/son/soneko32.html </URL>
<DATE> 2004/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
TİM Başkanı Şişecam grevi, bir çığa dönüşme tehlikesi taşıyor 
</HEADLINE>
<TEXT>

     Türkiye İhracatçılar Meclisi TİM Başkanı Oğuz Satıcı, cam sektöründe 13 işletmede başlatılan ve iki kez ertelenen grevin ülke ihracatını ve ekonomisini tehdit eden bir çığa dönüşme tehlikesi taşıdığını bildirdi. 
     TİM Başkanı Satıcı ile ürünlerinde cam ve türevi ürünler kullanan otomotiv, ilaç, beyaz eşya, gıda, dayanıklı tüketim malları sektörlerinin temsilcileri düzenledikleri basın toplantısında, grevin ekonomiye ve ihracata etkisini değerlendirdiler. 
     Satıcı, toplantıda yaptığı konuşmada ülke ekonomisi ve ihracatı için son derece kritik bir sorunu konuşmak ve ilgili kurum ve kuruluşları konunun hassasiyeti hakkında uyarmak için toplandıklarını söyledi. 
     Satıcı, ''Kristal-İş'in cam sektörümüzün can damarı olan 13 işletmede başlattığı ve hükümetimiz ve sayın Cumhurbaşkanımız tarafından iki kez ertelenen grev tüm Türkiye ihracatını ve ekonomisini tehdit eden bir çığa dönüşme tehlikesi taşımaktadır'' dedi. 
     Gerek grev, gerekse lokavt hakkının yasal zeminler içinde kullanılması sırasında dikkat edilmesi gereken sosyal ve ekonomik sonuçlar bulunduğunu vurgulayan Satıcı, kendisinin dışındaki dinamikleri etkisi altına alan hassas sektörlerde grev kararı almadan önce grevin işçiler üzerinde yaratacağı etkiler kadar ülke ekonomisine, diğer sektörlerde çalışanlara olumsuz etkilerinin hesaba katmak gerektiğini kaydetti. 
     
     MGK YASASI 
     Satıcı, ''Sizlere belirtmek istediğim bir konu da şudur ki Milli Güvenlik Kurulu kavramı 2945 sayılı Milli Güvenlik Kurulu'na ilişkin kanunun 2. maddesinde Devletin anayasal düzeninin, milli varlığının, milletlerarası alanda siyasi sosyal ve ekonomik menfaatlerinin her türlü dış ve iç tehditlere karşı korunması ve kollanmasını ifade eder'' diye konuştu. 
     Oğuz Satıcı, içinden geçilen iyimser atmosfere rağmen Türkiye ekonomisinin halen çok kırılgan olduğunu ve bu kırılganlığın çok dikkatli davranmayı gerektirdiğini belirterek, şöyle devam etti 
     ''Krizden çıkmamızı ve son iki yılda büyümemizi sağlayan lokomotif güç ihracattır. İhracat ekonomisi ağır girdi maliyetleri, kur baskısı ve uluslararası rekabetle boğuşurken ek yük ve sorunları kaldıracak durumda değildir. Artık ekmek aslanın ağzında değil midesindedir. Bu şartlar altında Türkiye ekonomisi ve ihracatı için stratejik önemi olan sektörlerimize tedarikçilik yapan cam sektörümüzde başlayacak bir grev başta otomotiv sektörü olmak üzere savunma sanayi, beyaz eşya, gıda, sağlık ve bunlara bağlı alt sektörlerimizi ve ihracatımızı derinden etkileyecek bir çığ tehlikesi yaratmaktadır. Bu çığın altında kalma tehlikesi tüm ulusumuzu ilgilendirmektedir. 
     Hükümetimiz ve Sayın Cumhurbaşkanımız tarafından son derece haklı nedenlerle iki kez ertelenen grevin Danıştay kararı ile yeniden başlaması halinde ortaya çıkacak sonuçlar hepimiz için vahim bir nitelik taşımaktadır.'' 
     
     ''BEDELİ TÜRKİYE'YE ÇOK AĞIR OLACAK'' 
     Türkiye'de işçinin ekmeğini tehdit eden en önemli faktörün rakip ülkelerde işçilerin çok düşük maliyetlerde çalışması olduğuna işaret eden Satıcı, şunları kaydetti 
     ''Türkiye ve cam işçisi, çağın gerisinde kalmış, demode konseptler etrafında örgütlenerek rekabet ve akıldışı taleplerle bir yere varamaz. Biz işçimizle sendikalarımızla ve müteşebbisimizle aynı gemideyiz. Öncelikli mesele bu geminin rekabet denizinin hırçın dalgalarında başarıyla yüzmeye devam etmesidir. Rekabetçilik meselesinde sendikalarımızla ve işçilerimizle ortak stratejiler üretmek ve işbirliği içinde olmak zorundayız. Bu noktada Türk-İş, Hak-İş, DİSK başkanları ile uluslararası rekabetteki gücümüzü artırmanın ve istihdamı artırmanın yollarını aramalıyız.'' TİM Başkanı Satıcı, cam sektöründe grev nedeniyle ihracatın yanı sıra iç pazarda da kayıplar yaşanacağını, bunun bedelinin Türkiye'ye çok ağır olacağını savundu. 
     Grev kararını da eleştiren Satıcı, 27 Kasım'da İstanbul'da yaşanan bombalama olaylarına işaret ederek, ''Herkes bu telaştayken sendika grev kararını, ekonominin üzerine daha büyük bir bombayı 27 Kasım günü notere götürmüş. Sendikanın bu konuda duyarlı olması lazım'' dedi. 
     Türk otomotiv sektörünün girdisinin yüzde 70'ini Türkiye'de yan sanayiden karşıladığına dikkat çeken Satıcı, bir soru üzerine, sektörlerin hiçbirisinin bir kuruş bile zam yapacak durumda olmadığını öne sürdü. 
     Satıcı, ''Zam olmaz ama siz artık yerli üreticinin malını kullanmazsınız. İthal ikamesiyle bunlar karşılanır. Türkiye'nin pazarına göz dikmiş dev firmalar, ülkeler bunu ikame ettirebilir'' dedi. 
     
</TEXT>
</DOC>
