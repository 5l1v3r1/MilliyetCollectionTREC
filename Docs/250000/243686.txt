<DOC>
<DOCNO> 243686 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/29/ekonomi/eko01.html </URL>
<DATE> 2004/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
'50 milyar sınırı sorun olmaz' 
</HEADLINE>
<TEXT>


BDDK, sektörün 50 milyara inecek olan mevduat güvencesine hazır olduğunu, sınırın mudilerin yüzde 99'unu kapsayacağını açıkladı 

EKONOMİ SERVİSİ 

Bankacılık Düzenleme ve Denetleme Kurumu BDDK , 2001'den bu yana istikrarın sağlanması için önemli bir aşama kaydeden bankacılık sektörünün artık sınırlı mevduat güvencesine geçmeye hazır olduğunu bildirdi. Kurum, güvencenin 50 milyar lira ile sınırlandırılmasına karşın mevduat sahiplerinin yüzde 99'unun kapsam içinde olacağını belirtti. 
BBDK, sınırlı mevduat güvencesinin başlayacağı 5 Temmuz'a yaklaşılması nedeniyle dün yazılı bir açıklama yaptı. Sınırlı güvenceyle her müşterinin her bir bankada açacağı tasarruf mevduatının 50 milyarlık kısmı güvencede olacak. 

Sektör büyüdü 
Son yıllarda istikrarın sağlanması yönündeki olumlu gelişmelerin yanı sıra bankacılık sektörünün mali yapısının güçlendirilmesi yönünde önemli adımlar atıldığı ve gelişmeler kaydedildiği belirtilen açıklamada, bankacılık sektörünün krizin yaşandığı 2001 yılıyla bugün gelinen noktası karşılaştırıldı. 
Açıklamada, sektörün 2001'de 117.7 milyar dolar olan aktif büyüklüğünün Mart 2004'te 194.1 milyar dolara, mevduatın da 76.6 milyar dolardan 120.6 milyar dolara yükseldiğine dikkat çekildi. 
Sermaye yeterlilik rasyosunun aynı dönemde yüzde 9.3'ten yüzde 34.6'ya yükseldiği, 2000 yılında negatif olan sektör k rlılığının 2003 yılı sonunda 4 milyar 18 milyon dolara ulaştığı belirtilen açıklamada, bütün bu gelişmeler sonucunda tam mevduat güvencesinden sınırlı güvenceye geçişin zamanı geldiği ifade edildi. 

'Bozuk para cüzdanı hazırlayın' BDDK, bankacılık sektöründeki bazı bilgileri sunduğu haftalık bülteninde Yeni Türk Lirası YTL propagandası da yapıyor. Kurum, bültendeki sayfaların üst kısmına YTL ile ilgili sloganlar yazarak şimdiden hatırlatmalar yapıyor. Bültendeki sloganlar şunlar "YTL'ye hazır mısınız, 2005 YTL yılı, YTL'ye geçişi planladınız mı, YTL ile kuruş yeniden geliyor, YTL için bozuk para cüzdanlarınızı hazırlayın." 


</TEXT>
</DOC>
