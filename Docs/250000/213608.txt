<DOC>
<DOCNO> 213608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/06/son/sontur30.html </URL>
<DATE> 2004/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Erdoğan, Esad ile telefon görüşmesi yaptı... 
</HEADLINE>
<TEXT>

     Başbakan Recep Tayyip Erdoğan, Suriye Devlet Başkanı Beşşar Esad ile telefon görüşmesi yaptı. 
     Başbakanlık Basın Merkezi'nden yapılan açıklamaya göre, Esad, Başbakan Erdoğan'a, Amerika seyahatinin ardından ''Hoş geldiniz'' diyerek, Konya'da meydana gelen kazayla ilgili kendisinin ve Suriye halkının taziyelerini iletti. 
     Esad, Türkiye ziyareti sırasında kendilerine gösterilen sıcak ilgiden duydukları memnuniyeti bir kez daha ifade etti. 
     Açıklamada, iki liderin, Esad'ın Türkiye ziyareti sırasında ele alınan, Serbest Ticaret Anlaşması müzakerelerine başlanması, serbest ticaret bölgeleri kurulması ve genel olarak iki ülkenin ekonomik ilişkilerine hız kazandırılması konularını değerlendirdikleri belirtildi. 
     Çifte Vergilendirmenin Önlenmesi ile Yatırımların Karşılıklı Teşviki ve Korunması anlaşmalarının en kısa sürede iki tarafça onaylanıp yürürlüğe girmesi konularının da gözden geçirildiği kaydedilen açıklamada, bu alandaki kararlılıkların karşılıklı olarak teyit edildiği bildirildi. 
     
</TEXT>
</DOC>
