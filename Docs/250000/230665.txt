<DOC>
<DOCNO> 230665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/12/son/sonsiy11.html </URL>
<DATE> 2004/04/12/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Son noktayı Arınç koydu, Denktaş TBMM'de konuşacak... 
</HEADLINE>
<TEXT>

     TBMM Başkanı Bülent Arınç, KKTC Cumhurbaşkanı Rauf Denktaş'ın TBMM Genel Kurulu'nda konuşmasını istedi. 
     Alınan bilgiye göre, Arınç, Denktaş'ı 15 Nisan 2004 Perşembe günü Genel Kurul'da konuşması için davet etti. 
     Bülent Arınç, çeşitli sivil toplum örgütleri ve partilerin Denktaş'ı TBMM'de konuşma yapması için davet etmesi üzerine KKTC Cumhurbaşkanı'nı telefonla arayarak, Meclis içtüzüğü ve teamüller konusunda bilgi verdi. 
     Arınç, Denktaş'a şunları söyledi 
     ''İsminiz partilerüstü, derneklerüstü bir saygınlığa sahip. Adınızın Türkiye'de iç politika malzemesi yapılması bizi çok üzer. Bu nedenle bir derneğin ya da partinin Meclis'teki salonunda konuşma yapmanızın saygınlığınıza uygun olmadığını düşünüyoruz. Konuşma yapmayı arzu ederseniz Genel Kurul'da yapınız.'' KKTC Cumhurbaşkanı Denktaş'ın da Arınç'ın bu sözlerine karşılık Kıbrıs konusunda TBMM'de son bir kez konuşma yapmak istediğini belirterek, ''Bu belki de veda konuşması anlamına gelebilir. Fikirlerimi açıklamak ve TBMM'de milletvekillerimize son kez Kıbrıs konusunu anlatmak arzusundayım'' yanıtını verdiği öğrenildi. 
     Arınç'ın bunun üzerine Denktaş'ı konuşmasını yapmak üzere 15 Nisan Perşembe günü TBMM Genel Kurulu'na davet ettiği bildirildi. 
     
</TEXT>
</DOC>
