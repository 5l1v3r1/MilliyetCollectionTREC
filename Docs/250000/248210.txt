<DOC>
<DOCNO> 248210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/15/son/sontur38.html </URL>
<DATE> 2004/06/15/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Öğrenci, öğretmenini bıçakla tehdit edince... 
</HEADLINE>
<TEXT>

     Denizli'de bir ilköğretim okulu öğrencisi, ''kendisini sınıfta bıraktığını'' iddia ettiği öğretmenini bıçakla tehdit edince, öğretmenin de öğrenciyi döverek hastanelik etti. 
     Alınan bilgiye göre, Karşıyaka Mahallesi'ndeki Vakıfbank İlköğretim Okulu'ndaki olayda 8. sınıf öğrencisi İmdat Doğan, zayıf not vererek kendisini sınıfta bırakmakla suçladığı öğretmeni Zafer Yücel ile tartıştı. 
     Tartışmanın büyümesi üzerine Doğan yanında taşıdığı bıçakla öğretmenini tehdit etti. Araya giren öğretmen ve öğrenciler kavgayı ayırırken, kavgada öğrencinin dudağı patladı. 
     Denizli Devlet Hastanesi'ne götürülen öğrencinin dudağına dikiş atılırken, 5 gün ''iş göremez'' raporu verildi. 
     
     TARAFLAR BİRBİRİNDEN ŞİKAYETÇİ 
     Bu arada, olaydan sonra öğretmen ve öğrencisi birbirinden şikayetçi oldu. 
     Aynı öğretmenin daha önce de iki arkadaşını dövdüğünü iddia eden İmdat Doğan, ''Öğretmen bize taktı. Arkadaşlarımı ve beni sürekli sıkıştırmaya başlamıştı. Bu olay derslerimizi de etkiledi. En sonunda da bu olay meydana geldi. Beni kasıtlı olarak dövdü, şikayetçiyim'' dedi. 
     İngilizce Öğretmeni Zafer Yücel ise öğrencinin yalan söylediğini ve elindeki bıçağını almaya çalışırken dudağının patlamış olabileceğini öne sürdü. 
     
     SORUŞTURMA AÇILDI 
     Bu arada, AA muhabirinin görüştüğü Denizli Milli Eğitim Müdürü Ekrem Ekici, olayla ilgili soruşturma başlattıklarını söyledi. 
     Olayın ''üzücü'' olduğunu ifade eden Ekici, ''Aldığımız bilgilere göre, sorunlu bir öğrenciymiş. Ailesi de idare edelim, okulu bitirtelim diyormuş. Milli eğitim çok kalabalık bir camia. Bu tür olaylar meydana gelebiliyor. Bu tür olaylarda hiç taraflı davranmıyor ve gerekli soruşturmayı yapıyoruz. Öğrenci bizim öğrencimiz, öğretmen de bizim öğretmenimiz'' diye konuştu. 
     
</TEXT>
</DOC>
