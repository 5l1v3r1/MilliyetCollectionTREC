<DOC>
<DOCNO> 229920 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/09/son/soneko25.html </URL>
<DATE> 2004/04/09/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Mesleki ücret tarifesini belirlemek, kanuna aykırı bulundu 
</HEADLINE>
<TEXT>

     Rekabet Kurulu, Türkiye Barolar Birliği'nin TBB avukatlık ücret tarifesi belirlemesinin rekabeti kısıtlayıcı etkisi bulunduğuna karar verdi. 
     Kurul ayrıca, TBB ve Türk Tabipler Birliği'nin TTB , sözleşmeli avukat ve doktorlar için de aylık ücret düzenlemesi yaparak, birliklere kanunlar ile verilen yetkileri aştığına karar verirken, bu konuda yasal değişiklik yapılması için girişim başlattı. 
     Rekabet Kurulu, Emir Çetinkaya'nın ve EBSO'nun, çeşitli meslek örgütlerinin ücret tarifesi belirlemesinin, rekabeti kısıtlayıcı etkisi nedeniyle Rekabetin Korunması Hakkında Kanun'a aykırı olduğu yönündeki şikayetlerini sonuçlandırdı. 
     Emir Çetinkaya, ''TBB, Türk Diş hekimleri Birliği TDB , Türk Tabipler Birliği TTB , Türk Mühendis ve Mimar Odaları Birliği TMMOB , Türkiye Serbest Muhasebeci Mali Müşavirler ve Yeminli Mali Müşavirler Odaları Birliği'nin TÜRMOB , üyelerinin çeşitli hizmetlerde uygulayacağı ücretler ile ilgili alt sınırı belirlemek yoluyla Rekabetin Korunması Hakkında Kanun'u ihlal ettiği'' yönünde şikayette bulundu. Ege Bölgesi Sanayi Odası EBSO Genel Sekreteri Mustafa Kalyoncu'nun, ''işyerinde çalıştırılması mecburi avukat, elektrik mühendisi, teknik sorumlu, mali müşavir, hekim gibi meslek elemanlarının ücretinin de, bağlı bulunulan meslek örgütü tarafından her yıl belirlenmesinin rekabeti bozucu bir uygulama olduğu'' yolundaki şikayeti de bu davalar kapsamında değerlendirildi. 
     Yapılan inceleme sonucunda, Rekabet Kurulu, Avukatlık Kanunu'nun ilgili maddeleri ile verilen yetki kapsamında TBB'nin asgari ücret tarifeleri belirlemesinin rekabeti kısıtlayıcı etkilerinin bulunduğuna karar verdi. 
     Kurul, EBSO'nun şikayeti üzerine, Avukatlık Kanunu ile verilen asgari ücret tarifesi belirleme yetkisi çerçevesinde sözleşmeli avukatlar için de aylık ücret düzenlemesi yapan TBB'nin kanunla kendisine tanınan yetkisini aştığına ve söz konusu kanunla verilen yetkinin Rekabetin Korunması Hakkında Kanun'a da aykırı olduğuna karar verdi. 
     Rekabet Kurulu, her iki şikayet konusunda, söz konusu kanun ile Rekabetin Korunması Hakkında Kanun arasında ihtilaf olması nedeniyle, Avukatlık Yasası'nda gerekli değişikliklerin yapılması için TBMM, Başbakanlık ve ilgili bakanlık nezdinde girişimlerde bulunacak. 
     Kararda, söz konusu yasal değişikliklerin sağlanmasından sonra, asgari fiyat tarifesi belirleme talebinde bulunan meslek birliklerinin olası taleplerinin, Rekabetin Korunması Hakkında Kanun'un muafiyet hükümleri çerçevesinde ayrıca değerlendirileceği belirtildi. 
     Kurul, Emir Çetinkaya'nın, ''TDB, TTB, TMMOB, TÜRMOB'un üyeleri ile ilgili ücret tarifesi belirlemesinin Rekabetin Korunması Hakkında Kanun'a aykırı olduğu'' yolundaki şikayetleri konusunda da, bu konulardaki şikayetlerin daha önce değerlendirilerek, gerekli yasal değişikliklerin yapılması konusunda girişimlerin sürdüğü yönünde, Çetinkaya'nın bilgilendirilmesine karar verdi. 
     EBSO Genel Sekreteri'nin, ''işyerlerinde çalıştırılması mecburi işyeri hekiminin aylık ücretinin de TTB tarafından belirlenmesi'' ile ilgili şikayetinde de, TTB'nin işyeri hekiminin ücretinin belirlenmesine yönelik kararının, kanunla verilen yetkileri aştığına işaret etti ve bu konuda Rekabetin Korunması Hakkında Kanun'a uygun yasal değişiklik yapılmasına karar verdi. 
     EBSO'nun işyerinde çalıştırılması zorunlu elektrik mühendisi, yeminli mali müşavirlerin ücretinin ilgili meslek odaları tarafından belirlenmesi ile ilgili şikayetinde ise bu kişilerin ücretinin ilgili odalarca belirlendiği şeklindeki iddiayı doğrulayacak bilgiye rastlanmaması nedeniyle, bu konuda bir işlem yapılmasına gerek olmadığına, şikayetin reddine karar verildi. 
     
     ANKARA BAROSU BAŞKANI GÜNER ''KARAR YANLIŞ'' 
     Ankara Barosu Başkanı Semih Güner, Rekabet Kurulu'nun, ''TBB'nin, avukatlık sözleşmelerinde ücret tarifesi belirleyerek kanun ile verilen yetkiyi aştığı'' yönündeki kararının yanlış olduğunu söyledi. Güner, Rekabet Kurulu'nun statü hukuku gereği çalışan avukatların durumunu gözardı ettiğini belirterek, şöyle devam etti 
     ''TBB'nin ücret tarifesi bakanlığın onayı ile uygulanıyor. Kurul'un bakanlığın onayını iptal etme yetkisi yok. Sadece yasa değişikliği istiyor. Diğer taraftan, burada bir normlar çatışması söz konusu. Avukatla iş sahibi arasında özgür irade ile yapılan sözleşme gözardı ediliyor. Avukatlık çok özel yetkileri ve statüsü olan bir meslek. Kamu hizmeti alanından gelen yetkileri kullanıyor. Diğer meslekler ile karşılaştırılmaması lazım. Haksız rekabetin önlenmesi açısından, TBB hizmet ücretlerinde alt ücret sınırlarını belirliyor. Bu sınırın korunması lazım. Kurul'un diğer meslek grupları için aldığı karar doğru olabilir.'' 
     
</TEXT>
</DOC>
