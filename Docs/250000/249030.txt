<DOC>
<DOCNO> 249030 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/18/son/sonsiy17.html </URL>
<DATE> 2004/06/18/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Derviş'ten olağanüstü kurultay kararına eleştiri .. 
</HEADLINE>
<TEXT>

     CHP İstanbul Milletvekili Kemal Derviş, 3 Temmuz'da yapılacak 12. Olağanüstü Kurultay'a ilişkin olarak, ''Bu kadar acele, bu kadar hazırlıksız, bu kadar içeriğe dönük olmayan bir süreç bence çok umut vermiyor. Bu süreçte maalesef hepimiz suçluyuz, sadece genel merkez değil. Tartışma ortamını yaratamadık, bunu kabul etmek gerekir'' değerlendirmesini yaptı. 
     Derviş, CNN Türk'te katıldığı canlı yayında Taha Akyol'un sorularını yanıtladı. Ağırlıklı olarak Türkiye'nin Avrupa Birliği AB üyeliği ile ilgili gelişmelere yönelik görüşlerini açıklayan Derviş, bir soru üzerine, 3 Temmuz'da yapılacak olağanüstü kurultay ve parti içi tartışmalara da değindi. 
     CHP'de ''Kişilere odaklı tartışmayı doğru bulmadığını, içerik tartışmasına ihtiyaç bulunduğunu'' belirten Kemal Derviş, şunları söyledi 
     ''Keşke farklı olsaydı. Belki ilerde bir program kurultayı ile bütün programı tartışalım. Hatta bu program kurultayına giderken bütün sivil toplum örgütleriyle ön toplantılar olsun tarım, sanayi, AB tartışılsın. Egemenlik paylaşımı sorununu anlatmaya çalışalım. Bu konuları tartışabileceğimiz, kaygılara yanıt verebileceğimiz bir ortam oluşsun.'' Sosyal demokrasinin iki önemli ayağı bulunduğuna dikkati çeken Kemal Derviş, emekçilerin yanı sıra aydınların, orta sınıfın kazanılmasının da çok önemli olduğunu söyledi. Derviş, ''Aydınlarla güven tazelenmesi gerekiyor. Bu da tartışmadan, eleştiriden geçer. bu uzun bir süreç istiyor'' diye konuştu. 
     
     PARTİYİ GENÇ BİR KADROYA HAZIRLAMAK 
     CHP'nin geçmişte bunu başardığını anlatan ve ''Ortanın Solu'' kavramının benimsenmesiyle ilgili süreci anımsatan Derviş, şöyle devam etti 
     ''O sürecin sonunda, yenilenmiş, halka yeni umutlar anlatabilen güçlü bir parti ortaya çıkmıştı. O parti, liderini de bulmuştu. Hatta Bülent Ecevit o zamanlar pek lider olarak gözükmüyordu, kendisi başkalarına 'siz lider olun' falan diyordu. O hareketin içinde genç bir lider doğdu. Ben Genel Başkan'a bu tür bir sürece destek vermesini birkaç kez söyledim. Kendisi de o zamanlar bu sürecin içindeydi.'' 2010-2020 yıllarının CHP'sinin nasıl olacağının bugünden konuşulması gerektiğini kaydeden Derviş, ''Bizlerin artık uzun vadeli düşünmemiz gerekir. Genç insanlara, 35-40 yaşındaki bir kadroya sosyal demokrasiyi hazırlamak, 3-4 yıl sonra öyle bir kadroyla ortaya çıkmak belki çok doğru olacak'' dedi. 
     
     ''HEPİMİZ SUÇLUYUZ'' 
     Kemal Derviş, bir soru üzerine, kendisinin CHP'nin geleneklerine, köklerine, Atatürkçü değerlere son derece önem verdiğini anlatırken, bunların sosyal demokrasinin evrensel doğruları ve deneyimi ile bütünleştirilmesi gerektiğini kaydetti. 
     CHP'de bu konuların rahatça tartışıldığı bir ortam olmadığını belirten Derviş, bu yöndeki görüşlerine tahammül edemeyenler, saptıranlar, sola karşı bir hareket olduğu öne sürenler bulunduğunu söyledi. Derviş, ''Aslında tam tersi. Bence solun özüne uygun. Özellikle gençler arasında bu tartışmayı yaşamak isteyen bence çoğunlukta olan insanlar var. Bu olacaktır ama zaman alacaktır. Maalesef bir-iki kurultaylık bir olay değil bu'' dedi. 
     Kemal Derviş, 3 Temmuz'da yapılacak olağanüstü kurultaya ilişkin temennisinin sorulması üzerine, şunları söyledi. 
     ''Temennim, bu tartışma ortamına bir adım atılabilirse, hoşgörülü biçimde bir adım olur. Fakat bu kadar acele bu kadar hazırlıksız, bu kadar içeriğe dönük olmayan bir süreç bence çok umut vermiyor. Bu süreçte maalesef hepimiz suçluyuz. Sadece genel merkez değil. Bu tartışma ortamını yaratamadık bunu kabul etmek gerekir.'' 
     
</TEXT>
</DOC>
