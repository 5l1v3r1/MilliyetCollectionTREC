<DOC>
<DOCNO> 239695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/13/son/sonsiy06.html </URL>
<DATE> 2004/05/13/ </DATE>
<TIME> 08.50 </TIME>
<AUTHOR>  </AUTHOR>
<HEADLINE>
CHP'li muhalifler yeniden hareketlendi... 
</HEADLINE>
<TEXT>

     CHP'de parti içindeki muhalifler, olağanüstü kurultay talebi ile yeniden hareketlendi. 
     CHP'de parti yönetimine karşı birlikte hareket etme kararı alan CHP'li muhalifler, olağanüstü kurultayın yolunu açmak için yeniden hareketlendi. Kendi aralarında ve parlamento dışındaki muhalefet hareketlerinin temsilcileri ile sık sık toplantılar gerçekleştiren muhalifler "uygun ortam ve günü" bekleyişini sürdürüyor. 
     
     YENİ BİR BİLDİRGE 
     CHP Genel Başkan Deniz Baykal'ın "akşam yemeklerinde biraraya gelmekle" suçladığı muhalifler, olağanüstü kurultay talebini gündeme getirmek için çalışmalarını sürdürüyor. 
     Kendi aralarında toplantılarını sürdüren muhalif milletvekillerinin kamuoyuna açıklanmak üzere bildirge taslağı oluşturdukları iddia edildi. Bildirgeyi dün açıklamak isteyen, ancak YÖK Yasa Tasarısı'nın gündemde bulunması nedeniyle, "gündemi kesmemek" amacıyla bildirgeyi açıklamadıkları öğrenildi. 
     Muhalif milletvekillerinin bugün veya yarın bir basın toplantısı ile olağanüstü kurultay talebini yeniden gündeme getirecekleri ve hafta sonunda da kamuoyuna açık geniş katılımlı toplantı gerçekleştirmeyi amaçladıkları öğrenildi. 
     
</TEXT>
</DOC>
