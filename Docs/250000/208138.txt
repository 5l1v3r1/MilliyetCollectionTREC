<DOC>
<DOCNO> 208138 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/12/son/sonspo01.html </URL>
<DATE> 2004/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İspanyol basını ''Hoşçakal Rüştü'' 
</HEADLINE>
<TEXT>

     FC Barcelona'da yeniden yedek kalan kaleci Rüştü Reçber, İspanyol basınına göre en kısa zamanda Türkiye'ye dönecek. 
     İspanya Ligi'nde ilk yarının son maçında Zaragoza ile karşılaşan ve Saviola, Ronaldinho Penaltıdan ve Xavi'nin golleriyle maçı 3-0 kazanan Barcelona'da, teknik direktör Frank Rijkaard kalede yine Victor Valdes'e görev verdi. Ligin ilk yarısında sadece 16, 17 ve 18. haftalarda ilk 11'de sahaya çıkan Rüştü, son 2 maçta yediği hatalı goller nedeniyle tekrar yedeğe alındı. 
     
     RÜŞTÜ'YÜ VAZGEÇİRMEK İÇİN TERCÜMAN BEKLENİYOR 

     FC Barcelona Teknik Direktörü Frank Rijkaard, ''Eğer, Valdes iyi işler yaparsa değiştirmek için bir sebep olacağını sanmıyorum" dedi. 
     La Lega'da ilk yarının son haftasında Zaragoza maçında kaleye tekrardan Victor Valdes'i alarak Rüştü Reçber'i yedeğe alan Hollandalı teknik adam, bir daha kaleci değiştirmek istemediğinin sinyallerini verdi. 
     İspanyol basınının sorularını yanıtlayan Rijkaard, ''Victor, Levante'ye karşı iyi oynadı. Çok iyi çalıştığına inanıyorum. Rüştü, çok hassas ve zor bir dönemden geçiyor, hepimiz onu destekliyoruz. Rüştü ile biraz konuştum, ama daha iyi konuşmak ve gitmesini önlemek için tercümanının tatilden dönmesini bekliyorum'' açıklamasında bulundu. 
     İspanyol basını da bugünkü haberlerinde Valdes'in ''lig maçlarında artık devamlı ilk 11'de çıkacağını'' savundu. El Mundo gazetesi, Rüştü'nün bu son durum sonrasında Türkiye'ye dönebileceğini belirtirken, Fenerbahçeli yöneticilerden birinin ağzından ''Rüştü'nün durumunu çok yakından izliyoruz'' demecini verdi. Haberde, Rüştü'nün Fenerbahçe'ye dönmek için 700 bin Euro'luk ödemeden vazgeçerek, ödün vermesi gerektiği kaydedildi. 
     Öte yandan, Barcelona ile sözleşme imzaladıktan sonra bu akşam basının karşısına çıkacak olan yeni transfer Hollandalı Edgar Davids'in 1 yıllık uzatmalı opsiyonu olan sezon sonuna kadar geçerli bir kontrata imza atacağı ve 1.2 milyon Euro alacağı bildirildi. 
     
</TEXT>
</DOC>
