<DOC>
<DOCNO> 247999 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/15/yasam/yas07.html </URL>
<DATE> 2004/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Mervenur'u anne dikkati kurtardı 
</HEADLINE>
<TEXT>


İkiziyle uyku saatleri bile şaşmayan Mervenur, annesinin 'erken teşhisi' sayesinde ölümden döndü... 

NESRİN COŞKUN İzmir DHA 

Manisa Turgutlu'da Fatmanur Ernalçacı ile Halil Ernalçacı, 13 Şubat 2001'de ikiz kız bebek sahibi oldu. Ancak çiftin mutluluğu, bir ay geçmeden gelen kötü haberle gölgelendi. Şimdi 3 yaşında olan Mervenur'un dışkısında, ikizi Mahinur'dan farklı bir kırmızılık ve kan görmesi üzerine doktora başvuran Ernalçacı, kızında henüz anne karnındayken böbreküstü tümörü geliştiğini öğrendi. 

17 ay kemoterapi gördü 
Anne Ernalçacı, yaşadıklarını şöyle anlattı "Kızlarım 30 günlüktü. Çevreden, '40'ı çıksın, bir şeyi kalmaz' diyorlardı. Ama uyku saatleri bile değişmeyen ikizlerin dışkılarındaki farklılık dikkatimizi çekince doktora gittik. Ele gelmeyen 3 - 3.5 santimetre büyüklüğünde bir kitle görüldü. Mervenur 42 günlükken ameliyat oldu, sekiz aylıkken ikinci ameliyatını geçirdi, 17 ay boyunca kemoterapi gördü. Kızım şimdi ikiziyle birlikte büyüyor. Kötü günleri geride bıraktık." 



</TEXT>
</DOC>
