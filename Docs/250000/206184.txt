<DOC>
<DOCNO> 206184 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/03/yazar/dundar.html </URL>
<DATE> 2004/01/03/ </DATE>
<TIME>  </TIME>
<AUTHOR> Can DÜNDAR  </AUTHOR>
<HEADLINE>
Meclis deposunda 'sakıncalı bir tablo' 
</HEADLINE>
<TEXT>

   TBMM'nin 187 tablosundan 10'u depoda tutuluyor. Bunlardan biri "müstehcen" olduğu gerekçesiyle sergilenemiyor. "1962 Salih" imzası taşıyan bu nü tablo da belli ki, parlamenterlerimizin bir çıplak kadın resmine çekinmeden bakacak olgunluğa erişmesini bekliyor 
      
   "Ne yapsam da, az çok huzurlu giden siyasi ortamı bulandırsam" diye düşünecek biri için, akla gelebilecek milyon seçenekten biriydi Meclis kulisindeki mareşal üniformalı Atatürk halısı... AKP'li Hüsrev Kutlu, o halıya binip öyle bir uçtu ki, sonuçta kopan fırtınaya kendisi bile şaşmıştır herhalde... 
   Askerin siyasi ortama müdahalesine, çoğu kez bu türden lüzumsuz çıkışların vesile olduğuna Türkiye tarihi tanıktır. 
   Şimdi Genelkurmay'ın çok sert tepkisi karşısında pirincin taşını ayıklamak veya kuyuya atılan taşı çıkarmak, bu konuda çok sinirli görünen Başbakan'a düşecektir. 
   
   Ben bu vesileyle Meclis'in sanatsal malvarlığı konusuna dikkat çekmek istiyorum. 
   Birkaç ay önce TBMM Başkanlığı'nca Meclis'i gezmeye davet edildim. Başkanlık, çok ilginç bir kararla, parlamentonun kapılarını yazar ve sanatçılara açmaya ve onların izlenimlerini bir kitapta toplamaya karar vermişti. 
   Bu çerçevede, dostum Coşkun Aral'la birlikte Meclis'i gezdik. O geziden izlenimleri yakında size bir yazı dizisiyle sunacağım. Ancak konu güncelleşince bu tablolar konusunda bir bilgi aktarmak istedim. 
   TBMM Mal Saymanlığı'nın 39 kişilik bir ekiple 7 ayda tamamladığı envanter çalışmasına göre halen Meclis envanterinde 187 adet yağlıboya tablo, 190 da halı bulunuyor. 
   Bunların çoğu, Avrupa parlamentolarında başarılı örneklerini gördüğümüz gibi Meclis duvarlarında ya da Meclis'e bağlı saraylarda sergileniyor. 
   187 tablonun 10'u ise depoda tutuluyor. Bir zamanlar üst üste yığılı vaziyette duran, son zamanlarda bakımı ve sayımı yapılıp depoya kaldırılan bu tabloları görmek istedik. Yetkililer ricamızı kırmadı ve depoya inip "mahsurlu resimler"i görmemizi sağladı. 
   Tören salonunun hemen altında, naftalin kokan bir depoda, ahşap korunaklar içinde özenle saklanan bu tabloların kimisi, eski senato başkanlarının yağlı boya resimleri... 
   Bir kısım tablo, bir süre önce TBMM'nin elden çıkarttığı lojmanlardan getirtilmiş. 
   Bazıları "Türk asaleti önünde Yunan" gibi başlıklar taşıyor ve belki de hasmane tavrından ötürü depoya kaldırılmış. 
   Tablolardan biri ise "müstehcen" olduğu gerekçesiyle sergilenmiyor. 
   "1962 Salih" imzası taşıyan 57x80 boyuttaki bu nü tablo da belli ki, kaldırıldığı depoda, parlamentarizmimizin bir çıplak kadın resmine çekinmeden bakacak olgunluğa erişmesini bekliyor. 
   Coşkun, depodaki bu tabloları görüntülerken bir gün hepsinin özgürlüğe kavuşmasını diledik. 
   Şimdi düşünüyorum da bu tablo depoda değil de iktidar kulisinde olsaydı, Hüsrev Kutlu ne derdi acaba .. 
   
   Aslında Kutlu'nun ANKA'ya verdiği demeçte, üzerinde durulması gereken bir nokta, "Mareşal üniformalı resim" tartışması arasında kaynadı. 
   Kutlu, Meclis'i koruyan taburun seslerinden yakınıyor ve "Kendimi askeri kışlada gibi hissediyorum" diyordu. 
   Son zamanlarda hemen her Meclis başkanının seçilince gündeme aldığı, sonra bir kenara bıraktığı bu konu, siyasi spekülasyona malzeme yapılmadan tartışılmaya muhtaçtır. 
   Bir başka yazıda da Meclis'in güvenliği meselesini incelemek istiyorum. 
   
      
   
</TEXT>
</DOC>
