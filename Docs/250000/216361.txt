<DOC>
<DOCNO> 216361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/20/dunya/dun01.html </URL>
<DATE> 2004/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Çözüm yoluna bomba 
</HEADLINE>
<TEXT>

   KKTC Başbakanı Talat, müzakerelerin başlamasına saatler kala Girne'deki evinin önünde patlayan bombanın ardından 'Yola devam edeceğiz' dedi 
      SEFA KARAHASAN Lefkoşa 

   
   KKTC Başbakanı Mehmet Ali Talat'ın, Girne'deki evinin önünde önceki gece bomba patladı. 
   Kıbrıs Türk ve Rum tarafının soruna kalıcı bir çözüm bulmak amacıyla BM gözetimindeki müzakerelere başlamasına saatler kala patlayan bomba bir kişinin yaralanmasına ve maddi hasara yol açtı. Başbakan Talat'ın evinin kapısı patlamanın etkisiyle yerinden sökülürken, komşu 7 binanın camları kırıldı. Başbakan Talat'ın eşi Oya Talat tarafından tahlil laboratuvarı olarak kullanılan alt katın önünde patlayan bomba, komşu evlerden birinde 51 yaşındaki Dervin Canayakın'ın cam kırıklarından yaralanmasına neden oldu. Polis, bombanın türünün henüz tespit edilemediğini açıkladı. 
   
   Sabotaj durdurmaz 
   KKTC Başbakanı Mehmet Ali Talat, evinin önünde patlayan bombanın "toplumsal uzlaşıyı sabote etmeye yönelik olduğunu" belirterek, "Boşuna bir korkutma çabası, bir işe yaramaz bunlar. Biz yolumuza devam edeceğiz" dedi. Talat, saat 01.30 sıralarında meydana gelen patlama sırasında evde olduklarını ifade etti, "Yeni yatağa girmiştim, ama uyumadan oldu. Çok şiddetli patlamayı duydum ve kalktım. Bizde olduğunu tahmin etmemiştim doğrusu" diye konuştu. 
   
   'Statükocular mesaj verdi'    KKTC Başbakanı Mehmet Ali Talat'ın evine atılan bomba çeşitli kesimlerce kınanırken, bunun statükonun değişmesine karşı olanların işi olabileceği ifade edildi. Olayla ilgili bazı görüşler şöyle 
   MUSTAFA AKINCI Barış ve Demokrasi Hareketi Genel Başkanı Elimle işaret edeceğim kimse yok. Olayın, görüşmelerin bir gün öncesi olması tesadüf değil. Talat'ın evini bombalayanlar, gazeteci Kutlu Adalı'yı öldürenler, Avrupa gazetesini bombalayanlar hepsi aynı kaynak. Bunlar, statükonun değişmesini istemeyenler. Bunlar, diğer terör örgütleri gibi ortaya çıkmıyorlar. 
   BAŞARAN DÜZGÜN Kıbrıs Gazetesi Yazı İşleri Müdürü Bu olayı yapanlar, bu süreçten politik olarak rahatsız olanlardır. Uzun zamandır bu şekilde işler yapanlar var. Referanduma yönelik korku ve kuşku yaratmak istiyorlar. 
   ŞENER LEVENT Afrika Gazetesi Genel Yayın Yönetmeni Bugüne kadar işlenen suçlar hep meçhul kaldı. Bu, Kıbrıs'ta yapılacak anlaşmayı sabote etmeye yönelik bir gözdağı. 
   
   
   
</TEXT>
</DOC>
