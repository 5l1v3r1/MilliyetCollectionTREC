<DOC>
<DOCNO> 204267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/25/ekonomi/eko02.html </URL>
<DATE> 2003/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
'Özelleştirme, ambalajı açılan gıda gibi bozulur' 
</HEADLINE>
<TEXT>

   Vakıfbank'ın özelleştirilmesi için koşulların uygun olmadığını belirten Genel Müdür Kaçar, bu konudaki demeçlerin zarar verdiğini söyledi 
      KADİFE ŞAHİN Londra 
   
   Alman Bankası West LB'den 300 milyon dolar seküritizasyon kredisi alan Vakıfbank Genel Müdürü Ahmet Kaçar, bankanın özelleştirilmesi için uygun koşulların mevcut olmadığını belirterek, özelleştirmesinin sık sık gündeme gelmesinin bankaya zarar verdiğini söyledi. Kaçar, "Özelleştirme ambalajı açılan gıda maddesi gibidir. Eğer hemen gerçekleştirilemeyecekse gündeme getirilmesi o kuruluşa zarar veriyor" dedi. 
   
   'Personeli etkiliyor' 
   Vakıfbank'ı içeride alacak bir alıcının bulunmadığını belirten Kaçar, "Şu an yurtdışı alıcılar için de bunun mümkün olduğunu söyleyemeyiz" dedi. Bankanın satışının koşullar uygun olduğunda gündeme getirilmesinin daha doğru olacağını belirten Kaçar, bu konuda verilen demeçlerin çalışanlar üzerinde olumsuz etki yaparak performanslarını düşürdüğünü söyledi. Buna rağmen bankanın faaliyetlerini aksatmadan hedeflerini gerçekleştirmeye devam ettiğini belirten Kaçar, West LB'nin bankaya verdiği 300 milyon dolarlık kredinin bankaya ve Türkiye ekonomisine duyduğu güvenin bir göstergisi olduğunu kaydetti. 
   
   'Türkiye için kısa vadeli düşünmeyiz'    İmza töreninde basının sorularını yanıtlayan West LB'nin Orta ve Doğu Avrupa'dan sorumlu Başkanı Dirk Korner, Vakıbank'a 2001'de de kredi verdiklerini belirterek Türk bankaları ile ilişkilerinin uzun süreli olduğunu bildirdi. West LB'nin Türkiye'de 65 çalışanı olduğunu bildiren Korner, Türk ekonomisine güven duyduklarını, bu yaklaşımlarını kriz dönemlerinde de sürdürdüklerini belirtti. 
   Krediyi iki dilim halinde alan Vakıfbank, 150 milyon dolarlık ilk dilimi 5 yıl vade, ikinci dilimi ise 3 yıl vade sonunda geri ödeyecek. 
   
   
</TEXT>
</DOC>
