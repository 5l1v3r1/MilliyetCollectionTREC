<DOC>
<DOCNO> 208301 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/13/son/sondun06.html </URL>
<DATE> 2004/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD halkı "Parayı uzaya değil bize harcayın" 
</HEADLINE>
<TEXT>

     ABD Başkanı George W. Bush'un Ay'da daimi bir uzay istasyonu kurma ve Mars'a insan gönderme planları, Amerikan halkı tarafından pek heyecanla karşılanmadı. 
     Associated Press haber ajansınca yaptırılan kamuoyu yoklamasına göre, Amerikan halkının yarıdan fazlası, paranın uzay araştırmaları yerine yurtiçi programları için harcanmasının daha uygun olduğunu belirtti. 
     Kamuoyu yoklamasında, Amerikalılar'ın yüzde 55'i paranın uzay yerine eğitim ya da sağlık gibi yurtiçi programlarına harcanması gerektiği yanıtını verdiler. 
     ABD'nin uzay programını genişletmesinden yana olanlar ve olmayanlar yüzde 48'lik bir oranla eşitliği paylaşırken, kamuoyu yoklamasına katılanların çoğu, genel olarak uzaya insan gönderilmeye devam edilmesini desteklediklerini söylediler. 
     ABD Başkanı'nın yakında açıklaması beklenen ve yüz milyonlarca dolara mal olacak Ay-Mars uzay programı için görüşlerini açıklayanlardan Michigan Üniversitesi'nden emekli araştırmacı 76 yaşındaki Dallas Hodgins, ''Aynı anda savaş, vergi kesintisi, ekonomik sıkıntı ve uzaya yüz milyarlar harcayamazsınız'' diye tepkisini dile getirdi. 
     Michigan eyaletinin Flint kentinde oturan emekli akademisyen, ''Bunların hepsini nasıl karşılayacaklar Bunun ne kadar ahlaki olduğu da tartışılır Benim oturduğum Flint'te çatısı akmayan bir tane bile okul yok'' diye konuştu. 
     Bilim adamları, ''Mars ve Ay'da robotlarla araştırma imkanı varken, bu aşamada insan gönderme girişimi gereksiz'' görüşünü dile getiriyor. 
     
     PANORAMİK GÖRÜNTÜ 
     Öte yandan, Ulusal Havacılık ve Uzay Dairesi NASA , Mars'taki uzay aracı Spirit tarafından çekilen fotoğraflardan oluşan 360 derecelik bir panoramik görüntüyü ilk kez yayınladı. 
     40'dan fazla bilim adamı ve mühendisin Spirit'in çektiği 225 fotoğraftan oluşturduğu panoramik görüntünün, uzay aracının bir sonraki görevi için önemli bir aşama olduğu belirtildi. 
     NASA bilim adamları, bu hafta sonuna doğru Spirit'in ''göbek bağı''nı keserek, uzay aracını Mars'ta serbest bir biçimde dolaştırmayı planlıyorlar. 
     
</TEXT>
</DOC>
