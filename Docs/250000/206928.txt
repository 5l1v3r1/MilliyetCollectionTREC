<DOC>
<DOCNO> 206928 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/07/siyaset/siy05.html </URL>
<DATE> 2004/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Kürtçe yayın için sınırlı değişiklik 
</HEADLINE>
<TEXT>

   Yeniden görüşülmek üzere RTÜK'e gönderilen anadilde yayın yönetmeliğinde, stüdyoya "TC düzeni" şartından vazgeçildi 
   EZELHAN ÜSTÜNKAYA Ankara 

   
   AB çevrelerinden gelen tepkiler üzerine Başbakanlık tarafından yeniden ele alınması için Radyo Televizyon Üst Kurulu'na RTÜK gönderilen anadilde yayın yönetmeliğinde sınırlı bir değişikliğe gidildi. 
   Üst kurulun dünkü toplantısında tartışılan ve devlette sıkıntıya neden olan yönetmelikte iki değişiklik yapıldı. Yönetmeliğin "Radyo ve Televizyon Yayınlarının Dili Hakkında Yönetmelik" şeklindeki ismi, "Türk vatandaşlarının günlük yaşamlarında kullandıkları farklı dil - lehçelerde yapılacak yayınlar hakkında yönetmelik" olarak değiştirildi. 
   Yönetmelikteki ikinci değişiklik de, 8. maddede yer alan ve olası PKK propagandasını engellemek için düşünülen "Yayın kuruluşları stüdyo düzeni ve ses efektinde Türkiye Cumhuriyeti'nin simgesi olmuş görüntü ve sesin dışında simge, işaret ve ses kullanmamakla yükümlüdür" hükmündeki "Türkiye Cumhuriyeti'nin simgesi olmuş" bölümünün çıkarılması şeklinde gerçekleşti. Bu ifadenin yerine "Herhangi bir suç unsuru taşıyan simgelere yer vermemekle yükümlüdürler" ifadesi getirildi. İfadenin değiştirilme gerekçesi "Türkiye Cumhuriyeti vurgusunun sınırlayıcı olabileceği" görüşüne dayandırıldı. 
   Söz konusu ifade, yönetmeliğe, Milli Güvenlik Kurulu MGK Genel Sekreterliği, Genelkurmay Başkanlığı, MİT ve Emniyet Genel Müdürlüğü'nden gelen talepler doğrultusunda konulmuştu. 
   
   
   
</TEXT>
</DOC>
