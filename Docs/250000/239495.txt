<DOC>
<DOCNO> 239495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/son/sontur48.html </URL>
<DATE> 2004/05/12/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
İlaç Etik Kurulu'nda yeni istifalar... 
</HEADLINE>
<TEXT>

     Sağlık Bakanlığı İlaç ve Eczacılık Genel Müdürlüğü Etik Kurulu'nun akademisyen 9 üyesi istifa etti. 
     Sağlık Bakanlığı Biyoeşdeğerlik Komisyonu üyelerinin, BAZI ilaçlara ''kopya biyoeşdeğerlik raporları verildiği'' iddiaları üzerine istifasından sonra şimdi de Etik Kurul'un 9 üyesi ''görülen lüzum üzerine'' istifa etti. 
     Etik Kurul Başkanı, Ankara Üniversitesi Tıp Fakültesi Farmakoloji Anabilim Dalı Öğretim Üyesi Prof. Dr Mehmet Melli, ''akut bir sorun bulunmadığını, temelde işler yolunda gitmediği için istifa etme gereği duyduğunu'' söyledi. 
     Melli, Etik Kurul'un dün yapılan toplantısında, kendisinin bireysel olarak istifa kararı aldığını, bunun üzerine diğer akademisyen üyelerin de istifa ettiğini ifade etti. 
     Akademisyen olarak kamuda hizmet yapmakla yükümlü olduklarını söyleyen Melli, ''Ancak bunun da kuralları olmalı. Artık bıçak kemiğe dayandı'' dedi. 
     İşleyişte çok ciddi sıkıntılar bulunduğunu, somut örnekleri dile getirmek istemediğini belirten Prof. Dr. Melli, işlerin akılcı şekilde kurallarına göre yürütülmesi gerektiğini ifade etti. 
     
</TEXT>
</DOC>
