<DOC>
<DOCNO> 243594 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/28/son/sonspo02.html </URL>
<DATE> 2004/05/28/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Bir başarı öyküsü Jose Mourinho... Kim bu adam 
</HEADLINE>
<TEXT>

     5 sene önce kimsenin tanımadığı, şimdi ise büyük kulüplerin, takımının başında görmek istediği isim... Avrupa’ya damgasını vuran teknik direktörün adı Jose Mourinho. 
     Jose Mourinho... Geçen sezon Porto’yla UEFA Kupası’nı kaldıran Portekizli teknik adam, bu yıl da Şampiyonlar Ligi’ni kazanarak ulaşılması zor bir başarıya imza attı. 
     Henüz 5 yıllık teknik direktör olan Mourinho, Sir Bobby Robson ve Louis van Gaal gibi tecrübeli teknik adamların asistanlığını yaparak büyük tecrübe kazandı. 
     Oynattığı atak futbolla ve futbolcularına olan sıcak tavrıyla otoritelerin beğenisini kazanan Mourinho’nun hikayesi de oldukça ilginç... 
     
     Benfica’da başladı 

     Antrenör olan babası Felix Mourinho’nun Setubal’da yardımcılığını yapan Portekizli teknik adam, hocalık kariyerine Portekiz’in iddialı ekiplerinden Benfica’da başladı. 
     Kulübün içindeki çalkantılar nedeniyle istifa eden genç çalıştırıcı, aynı sezon ülkenin küçük takımlarından Leiria’yı UEFA Kupası’na taşıdı. 
     2002 yılının ocak ayında da tarihinin en kötü günlerini yaşayan Porto’ya imza attı. Portekizli, bu kararıyla hem ekibinin hem de kendinin geleceğini değiştirdi. 
     
     İnanılmazı başardı 

     Mavi-Beyazlılar’ın başında bulunduğu 2 sene içinde başarıdan başarıya koşan genç çalıştırıcı birçok zafere imza attı. Mourinho, kısa antrenörlük kariyerinde 3 ayrı takımla çıktığı 158 maçta, 1 Şampiyonlar Ligi, 1 UEFA Kupası, 2 Portekiz Ligi, 1 Portekiz Kupası ve 1 Portekiz Süper Kupası kaldırma başarısını gösterdi. 
     Chelsea ve Inter’in transfer etmek istediği Mourinho, önceki gün Şampiyonlar Ligi’ni kazandıktan sonra beklenen açıklamayı yaptı Bekle beni Chelseaö 
     
</TEXT>
</DOC>
