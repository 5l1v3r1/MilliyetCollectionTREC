<DOC>
<DOCNO> 208066 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/12/son/sondun19.html </URL>
<DATE> 2004/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Lindh'in katili cinayet kararını nasıl verdi 
</HEADLINE>
<TEXT>

     Eski İsveç Dışişleri Bakanı Anna Lindh'i öldürdüğü iddiasıyla hakkında dava açılan Mijailo Mijailoviç'in, cinayet kararını 15 dakikalık bir sürede verdiği öne sürüldü. 
     Mijailoviç'in, Anna Lindh'i karnından, göğsünden ve kolundan bıçaklayarak ölümüne neden olduğu iddia edildi. Soruşturmayı yürüten Stockholm Emniyet Müdürlüğü Polis Şefi Leif Jennekvist, davayla ilgili en önemli delillerin, cinayetin işlendiği bıçak ile kepteki DNA analizlerinin zanlının DNA analizlerine uyması olduğunu söyledi. 
     Cinayetin siyasi yönü üzerinde durmadıklarını kaydeden Jennekvist, ''Zanlı tek başına yaşayan, psikolojik sorunları olan biri. Olay anından kısa bir süre önce içinden, 'git onu öldür' diye bir ses duyduğunu söylüyor. Daha sonra da Anna Lindh'e saldırıyor. Soruşturma sonucuna göre, zanlı Anna Lindh'i öldürmeye, alışveriş merkezinde gördüğü anda karar vermiş olabilir. Alışveriş merkezindeki kameralarda zanlının 15 dakikalık görüntüsü var. Zanlı cinayet kararını da bu 15 dakika içinde vermiş olabilir. Zanlı cinayeti işlediği bıçağı da saldırıdan 3 saat önce bir alışveriş merkezinden çalmış'' dedi. 
     Mijailoviç'ın, ''kasten adam öldürmek'' suçundan yargılanmasına önümüzdeki Çarşamba günü başlanacak. Tutuklu bulunduğu cezaevinde, geçen hafta bir kez daha ifade veren Mijailoviç, Anna Lindh'i öldürdüğünü itiraf etmişti. 
     Anna Lindh, 10 Eylül 2003'de başkent Stockholm'deki alışveriş merkezinde bıçaklanmış, kaldırıldığı hastanede ertesi gün ölmüştü. 
     
</TEXT>
</DOC>
