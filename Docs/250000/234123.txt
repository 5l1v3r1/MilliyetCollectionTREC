<DOC>
<DOCNO> 234123 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/23/son/sondun44.html </URL>
<DATE> 2004/04/23/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Yunan Dışişleri Bakanı Son karar Kıbrıs Rum halkına aittir 
</HEADLINE>
<TEXT>

     Yunanistan Dışişleri Bakanı Petros Molivyatis, yarın yapılacak referandumda son kararı Kıbrıs Rum halkının vereceğini, bu karar ne olursa olsun Atina'nın Rum halkının yanında olacağını söyledi. 
     Molivyatis, iktidardaki Yeni Demokrasi Partisi YDP merkez komite toplantısında yaptığı konuşmada, Rum kesiminde kamuoyunun ikiye bölündüğünü kaydetti. 
     Rum kesimi lideri Tasos Papadopulos'un açık şekilde ''hayır'' dediğini belirten Molivyatis, iki büyük partiden birinin ''evet'', diğerinin ise ''hayır'' dediğini ifade etti. 
     Molivyatis, ''Son karar Kıbrıs Rum halkına aittir. Biz Yunanistan olarak, alınan karar ne olursa olsun, her zamanki gibi, Kıbrıs Rum halkının yanında olacağız'' diye konuştu. 
     Rum halkının kararına saygı duymaları gerektiğini ifade eden Molivyatis, BM Genel Sekreteri Kofi Annan'ın planının iyi tarafları da bulunduğunu, olumsuz yönler de içerdiğini söyledi. 
     
     ''TÜRK-YUNAN İLİŞKİLERİNDE GELİŞME DEVAM EDECEK'' 
     Molivyatis, referandumdan nasıl bir sonuç çıkarsa çıksın Türk-Yunan ilişkilerinde gelişmenin devam edeceğini de belirtti. 
     ''Kıbrıs konusu''nun Yunan dış politikasının merkezinde kalmaya devam edeceğini anlatan Molivyatis, sözlerini şöyle sürdürdü 
     ''Referandumdan 'evet' çıkması halinde, yeni devlete ayakları üstünde durması ve ilerlemesi için tüm gücümüzle yardım edeceğiz. 'Hayır' denilmesi durumunda ise biz yine Kıbrıs Rum halkının yanında olacağız. Kıbrıs Rum yönetimi ile sıkı işbirliğinde bulunarak, bu yanıtın getirebileceği olumsuz gelişmelerin en aza indirgenmesi ve Kıbrıs'ta sorunun çözülmesi yönünde çaba harcayacağız.'' 
     
</TEXT>
</DOC>
