<DOC>
<DOCNO> 241315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/20/yasam/yas04.html </URL>
<DATE> 2004/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
1000 dolarlık omleti Mirror muhabiri yedi 
</HEADLINE>
<TEXT>


280 gram sevruga havyarı ve bir ıstakozla hazırlanan omleti ilk yiyen muhabir Anthony Harvood, "Omleti değil, faturayı zor sindirdim" dedi 

DIŞ HABERLER SERVİSİ 

Çanlar çalmaya başladı 
NEW York'un Manhattan adasındaki Le Parker Meridien Oteli'nin restoranında 1000 dolardan 1.5 milyar lira satışa sunulan ve mönüde bulunduğu 2 hafta boyunca tek bir sipariş bile alamayan "Zilyon Dolarlık Frittata"yı ilk yiyen, İngiliz Daily Mirror gazetesi muhabiri oldu. Gazetenin ABD Temsilcisi Anthony Harvood, 6 yumurta, 280 gram sevruga havyarı ve bir bütün ıstakozla hazırlanan omleti sipariş ettiğinde, restoranda bu tarihi anı kutlayan çanlar çalmaya başladı. 

Üstüne votka içti 
GARSON ve müşterilerin bakışları arasında omleti mideye indiren Harvood, üzerine de sindirime yardımcı olması için bir bardak votka içti. Okuyucuları için omletin tadını anlatan Harvood, ilk ısırıkta ağzına yalnızca havyarın tuzlu tadının geldiğini, ama asıl hazımsızlığı yüksek fiyatın yaptığını yazdı. Şef aşçı Emile Castillo, Harvood'un tüm omleti yediğine inanmakta zorlandı. Harvood ise kendisi için en zor kısmın hesabı ödemek olduğunu söyledi. 


</TEXT>
</DOC>
