<DOC>
<DOCNO> 214906 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/13/spor/spo06.html </URL>
<DATE> 2004/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Tahkim'e yeni çehre 
</HEADLINE>
<TEXT>

   Bakanlığın isteğiyle Gençlik ve Spor Genel Müdürlüğü tarafından hazırlanan, 3813 sayılı yeni federasyon yasa taslağında Tahkim Kurulu ikiye bölünüyor 
      AYŞE YEŞİN 

   
   Yapı değişecek 
   FUTBOL Federasyonu bünyesindeki her türlü anlaşmazlığın çözüm kademesi olan Tahkim Kurulu ile ilgili olarak, 3813 sayılı yasada yeni düzenlemeler yapılması gündeme geldi. Haziran ayındaki genel kurul öncesi Federasyon ile Gençlik ve Spor Genel Müdürlüğü tarafından ayrı ayrı hazırlanan yasa değişikleri yeni tartışmaları gündeme getirirken, bakanlık kanadında yapılan çalışmada Tahkim Kurulu'nun yapısının da değiştirilmesi öngörülüyor. 
   
   Kapalı tartışma 
   BAKANLIK taslağında Tahkim'in biri alt, diğeri üst olmak üzere iki kuruldan oluşması, kararlarının en sağlıklı ve tartışmaya kapalı şekilde alınması planlanıyor. Özellikle Profesyonel Futbol Disiplin Kurulu tarafından verilen cezalarla gündeme gelen ve kararları zaman zaman kamuoyunda eleştiri konusu olan Tahkim Kurulu son olarak Beşiktaş'ın saha kapatma cezasında yürütmeyi durdurarak dikkatleri üzerine çekmişti. 
   
   Delege artacak 
   TASLAKTA genel kurul delege sayısının artışı ve kulüplerin genel kurulda temsil oranının yüzde 80'e çıkması gündeme geldi. Mevcut kanunda 109 olan delege sayısının 400'e çıkmasının yanı sıra, 50'den fazla milli olan sporcuların delege olması planlanıyor. MHK'nin, seçimle işbaşına gelmesi, Denetleme Kurulu'nun yetkilerinin artırılması ve raporların genel kuruldan bir ay önce delegelere dağıtılması düşünülüyor. 
   
   
</TEXT>
</DOC>
