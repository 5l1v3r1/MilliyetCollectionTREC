<DOC>
<DOCNO> 226310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/28/son/sondun20.html </URL>
<DATE> 2004/03/28/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Sağlık Bakanlığı artık Iraklı'ların 
</HEADLINE>
<TEXT>

     Irak'ta egemenliğin devri kapsamında ilk bakanlığın anahtarları, bugün Amerikalılarca Iraklılara teslim edildi. 
     ''Amerikalı vali'' Paul Bremer, Bağdat'taki törende, Sağlık Bakanlığı'nın anahtarlarını bakan Hüdeyyir Abbas'a teslim ederken, ''Egemenliğe giden yolda sürücü artık sizsiniz'' dedi. 
     Devir teslim törenine beyaz önlükleriyle 9 doktor da katıldı. 
     Bremer, konuşmasında, bakanlığın çalışmalarından övgüyle söz etti ve bir yıl içinde 4 milyondan fazla çocuğa felç aşısı yapıldığını belirterek, ''Irak'ın çocuk felcinden kurtulduğunu artık söyleyebiliriz'' dedi. 
     Bayındırlık Bakanı Nesrine Bervari, 3 gün önceki açıklamasında, dört bakanlığın 1 Nisan'da egemenliklerine kavuşacağını söylemişti. 
     25 bakanlığın bulunduğu Irak'ta egemenlik devri 30 Haziran'da tamamlanmış olacak. 
     
</TEXT>
</DOC>
