<DOC>
<DOCNO> 208924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/15/son/sontur49.html </URL>
<DATE> 2004/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Prodi Türkiye AB üyeliğine çok yaklaştı 
</HEADLINE>
<TEXT>

     Türkiye'yi ziyaret eden Avrupa Komisyonu Başkanı Romano Prodi Başbakan Erdoğan ile birlikte ortak basın toplantısı yaptı. 
     AB Komisyonu Başkanı Prodi basın toplantısının başında memnuniyetini dile getirdi ve Türkiye'de yapacağı temaslarla ilgili bilgi verdi "Türkiye ve AB açısından çok önemli olan bu dönemde sıcak konukseverliğiniz için teşekkür ederim. 
     En son 40 yıl önce AB Komisyonu Başkanı Türkiye'yi ziyaret etmişti ve 40 yıl uzun bir süre. Çok yararlı bir toplantı yaptığımız için memnuniyetimi belirtmek isterim. 
     Bu noktada TBMM'ye seslenme onurunu bana verdiğiniz için de teşekkürlerimi sunuyorum. 
     Ziyaretim süresince Türkiye için çok önemli olan siyasi liderlerle de birlikte olacağım. 
     Bunun dışında da İstanbul'da iş dünyası temsilcileriyle bir araya geleceğim ve Boğaziçi Üniversitesi'nde konuşma yapacağım." Prodi, AB üyeliği ve reformlarla ilgili olarak "Bugün çok ilginç tartışmalar gerçekleştirdik ve daha çok da AB yolunda hükümetin kararlılığıyla ilgili konuştuk. 
     Son yıllarda Türkiye'de kaydedilen ilerleme beni çok fazla etkiledi. Ve bunu geçen yıl Kasım'da hazırladığımız raporda da açıkça belirttik. 
     Bu noktada verebileceğim ana mesaj, Türkiye'de çok etkili reformların gerçekleştirilmiş olması ve Türkiye'nin üyeliğinin çok yaklaşmış olmasıdır. 
     Ancak elbette görüşmelerimizde özellikle uygulama alanında daha fazla çaba sarfedilmesi konusunda da fikir birliğine vardık" dedi. 
     Prodi, hazırlayacakları raporla ilgili ise "Bu noktada şunu da belirtmek istiyorum, bizim yapacağımız tavsiyeler adil ve nesnel tezlere dayalı olarak gerçekleşecektir. 
     Düzenli raporumuzda Türkiye'de ilerlemenin devam etmesi gereken alanları da belirtmiş durumdayız. Şunu da bildiğimi belirtmek istiyorum ki, hükümet reformların uygulanması konusunda kendisini adamıştır" değerlendirmesini yaptı. 
     
     ERDOĞAN 

     Erdoğan toplantının olumlu geçtiğini belirterek "AB Komisyonu Başkanı Prodi, Genişlemeden Sorumlu Üye Verheugen ve diğer delegelerle birlikte verimli bir görüşme gerçekleştirdik. Aralık ayında yapılacak AB zirvesinden olumlu bir sonuç alabilmek için Türkiye'nin yapması gereken çalışmaları birlikte gözden geçirdik. 
     Yakın dönemde attığımız ve planladığımız adımlar hakkınad kendilerine bilgi sunduk. 
     Ülkemizin adaylığının tescil edildiği Aralık 1999 Helsinki Zirvesi Sayın Prodi'nin başkanlığında gerçekleşmiştir. 
     Helsinki'de başlayan süreci kendi görev süresiyle tamamlayacak olan da Sayın Prodi'dir, bu anlamda sorumluluğunun büyük olduğunu düşünüyoruz" dedi. 
     Erdoğan, görüşme için Prodi'ye teşekkür ederek, "Sayın Prodi ve komisyon yetkililerini son derece yapıcı bir yaklaşım içerisinde görmemizden dolayı kendilerine teşekkür ediyoruz. 2003 yılında Kopenhag Siyasi Kriterleri başta olmak üzere yapılan reformların Komisyon tarafından da takdir edildiğini gördük, bu destek bizim için ciddi bir motivasyon olacaktır. Ülkemizin Kopenhag Kriterleri'i alanında tamamlaması gereken eksiklikler daha önce belirlenmiştir. Belirtilen hususlarda alınan kararları ivedilikle yoluna koyma konusunda hükümetimiz kararlıdır" diye konuştu. 
     Başbakan Erdoğan, bu tarihten itibaren daha yakın ilişki kurulacağını belirterek, "Önümüzdeki süre içerisinde komisyonla daha yakın bir diyalog ve işbirliği içerisinde olmak hususunda mutabık kaldık. 
     Her düzeyde yoğun bir toplantı takvimimiz olacak ve böylece Türkiye'nin yaptığı reformları birinci elden aktarma imkanı bulacağız" ifadesini kullandı. 
     Erdoğan, "Bu yıl Prodi'nin başkanlığındaki komisyon tarafından hazırlanacak İlerleme Raporu Aralık 2004'te verilecek kararda büyük önem taşıyacaktır. 
     Komisyon ilerleme raporundaki değerlendirmelerine bağlı olarak strateji belgesinde ülkemize ilişkin Komisyondan en büyük beklentimiz bu değerlendirme ve önerilerin Aralık 1999 Helsinki Zirvesi'nde alınan kararları temel alması ve Kopenhag Kriterleri'ne dayanmasıdır" dedi. 
     Erdoğan, konuşmasının son bölümünde AB üyeliğinin Türkiye'deki bütün kurumlarda görüleceğini söyleyerek sözlerini şöyle noktaladı 
     "Sayın Prodi'nin TBMM yapacağı konuşmada vereceği mesajları çok önemli görüyorum. 
     Heyet üyelerinin bundan sonraki yapacakları toplantı ve temaslarında AB yolundaki kararlılığımızı her düzeyde gözlemleyeceklerine inanıyorum. 
     Başkan Prodi ve çalışma arkadaşlarını ülkemizde ağırlamaktan duyduğum memnuniyeti yineliyorum." 
     
     Sorular 

     Sayın Prodi Kıbrıs konusundaki beklentileriniz nelerdir 1 Mayıs'a kadar çözüm gerçekleşmezse Türkiye'nin AB üyeliği nasıl etkilenir 
     Prodi Kıbrıs konusunu görüştük. Başbakan'a Kıbrıs sorununun bir önce çözülmesinin Türkiye'nin AB üyeliğini çok olumlu etkileyeceğini ilettim. Tekrar etmek istiyorum Kıbrıs AB için bir önkoşul değildir ancak her halükarda bu sorunun halledilmesi AB'ye giriş için yardımcı olacaktır. 
     Acaba Kıbrıs'ın bölünmesi Türkiye'nin AB'nin parçası olarak mı görülüyor 
     Erdoğan Sayın Prodi bu soruya cevap verdi. Bütün gayretimiz Kıbrıs'ta kalıcı ve adil bir çözüm bulmaktır. 

     
</TEXT>
</DOC>
