<DOC>
<DOCNO> 218323 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/27/son/sonspo16.html </URL>
<DATE> 2004/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Geri sayım başladı... İlk derbi ilk heyecan... 
</HEADLINE>
<TEXT>

     Dev derbiye geri sayım başlarken, Fenerbahçe ve Galatasaray'da gözler ilk derbisine çıkacak yeni isimlere çevrildi. Sarı-lacivertlilerde yeni transfer Brezilyalı yıldız Nobre'nin ne yapacağı merakla beklenirken, sarı-kırmızılılar yepyeni bir takımla sahaya çıkacak. 
     Galatasaray, 29 Şubat Pazar günü Fenerbahçe ile yapacağı derbi maça, sezonun ilk yarısındaki derbide mücadele eden kadrosundan değişik bir ekiple çıkacak. 
     21 Eylül 2003'de Atatürk Olimpiyat Stadı'nda yapılan ve 2-2 biten derbide sarı-kırmızılı formayı giyen oyuna sonradan girenlerle birlikte toplam 14 futbolcudan 5'i pazar günkü maç öncesi kadroda bulunmuyor. 
     İlk yarıdaki derbide oynayan Frank de Boer, devre arasında İskoçya'nın Glasgow Rangers takımına transfer olurken, Bülent Korkmaz, Elvir Baliç, Hakan Ünsal ve Arif Erdem ise ''değişim'' politikası çerçevesinde yine devre arasında kadro dışı bırakıldı. 
     Bu arada ilk yarıdaki derbide forma giyen futbolculardan sakatlığı bulunan Hakan Şükür'ün ise derbide oynayıp oynamayacağı henüz belli değil. 
     
     İLK HEYECAN 

     Derbi öncesi her iki takımda da 29 Şubat Pazar günkü maçta ilk kez ezeli rekabet heyecanını yaşayacak oyuncular bulunuyor. 
     Sarı-kırmızılı takımda Ömer Erdoğan, Orhan Ak, Aykut Erçetin, Murat Erdoğan, Florin Bratu ve Ovidiu Petre, daha önce Galatasaray forması ile Fenerbahçe'ye karşı sahaya çıkmamıştı. 
     Fenerbahçe'de ise kaleci Volkan Demirel'in yanı sıra, İsmail Güldüren, Servet Çetin, Mahmut Hanefi Erdoğdu ve devre arasında takıma katılan Marcio Nobre ile Mehmet Yozgatlı daha önce sarı-lacivertli forma altında Galatasaray'a karşı oynamamıştı. 
     
     FENER'DE GÖZLER NOBRE'DE 

     Fenerbahçe'nin, 29 Şubat Pazar günü Galatasaray ile yapacağı derbi maçta gol yollarında en etkili ismi Marcio Nobre olacak. 
     Sarı-lacivertli takımın devre arasında transfer ettiği Brezilyalı futbolcu, forma giydiği 6 lig maçında rakip fileleri 6 kez havalandırırken, özellikle Kadıköy'de taraftarının önünde coşuyor. 
     Nobre, Kadıköy'de yaptığı 3 lig maçında toplam 5 kez fileleri havalandırdı ve taraftarların adeta gözbebeği oldu. 
     Brezilyalı futbolcu, kural hatası nedeniyle yinelenen ve 4-1 Fenerbahçe'nin kazandığı Çaykur Rizespor ve 2-2'lik Diyarbakırspor maçlarında 2'şer gol atarken, 3-1'lik Trabzonspor maçında da fileleri 1 kez havalandırdı. Nobre, deplasmandaki tek golünü ise son hafta 5-1'lik maçta Gaziantepspor'a attı. 
     
     ''ŞEYTAN ÜÇGENİ" 

     Fenerbahçe'nin ligde bu sezon şimdiye dek attığı 52 golden 35'inde 3 futbolcunun ismi bulunuyor. 
     Pierre van Hooijdonk 16, Tuncay Şanlı 13, Marcio Nobre de 6 golle, rakip savunmaların adeta korkulu rüyası durumuna geldiler. 
     16 golle Konyasporlu Zafer Biryol ile birlikte ''Gol Krallığı'' yarışmasında ilk sırayı paylaşan Van Hooijdonk, özellikle son maçlarda asistçi kimliğiyle ön plana çıkıyor. 
     Tuncay Şanlı ise 13 golle takımının skor gücüne en çok katkı yapan ikinci futbolcu. 

     
</TEXT>
</DOC>
