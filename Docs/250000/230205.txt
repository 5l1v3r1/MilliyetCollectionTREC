<DOC>
<DOCNO> 230205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/10/son/sonsiy11.html </URL>
<DATE> 2004/04/10/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
CHP'de muhalif hareket ''Baykal'ı Genel Başkanımız saymıyoruz'' 
</HEADLINE>
<TEXT>

     Kendilerine ''CHP Anadolu Taban Hareketi'' adını veren grup, Çorum'da partililerle toplantı yaptı. Eski Çorum Milletvekili Ali Haydar Şahin, ''Baykal'ı genel başkanımız saymıyoruz'' dedi. 
     Grubun üyelerinden, eski milletvekilleri Ali Haydar Şahin, Mahmut Işık ve Gani Aşık, partililere, ''mevcut yönetime neden karşı olduklarını'' anlattılar. 
     Şahin, ''amaçlarının partiye zarar vermek değil, aydınlık Türkiye'nin, laik, çağdaş düzenin, Cumhuriyet'in kurucusu olan CHP'nin ilkelerine ve düşüncelerine sahip çıkmak'' olduğunu söyledi. Partinin yönetim zafiyeti içinde olduğunu ileri süren Şahin, partinin Anadolu'dan adeta ''silindiğini'' ifade ederek, ''En güçlü göründüğümüz Hacı Bektaş ve Tunceli'de bile seçim kaybedilmiştir. Bu sonuçlar göstermektedir ki bundan sonraki ilk genel seçimde CHP, siyaset sahnesinden silinebilir'' diye konuştu. 
     CHP Genel Başkanı Deniz Baykal'ı ''genel başkanları saymadıklarını'' ifade eden Şahin, partinin oy oranındaki düşüşün en önemli nedenlerinin ise ''parti tüzüğünün değiştirilerek, kısıtlayıcı, dışlayıcı ve baskıcı bir hale sokulması, parti içi demokrasinin rafa kaldırılması'' olduğunu söyledi. 
     Şahin, ''CHP olmazsa, laik ve demokratik Türkiye Cumhuriyeti de olmaz'' dedi. 
     
</TEXT>
</DOC>
