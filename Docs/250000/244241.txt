<DOC>
<DOCNO> 244241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/31/son/sonspo19.html </URL>
<DATE> 2004/05/31/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Trabzonspor, Belçika ve Tunus'tan eli boş döndü 
</HEADLINE>
<TEXT>

     Transfer çalışmalarını sürdüren Trabzonspor'da, şu ana dek bu konuda herhangi bir gelişme olmadı. 
     Kulüp genel sekreteri Yusuf Ziya Yılmaz, Belçika'da, yönetim kurulu üyesi Ömer Sarı ise Tunus'ta transferle ilgili somut bir gelişme sağlayamadılar. 
     Belçika'dan dün gece dönen Yusuf Ziya Yılmaz, Belçika'nın Genk takımında forma giyen Bernd Thijs ile anlaştıklarını, ancak futbolcunun kulübüyle yüksek bonservis fiyatı nedeniyle bir anlaşma gerçekleştiremediklerini söyledi. 
     Yılmaz, transferden umutlu olduğunu ve Belçika Kulübü ile bir süre daha görüşmelerin devam edeceğini kaydetti. 
     Almanya'nın Bayer Leverkusen takımının alt yapısında oynayan Kenan Şahin ile görüştüklerini ve anlaştıklarını kaydeden Yılmaz, ancak resmi bir sözleşme imzalamadıklarını belirtti. 
     
     TUNUS SEFERİ 
     Ömer Sarı'nın da Tunus'a gittiği, ancak herhangi bir futbolcuyla sözleşme imzalayamadığı kaydedildi. 
     Tunuslu oyuncu Hadgu'nun izlendiği, ancak kötü bir futbol ortaya koyması nedeniyle beğenilmediği öğrenildi. 
     
     CELALEDDİN TATİLE GELİYOR 
     Trabzonspor, bonservisini Malatyaspor'dan aldığı Celaleddin ile henüz anlaşma sağlayamadı. 
     Celaleddin'in menajeri Süleyman Arslan, bordo-mavili kulüple bir anlaşma sağlayamadıklarını belirterek, ''Celaleddin, yarın Türkiye'ye tatil için gelecek. Ailesiyle birlikte Antalya'da tatil yapacak. Anlaşmamız halinde de kendisi her an imza atar'' diye konuştu. 
     Öte yandan, transfer komitesinin bugün biraraya geldiği ve mini bir toplantı yaptığı öğrenildi. 
     
</TEXT>
</DOC>
