<DOC>
<DOCNO> 234361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/24/son/sondun14.html </URL>
<DATE> 2004/04/24/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Serdar Denktaş, AKP'ye tepki olarak ''hayır'' oyu kullandı... 
</HEADLINE>
<TEXT>

     KKTC Dışişleri Bakanı ve Başbakan Yardımcısı Serdar Denktaş, referandumda, ''AK Parti'nin yaptığı açıklamalara tepki nedeniyle 'hayır' oyu kullandığını'' açıkladı. 
     Serdar Denktaş, Lefkoşa'da Bayraktar Türk Maarif Koleji'ndeki 64 no'lu sandıkta oyunu kullandıktan sonra yaptığı açıklamada, ''Güzel bir gün başladı, inşallah güzel bir gün olarak da bitecek. Bütün temennimiz, geçmişte bütün seçimlerimizde olduğu gibi, son derece büyük bir demokratik olgunluk içerisinde bugünün de bitmesi'' dedi. 
     Bakan Denktaş, bugünün milat olduğunu ve pazartesinden itibaren Kuzey Kıbrıs'ta hiçbir şeyin eskisi gibi olmayacağını, çok farklı bir döneme girileceğini söyledi. 
     Sonuçların akşam erken saatlerde belli olacağını ifade eden Serdar Denktaş, ''Rum tarafındaki ortam dünkü gibiyse oradan bir 'hayır' çıkma beklentisinin devam edeceğini'' kaydetti. Denktaş, ''Kıbrıs Türk halkı bütün iyi niyetine ve kendi iradesine rağmen, komşunun iradesi nedeniyle yine çözüme ulaşamayacak. Ama bu bir son değildir'' dedi. 
     Serdar Denktaş, referandumda bir taraftan veya iki taraftan da ''hayır'' çıkmasıyla Annan planının ortadan kalkacağını, ancak görüşmenin ve çözüm arayışlarının devam edeceğini kaydetti. 
     Referanduma katılımın yüksek olacağını beklediğini belirten Denktaş, ''Oyunuzu ne yönde kullandınız '' sorusu üzerine, ''Oyumu, AK Parti'nin yapmış olduğu açıklamalar nedeniyle, nasıl bir tepki oyu kullanacağımı dün açıklamıştım. O doğrultuda da kullandım'' dedi. ''Tepkiniz 'hayır' yönünde mi '' sorusuna ise Serdar Denktaş, ''evet'' karşılığını verdi. 
     Serdar Denktaş, şöyle devam etti 
     ''Olaylar öyle bir geliyor ki, burada kendi halkımıza, kendi tarihimize hakaret ediliyormuş gibi hissediyoruz. Bunu hak etmiyoruz en azından. Dolayısıyla ben o tepkimi gösterdim. Sonuca etkisi olur olmaz, o ayrı bir hikayedir. Dün akşam yapılan açıklamaları da dinledim, onlara herhalde daha uygun bir saatte cevabını vereceğim. Çünkü ben katkı da koyduğum, değişmesi, düzelmesi için uğraş verdiğim bir planla ilgili nelerin eksik olduğunu söyleme hakkına sahibim. Ancak 'hiç şikayeti yoktu ne oldu şimdi ' gibi sözleri de hak etmiş değilim. Çünkü şikayetim plana değil, yöntemlere idi.'' Rum tarafının tutumunu da değerlendirmek durumunda olduğunu ifade eden Serdar Denktaş, ''İki tarafın isteksizliği bu kadar ortada iken, varılacak bir anlaşmanın çalışabilir olması da o kadar zor olurdu'' dedi. 
     
     KARASULARI KONUSU 

     Serdar Denktaş, bir gazetecinin Genelkurmay Başkanı Orgeneral Hilmi Özkök'ün, 23 Nisan resepsiyonunda, ''Annan planı içinde yer alan düzenlemelere, savaş gemilerinin Kıbrıs karasularından geçerken izin alma koşulunun eklenmesinin kabul edilebilir bir durum olmadığı'' yönündeki açıklamasını hatırlatarak, görüşlerini sorması üzerine, Rum tarafında son anda yapılan bir yasayla ilgili bazı şikayetlerin olduğunu söyledi. 
     İsviçre'de yapılan görüşmelerde, kıta sahanlığı ve denizle ilgili konuların Türkiye ile Yunanistan arasında, gelecek 6 ay içinde belirlenmesinin kararlaştırıldığını ifade eden Serdar Denktaş, ''Buna rağmen 'biz yaptık oldu' yöntemiyle Rum tarafından girişimler var. Zaten son Güvenlik Konseyi kararının da referandumdan önce aldırılması girişimi de benzer bir girişimdi'' dedi. 
     Bu aşamada bunlara çok fazla girmenin bir anlamı olmadığını belirten Serdar Denktaş, planın dışında hareket edildiğini ve Rum tarafının plan yokmuş gibi hareket ettiğini söyledi. Serdar Denktaş, referandum sonuçları alındıktan sonra, hükümet olarak, Cumhurbaşkanı, Türkiye hükümeti ve Genelkurmay Başkanlığı ile bir sonraki adımın ne olacağını kararlaştırmaları ve o adımı atmaları gerektiğini kaydetti. 
     Serdar Denktaş, partisinden iki milletvekilinin disiplin kuruluna sevk edildiği anımsatılarak, iki milletvekilinin partiden ihraç edilmesiyle hükümetin toplam milletvekili sayısının 24'e düşeceği, bunun koalisyonu etkileyip etkilemeyeceğinin sorulması üzerine, ''Demokrasilerde çarenin tükenmeyeceğini'' söyledi. 

     
</TEXT>
</DOC>
