<DOC>
<DOCNO> 226813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/30/son/sondun29.html </URL>
<DATE> 2004/03/30/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Şaron'dan rüşvet yüzünden ABD ziyaretini 'ertele' isteği 
</HEADLINE>
<TEXT>

     İsrail'de, hakkında rüşvet almaktan dava açılması istenen Başbakan Ariel Şaron'un ABD ziyaretini ertelemesi istendi. 
     İsrail Başsavcısı'nın, soruşturma savcısının kendisine sunduğu taslak iddianameye göre, Şaron hakkında dava açıp açmama konusunda iki ay içinde karar verebileceği belirtiliyor. 
     Aşırı sağcı Milliyetçi Dinci Parti'nin lideri olan Konut Bakanı Effi Eytam, Başsavcı hakkında soruşturma açılıp açılmamasına karar verinceye kadar, Şaron'un ABD ziyaretini ertelemek zorunda olduğunu savundu. 
     Eytam, İsrail Radyosu'na yaptığı açıklamada, ''Başbakanlığın onuru için, siyasi geleceğinin belirsiz olduğu bir ortamda ABD'ye gitmemelidir'' dedi. 
     Ulusal Birlik Partisi'nden Turizm Bakanı Beni Elon ise Haaretz gazetesinde yayınlanan açıklamasında, Şaron'un böyle bir zamanda ''karmaşık ve tartışmalı bir hareket yapmasının'' uygun olmadığını belirtti. 
     Bazı bakanlar, daha önce, hakkında dava açılması durumunda Şaron'un istifa etmesi, bazıları ise görevden geçici olarak ayrılması gerektiğini söylediler. 
     Şaron, ABD Başkanı George Bush ile 14 Nisan'da Washington'da yapması beklenen görüşmede, Gazze Şeridi'nin bir bölümünü ilhak ederek bölgeden toptan çekilme ve bölgedeki Yahudi yerleşim merkezlerini kapatma planına, Bush'un desteğini sağlamaya çalışacak. 
     İsrail koalisyon hükümetinde aşırı sağcı partilerin yanı sıra Şaron'un kendi partisindeki radikal unsurlar da Gazze'den çekilme planına karşı çıkıyor. 
     
</TEXT>
</DOC>
