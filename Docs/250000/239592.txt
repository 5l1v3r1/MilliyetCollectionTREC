<DOC>
<DOCNO> 239592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/13/yasam/axyas02.html </URL>
<DATE> 2004/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Tecavüzcü 'sabıka dosyası'nda çıktı 
</HEADLINE>
<TEXT>


Psikolog F.Ş.'ye tecavüz ettiği iddiasıyla aranan sabıkalı Cihan Bektaş, bir apartmanda yakalandı 

ELVAN EZBER İstanbul 

Beşiktaş'ta, kendisine yolu soran psikolog F.Ş.'nin başına taşla vurduktan sonra tecavüz ettiği iddiasıyla aranan Cihan Bektaş, olaydan sonra saklandığı merdiven boşluğunda yakalandı. 
Zincirlikuyu durağında 25 Nisan Pazar günü meydana gelen olayda, bir arkadaşından dönen F.Ş. otobüsten indikten sonra karşılaştığı kişiye, Sarıyer minibüslerinin nereden geçtiğini sordu. F.Ş., "Beni takip edin" diyen kişinin peşinden gitti. 
Kuytu bir yerde başına taşla vuran kişinin bir saat tecavüzüne uğrayan F.Ş., kendisine geldikten sonra polise giderek durumu bildirdi. F.Ş.'nin 100 milyon lirasını ve cep telefonunu alarak kaçan saldırganın eşk lini belirleyen polis, yakalamak için çalışma başlattı. 
Hazırlanan robot resimle sabıkalılar dosyasında yapılan karşılaştırma sonucu bu kişinin, hırsızlık suçundan sabıkalı Cihan Bektaş olduğu belirlendi. 

Askerden de firar etmiş 
Bektaş'a benzeyen bir kişinin Gayrettepe Büyükdere Caddesi Tevfik Erdönmez Sokak'ta bir apartmana girdiği görüldü. Harekete geçen ekipler, merdiven boşluğuna serdiği battaniyede yatan Bektaş'ı yakalayarak gözaltına aldı. 
Yapılan sorgulamada suçunu itiraf ettiği öne sürülen Bektaş'ın askerlik görevini yaptığı Erzurum Pasinler'deki birliğinden 2 kez firar ettiği ortaya çıktı. 

DNA'sından suç saçıldı 

ELVAN EZBER İstanbul 
Kadıköy'de kadın avukat A.Ç.A.'yı gasp edip ardından da tecavüz ettikleri iddiasıyla tutuklanan 3 zanlıyla ilgili kriminal rapor hazırlandı. DNA incelemesi sonucu, A.Ç.A.'nın elbise ve otomobilinden alınan kan ve meni örnekleri, tutuklu Hüseyin Özdemir, Cengiz Çetin ve Mikail Arslan'a ait örneklerle uyum gösterdi. Böylece 3 zanlının tecavüz faili oldukları kesinlik kazandı. Ayrıca özdemir'in, Ümraniye'de arabayla çarptığı Mustafa Karataş'ın ölümüne sebebiyet verme, Maltepe'de bir eve zorla girme ve Küçükyalı'da polise mukavemet olaylarına da karıştığı anlaşıldı. 


</TEXT>
</DOC>
