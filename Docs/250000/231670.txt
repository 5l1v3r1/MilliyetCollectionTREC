<DOC>
<DOCNO> 231670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/son/soneko33.html </URL>
<DATE> 2004/04/15/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Alaton Dünyada Çin'e nasıl bakılıyorsa, Avrupa'da bize öyle bakıyor 
</HEADLINE>
<TEXT>

     Isıtma ve klima dalında dünyanın önde gelen şirketi Carrier, İspanya fabrikasını kapatarak çatı kliması üretimini Türkiye'ye kaydırdı. 
     Alarko Carrier, Avrupa-Ortadoğu-Afrika EMEA bölgesi üretim üssü olacak. 
     Carrier'in çatı kliması üretimini Türkiye'ye kaydırması ve şirketin hedefleri, Carrier Avrupa, Ortadoğu ve Afrika Bölgesi Başkan Yardımcısı Pierre Yves Rollet, Alarko Holding Yönetim Kurulu Başkanı İshak Alaton, Alarko Şirketler Topluluğu Genel Koordinatörü ve CEO'su Ayhan Yavrucu ve Alarko Carrier Genel Müdürü Önder Şahin'in düzenlediği basın toplantısıyla kamuoyuna duyuruldu. 
     Pierre Yves Rollet yaptığı konuşmada, ittifak ve ortaklıklara yürekten inandıklarını, hem zor diye tabir edilecek ülkeler hem de en gelişmiş ülkeler olmak üzere dünyanın her yerinde ittifak ve ortaklıklar kurduklarını söyledi. 
     Türkiye'nin son derece verimli bir ülke olduğunu, Alarko ile beraberliklerinin mükemmel bir teknik yetenek ve müthiş pazarlama kabiliyeti getirdiğini ifade eden Rollet, grubun, şirketin kurucuları Üzeyir Garih'in ve İshak Alaton'un liderliğinde benzeri olmayan teknik bilgi birikimi ve girişimci bir ruh geliştirdiğini söyledi. 
     Rollet, şunları kaydetti 
     ''Böyle eşsiz ortaklarla Alarko Carrier ittifakı ancak başarılı olabilirdi. Zor ekonomik şartlara rağmen bu şirketin ulaşmış olduğu neticeleri hepiniz gördünüz. Bunların üzerinde durmayacağım. Çünkü başarı dereceleri çok açık. Çatı kliması imalatımızı İspanya'dan Türkiye'ye nakletme kararımız bu başarıyı teyid ediyor. Avrupa piyasası için imal ettiğimiz bütün çatı klimaları bundan sonra Alarko Carrier'in Gebze'deki fabrikasında üretilecek.'' Bir soru üzerine Rollet, İspanya'daki 400 işçinin çalıştığı tesisin başka ekipman üreten bir gruba satıldığını, işçilerin büyük bir kısmının da oraya kaydırıldığını bildirdi. 
     
     KAYDIRMA NEDENİ MALİYET VE ESNEKLİK 
     Üretim için neden Türkiye'yi tercih ettikleri yönündeki bir soruya da Rollet, şu yanıtı verdi 
     ''Maliyet ve esneklik. Türkiye'de elde edebileceğimiz maliyeti Batı Avrupa'da elde edemiyoruz. Batı Avrupa'daki tüm ülkeler için esneklik bir sorun. Sanayiciler ise esneklik peşinde .'' Alarko Carrier Genel Müdürü Önder Şahin de konuşmasında, öncelikli hedeflerinin ihracat rakamlarını yükseltmek olduğunu bildirdi. 
     2003 yılında yaklaşık 17 milyon dolar ihracat yapıldığını kaydeden Şahin, Türkiye'nin Avrupa-Ortadoğu-Afrika bölgesinde Carrier üretim merkezi olma sürecinde bu rakamların hızla artacağını vurguladı. 
     Önder Şahin, Alarko Carrier'ın Gebze fabrikasında üretilen yeni çatı klimasının İspanya'da üretilen modelin yenilenmiş hali olduğunu belirterek, ürünün İspanyol ve Türk mühendislerinin 2 yıl boyunca yaptıkları çalışmalar sonucunda oluşturulduğunu söyledi. 
     Eylül ayından beri deneme üretimi yaptıklarını ve yurtiçi piyasada 100 ürün sattıklarını belirten Şahin, ''Yıl sonuna kadar 450 adedi geçeriz. Gelecek yıldan itibaren 800-1000'i bulur. Şu an ihracat için ilk siparişi Yunanistan'dan aldık. Onlar için 30 tane klima üretiyoruz'' dedi. 
     Şahin, bir soru üzerine yeni klima için çok büyük bir yatırım yapmadıklarını, 2000 yılında Gebze fabrikası için gerçekleştirdikleri 15 milyon dolarlık yatırımın yeterli olduğunu belirterek, çatı klimasının fiyatının 8-9 bin dolar civarında bulunduğunu, 1000 klima üretilmesi durumunda iş hacminin 8-10 milyon dolar civarında olacağını sözlerine ekledi. 
     
     ÇİN BENZETMESİ 
     İshak Alaton da konuşmasında, Carrier ile resmi ortaklıklarının 6 yıl öncesine dayandığına işaret ederek, ''Alarko-Carrier ilişkisine ben mükemmel evlilik diyorum. Çünkü karşılıklı güvene dayanan bir ilişki'' diye konuştu. 
     Alaton, insanların ölümsüzlüğünün biraz da bıraktığı eserlerle ilgili olduğunu vurgulayarak, ''Ben de ölümsüz bir eser bırakmış olmanın mutluluğunu yaşıyorum'' dedi. 
     İshak Alaton, Gebze fabrikasının 3 yıl önce faaliyete geçirildiğini, daha ekonomik ve yüksek karlılık nedeniyle imalatı Gebze'ye taşımaya başladıklarını belirterek, Türkiye'nin böylece Avrupa'nın ''de facto'' bir parçası olduğunu söyledi. 
     Dolar kurunun 1 milyon 700 bin liraya kadar çıktıktan sonra 1 milyon 300 bin lira civarında çakılı kaldığını, düşük dolar kuruna rağmen ihracatın arttığını vurgulayan Alaton, ''Bu Türkiye ekonomisinin anormal şartlara karşı kendini ne kadar hazırlayabildiğini gösteriyor. Dünya çapında Çin'e nasıl endişeyle bakılıyorsa Avrupa'da da Türkiye'ye öyle bakılıyor'' diye konuştu. 
     
</TEXT>
</DOC>
