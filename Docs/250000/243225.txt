<DOC>
<DOCNO> 243225 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/27/son/sondun31.html </URL>
<DATE> 2004/05/27/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Talat Hükümet krizini çözmek için en iyi yol erken seçim 
</HEADLINE>
<TEXT>

     KKTC Başbakanı Mehmet Ali Talat, hükümet sorununu çözmek için erken seçimin en iyi yol olacağına inandığını belirterek, rakamları toplayarak hükümet sorununu çözmenin mümkün olmadığını söyledi. 
     Talat, Cumhuriyet Meclisi Genel Kurulu'nda, 2004 Yerel Kuruluş Organları Ara Seçimleri Geçici ve Özel Kurallar Yasa Tasarısı görüşülürken yaptığı konuşmada, muhalefetin, hükümete yönelik eleştirilerine yanıt verdi. 
     Hükümet sorununun çözümüyle bugüne kadar çok fazla ilgilenemediklerini dile getiren Talat, ancak bundan sonra konuyla ilgilenip meseleyi çözmeye çalışacaklarını belirtti. Rakamları toplayarak hükümet sorununu çözmenin mümkün olmadığını ifade eden Talat, Cumhuriyetçi Türk Partisi'nin CTP Ulusal Birlik Partisi UBP ile hükümet kurmayacağını yineledi. 
     Başka formüllerin de eklentili olduğunu kaydeden Talat, görüşleri çok farklı olan oluşumların hükümeti götürmesinin mümkün olmadığını söyledi. 
     Başbakan Talat, ''Denktaşsız hükümet'' formüllerine de yanıt vererek, ''Denktaşsızlık benim uğrunda öleceğim Leyla değildir. Önemli olan Kıbrıs Türk halkının iyiliği ve refahıdır'' dedi. 
     Hükümet sorununu çözmek için erken seçimin en iyi yol olacağına inandığını belirten Talat, Türkiye'nin erken seçime karşı olduğunu, kendisinin de erken seçimden önce sorunun giderilmesinden yana olduğunu, fakat erken seçimin ağır bastığını kaydetti. 
     AB ile ilgili önemli girişimlerde bulunduklarını anlatan Talat, önemli gelişmelerin olacağını söyledi. 
     Talat, ''hükümetin yürüttüğü politika devam ederse Kıbrıs Türk halkının yararına çok önemli gelişmeler olacağını'' ifade etti. 
     
     27 HAZİRAN'DA ARA SEÇİM 
     Başbakan Talat'ın konuşmasından sonra, 27 Haziran'da yerel kuruluş organları için ara seçim yapılmasını öngören yasa tasarısı, Meclis Genel Kurulu tarafından oybirliğiyle kabul edildi. 
     
</TEXT>
</DOC>
