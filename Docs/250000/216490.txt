<DOC>
<DOCNO> 216490 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/20/son/sondun49.html </URL>
<DATE> 2004/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıbrıs Müzakereleri... 
</HEADLINE>
<TEXT>

     Züleyha Karaman - KKTC Başbakanı Mehmet Ali Talat, Kıbrıs müzakerelerinde Türkiye, Yunanistan ve BM Genel Sekreteri Kofi Annan'a mümkün olduğu kadar az konu bırakmak gerektiğini belirterek, ''Ne kadar az konuyu kararlaştırılamamış bırakırsak, hem bizim hem de Rum tarafının yararınadır'' dedi. 
     Başbakan Talat, Başsavcı Akın Sait'i kabulü sırasında, gazetecilerin, Kıbrıs müzakerelerine ilişkin soruları üzerine, bugün sadece geçici düzenlemelerle ilgili bir gündemleri olduğunu ifade ederek, geçici mahkeme, yargıçlar, geçici hükümet binaları, federal hükümet binaları konularını görüştüklerini, temel konularla ilgili bir görüşme yapmadıklarını kaydetti. 
     Yapacak çok işleri bulunduğunu, konunun özüne girmeleri gerektiğini belirten Talat, zaman sınırlaması bulunduğunu, bu zaman sınırıyla uyumlu bir çalışma içerisine henüz giremediklerini söyledi. 
     Ortada bir takvim olduğunu ve bu takvime uyma taahhüdünde bulunduklarını anlatan Başbakan Talat, şöyle devam etti 
     ''Yani marş komitesinin, bayrak komitesinin oluşumu, yargıçların atanması da dahil olmak üzere takvimlenmiştir. Bu takvime uymak durumundayız o yüzden -bu benim kişisel inancımdır- konunun özüne girmek ve özüyle ilgili müzakerelere başlamak gerekmektedir. Kofi Annan'a mümkün olduğu kadar az şey bırakmak, hatta Türkiye ve Yunanistan'a mümkün olduğu kadar az şey bırakmak gereklidir. Çünkü bu düzenlemeyle yani bu anlaşmayla biz yaşayacağız. Türkiye ile Yunanistan da etkilenecek, BM de etkilenecek ama içinde yaşayan biz olacağız. Onun için sorunu bizim çözmemiz lazım ve buna çok ciddi bir hazırlıkla Salı gününden itibaren, ciddi bir atak yaparak başlamamız gerekecek. Başlayacağımıza inanıyorum çünkü bizim ekipte genel olarak bu anlayış var. 
     Sanıyorum salıdan itibaren bu hazırlıklarla daha programlı bir çalışma içine girebileceğiz. Ne kadar az konuyu kararlaştırılamamış bırakırsak, hem bizim hem de Rum tarafının yararınadır.'' -VERHEUGEN'İN AÇIKLAMALARI- Başbakan Talat, AB Komisyonu'nun genişlemeden sorumlu üyesi Günther Verheugen'in ''derogasyonlarla ilgili çelişkili görünen açıklamaları bulunduğunun'' anımsatılarak, görüşlerinin sorulması üzerine, ''Verheugen'in ne kadar çelişkili konuştuğunu veya ne kadar açıklama yaptığını bilmediğini, ancak AB yetkilisinin kendilerine söylediğinin açık olduğunu'' belirterek, bunu şöyle açıkladı 
     '' AB Giriş anlaşmasında bir öngörü var. Der ki 'Kıbrıs sorunu çözüldüğü zaman o çözüm anlaşması AB müktesebatına uyarlanır.' Yani aslında burada kastedilen, orada öngörülenler AB müktesebatına uygun biçimde aktarılır. Bu AB'nin birincil hukukunun bir emri, isteği, talebi olduğu için buna uygun yapılan uyarlama, yargıda yapılacak saldırıdan vareste olur. O saldırıya konu olmaz, muaftır, iddiasında bulunuyor. Bu ne kadar doğrudur. Hukuki yorumla mı karar vereceğiz yoksa birazcık daha derinlemesine araştırma mı yapacağız. AB koordinasyon kurulumuz Başbakanlıkta bu konuyu çalışıyor. Bugün arkadaşlar AB büyükelçisiyle de görüşüyorlar. AB'den de konuyla ilgili net bilgi istendi.'' Sözler üzerinde hareket etmeyeceklerini, daha derinlemesine bir araştırmayla doğrudan AB'nin nasıl bir anlayışa gireceğini daha üst düzeyde öğrenmeye çalışacaklarını belirten Talat, ''Ancak o zaman kesin bir şey söyleyebileceğiz'' ifadesini kullandı. 
     KKTC Başbakanı Talat, evinin önünde patlayan bombayla ilgili bir soru üzerine, yoğun gündemi nedeniyle konuyla ilgilenemediğini belirterek, ''Bu olaylar gerçekten bizi mahcup ediyor. Bombalama olaylarının sürekli olarak faili meçhul kalması bizi üzüyor. İnşallah polis bu kez failleri bulur'' dedi. 
     
</TEXT>
</DOC>
