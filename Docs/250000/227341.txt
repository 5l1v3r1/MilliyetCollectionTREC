<DOC>
<DOCNO> 227341 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/son/sontur13.html </URL>
<DATE> 2004/03/31/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
''Demirkapı'' operasyonu... 4.4 ton baz morfin ele geçirildi 
</HEADLINE>
<TEXT>

     İstanbul Valisi Muammer Güler, Esenyurt'ta düzenlenen operasyonda 4 ton 410 kilogram baz morfin ele geçirildiğini ve olayla ilgili 5 kişinin gözaltına alındığını bildirdi. 
     İstanbul Emniyet Müdürlüğü'nde basın açıklaması yapan Vali Güler, Büyükçekmece'ye bağlı Esenyurt Beldesi'ndeki bir depoda çok miktarda uyuşturucu bulunduğunun belirlenmesi üzerine 29 Mart 2004 tarihinde gerçekleştirilen operasyonda, bir kamyonun kasasında 201 adet çuval içinde 4 ton 410 kilogram baz morfin ele geçirildiğini kaydetti. 
     Vali Güler, ''Demirkapı'' adı verilen operasyon kapsamında 5 kişinin gözaltına alındığını açıkladı. 
     İstanbul Valisi Muammer Güler, ''Demirkapı'' adı verilen operasyon kapsamında ele geçirilen 4 ton 410 kilogram baz morfinin, yaklaşık 3.5 ton eroine eşdeğer olduğunu bildirdi. 
     İstanbul Emniyet Müdürlüğü Narkotik Şube Müdürlüğü'nde, Emniyet Müdürü Celalettin Cerrah ve müdür yardımcılarıyla birlikte ''Demirkapı'' adı verilen uyuşturucu operasyonunda ele geçirilen maddeleri inceleyen Vali Güler, daha sonra konuyla ilgili basın açıklaması yaptı. 
     Güler, 5 Kasım 2003 tarihinde ''Son Tango'' adı verilen operasyonda, 617 kilogram eroin, 159 kilogram baz morfin ve 577 litre asitanhidrit ele geçirildiğini ve 13 kişinin gözaltına alındığını hatırlattı. 
     Yakalanmasına çalışılan bu operasyonun firari sanıklarının yeni bir uyuşturucu madde kaçakçılığına hazırlık yaptıklarının tespit edildiğini belirten Vali Güler, istihbarat çalışması sonucu Büyükçekmece'ye bağlı Esenyurt Beldesi'ndeki bir depodo çok miktarda uyuşturucu bulunduğunun belirlendiğini söyledi. 
     Güler, 29 Mart 2004 tarihinde İl Jandarma Komutanlığı ile koordineli olarak gerçekleştirilen operasyonda, söz konusu depoda bulunan bir kamyonun kasasında 201 adet çuval içerisinde 4 ton 410 kilogram baz morfin ele geçirildiğini ve olayla ilgili 5 kişinin gözaltına alındığını bildirdi. 
     Vali Güler, ele geçirilen baz morfinin, yaklaşık 3.5 ton eroine eşdeğer olduğunu kaydetti. 
     İstanbul polisinin, bu yılın ilk 3 ayında düzenlediği operasyonlarda 6 ton uyuşturucu madde ele geçirdiğini kaydeden Vali Güler, ''Her şey, geleceğimizin teminatı olan çocuklarımız içindir, sağlıklı bir yaşam içindir. İstanbul polisi, uyuşturucu kaçakçılarına fırsat vermeyecektir. Başta Emniyet Müdürü Celalettin Cerrah ve ekibi ile emeği geçenleri yürekten kutluyorum'' dedi. 
     
     GÖZALTINA ALINANLAR 

     Bu arada, gözaltına alınan kişilerin, turizm firması sahibi A.S, ''Son Tango'' operasyonu sanıklarından Nejdet K'nın oğlu M.K, bu kişinin eşi M.K ile A.Ş ve N.K olduğu öğrenildi. 
     Bu kişilerin emniyetteki sorgusu sürerken, konuya ilişkin ''Matador'' ve ''Son Tango'' operasyonu davalarının sanıklarından Urfi Çetinkya'nın bacanağı T.D'nin de arandığı belirtildi. 
     
</TEXT>
</DOC>
