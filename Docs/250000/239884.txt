<DOC>
<DOCNO> 239884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/14/spor/axspo01.html </URL>
<DATE> 2004/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kazananı desteklerim' 
</HEADLINE>
<TEXT>


Beşiktaş başkanlığını bırakmaya hazırlanan Serdar Bilgili, adaylar Yıldırım Demirören, Fikret Orman, Affan Keçeci ve Erol Kaynar ile buluştu. Bilgili, "Herkesin emrindeyim" dedi 

SÜLEYMAN HATISARU 


'Beşiktaş'a yakışsın' 
30 Mayıs'ta yapılacak Olağanüstü Kongre'nin ardından Beşiktaş başkanlığını bırakacak olan Serdar Bilgili, adaylıklarını açıklayan Yıldırım Demirören, Fikret Orman, Affan Keçeci ve Erol Kaynar ile bir araya geldi. Görev dönemi içinde başlanan projelerle ilgili bilgi veren Bilgili, "Beşiktaş'a yakışan bir seçim olsun. Ben tarafsızım. Sadece kazananı desteklerim" dedi. 

2010'da aday mı 
BİLGİLİ, "12 yılımı Beşiktaş'a verdim. Beşiktaş benim çocuğum gibi. Hiçbir zaman kulüpten uzaklaşmam söz konusu değil. Gelecek olan yönetimin emrindeyim. Hepimizin tek amacı Beşiktaş'a hizmet etmek" diye konuştu. Kulübe yakın çevreler, Bilgili'nin bir süre iş hayatına ağırlık vereceğini ve 2010 yılındaki seçimlerde yeniden aday olacağını iddia ettiler. 

'Hocamız hazır' 
BAŞKAN adaylarından Yıldırım Demirören, Kıvanç Oktay'ın Alman hoca Mattheaus ile görüşme yaptığını ve kesin anlaşma sağladığını açıkladı. Demirören, "Seçimi kazanırsak Mattheaus'u getireceğiz. Beşiktaş'ta camia, taraftarlar bölünmüş. Takım bitmiş. Basında, kamuoyunda gücümüz tamamen dağılmış gibi gözüküyor. Bu tabloları değiştirmek için geliyoruz" dedi. 

Orman'dan atak 
BİR diğer başkan adayı Fikret Orman ise bugün Güney Marmara ve Ege Bölgesi'ndeki taraftar derneklerini gezip, projelerini anlatacak. Bu arada Orman'ın transfer girişimlerini sürdürdüğü Konyalı Sedat ve Zafer Biryol ile prensipte anlaştığı öğrenildi. Orman, "Bir çok teknik direktör ile temas halindeyiz. Daha henüz net bir anlaşmamız yok" dedi. 

Lucescu saklandı 

Kapıları kapattı 
BEŞİKTAŞ, ligin son maçında düşme potasından kurtulma savaşı verecek olan Çaykur Rize maçı öncesinde alarma geçti. Teknik Direktör Lucescu, kritik 90 dakikanın kendi açılarından sadece prestij mücadelesi olmasına karşın antrenmanı basına kapattı. Rumen çalıştırıcı, "Oynayacağımız maç birçok takım için önemli bir 90 dakika olacak" yorumunu yaptı. 

Okan'a 2 maç ceza 
SİYAH - Beyazlı takım deplasmanda oynayacağı Çaykur Rizespor maçı için bugün Trabzon'a uçacak. Kafile daha sonra karayoluyla Rize'ye geçecek. Bu arada PFDK, Akçaabat Sebat maçında yardımcı hakeme hakaret eden Okan Koç'a iki maç ceza verdi. Genç futbolcu Rize maçının yanısıra önümüzdeki sezonun ilk karşılaşmasında oynayamayacak. 

Pancu kulüp arayışında 

Pazarlık yapıyor 
SEZON sonunda Beşiktaş'tan gönderilmesi gündeme gelen Pancu'nun, yeni sezon için bazı kulüplerle pazarlık yaptığı öğrenildi. Sakatlığı nedeniyle sezonu kapatan yıldız futbolcunun, İtalya ve İspanya'da görüşmeler yaptığı iddia edildi. Pancu için Valencia'nın da devrede olduğu bildirildi. 

Ahmed gidici 
KARTAL'IN Mısırlı yıldızı Ahmed Hassan'ın da gelecek sezon Beşiktaş'ta kalmak istemediği açıklandı. Mısırlı futbolcunun Olağanüstü Kongre'nin ardından yeni yönetimle masaya oturacağı vurgulandı. Ahmed Hassan, İngiltere'den gelen teklifleri değerlendirmek istiyor. 

İbrahim gün sayıyor 

YAPILAN protokol doğrultusunda yeni sezonda Beşiktaş forması giyecek olan Altaylı İbrahim, ligin bitmesini bekliyor. Genç yıldız, "Ligin tamamlanmasıyla artık Beşiktaşlı olacağım. Benim için yepyeni bir dönem başlıyor. Beşiktaş'ta unutulmayan futbolculardan biri olmak istiyorum. Beşiktaş taraftarlarıyla buluşacağım günü sabırsızlıkla bekliyorum" dedi. 


</TEXT>
</DOC>
