<DOC>
<DOCNO> 213783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/08/dunya/dun05.html </URL>
<DATE> 2004/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Rusya'da yas ilan edildi 
</HEADLINE>
<TEXT>

      CENK BAŞLAMIŞ Moskova 

   
   Moskova metrosunda önceki gün düzenlenen terör saldırısında ölenler anısına tüm ülkede yarın yas ilan edildi. 
   Moskova Belediye Başkanı Yuriy Lujkov, saldırıda hayatını kaybedenlerden kimlikleri belirlenenlerin yarın düzenlenecek törenle toprağa verileceğini açıkladı. 39 kişinin öldüğü bombalı saldırıda şu ana kadar sadece 5 cesedin kimliği belirlenebildi. Önceki gün sabah saatlerinde meydana gelen patlamada yaralanan 140 civarında kişinin tedavisi sürüyor. Kommersant gazetesi, birçok cesedin parçalanmış durumda olmasının kurbanların gerçek sayısının belirlenmesini güçleştirdiğini, saldırı sonucu 100 kişinin ölmüş olabileceğini yazdı. 
   
   İki yardımcısı vardı 
   Yetkililer, metro vagonunda meydana gelen patlamada 5 kilogram patlayıcı kullanıldığını açıkladı. Saldırının bir kadın intihar eylemcisi tarafından düzenlenmiş olabileceği düşünülüyor. Lujkov, saldırganın büyük olasılıkla iki yardımcısının bulunduğunu söyledi. Şüphelilerden birinin robot resmi çizildi. 
   
   
   
</TEXT>
</DOC>
