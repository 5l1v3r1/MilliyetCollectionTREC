<DOC>
<DOCNO> 222047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/13/son/sonspo08.html </URL>
<DATE> 2004/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Gençlerbirliği, Fenerbahçe maçı mesaisine başladı... 
</HEADLINE>
<TEXT>

     UEFA Kupası 4. tur ilk maçında İspanya'nın Valencia takımını 1-0 yenen Gençlerbirliği, yarın yapacağı Adanaspor lig maçının ertelenmesi üzerine, bir günlük dinlenmeden sonra, Türkiye Kupası'nda Fenerbahçe ile çarşamba günü yapacağı maçın hazırlıklarına başladı. 
     Kırmızı-siyahlı ekip bugün, Beştepe İlhan Cavcav Tesisleri'nde yardımcı antrenörler Mesut Bakkal ve Özcan Bizati yönetiminde antrenman yaptı. İdmana, sakatlıkları bulunan Baki, Youla ve M'Bayo, takımdan ayrı bir salonda çalıştıkları için katılmazken, El Saka ise ayağına aldığı darbe yüzünden düz koşu yapmakla yetindi. 
     
     YANAL FUTBOLCU TAKİBİNDE 
     Bu arada Teknik Direktör Ersun Yanal, İkinci Lig A Kategorisi'nde bugün İzmit'te oynanan Kocaelispor-İzmirspor maçını ve akşam İstanbul'da yapılacak Fenerbahçe-Bursaspor lig maçını izlemek üzere antrenmana katılmadı. 
     Yanal'ın İkinci Lig takımlarından futbolcu izlediği, Fenerbahçe-Bursaspor maçını ise Türkiye Kupası yarı finalindeki rakipleri olan Fenerbahçe hakkında bilgi edinmek amacıyla maçı izleyeceği öğrenildi. 
     
     5 FUTBOLCU SARI KART SINIRINDA 
     Öte yandan, UEFA Kupası'nda çift sarı kartı bulunan Youla, Ümit, El Saka, Deniz ve Baki'nin Valencia'da 4. tur rövanş maçında kart görmeleri halinde, turu geçerlerse, çeyrek final maçında takımda yerlerini alamayacağı bildirildi. 
     Yardımcı Antrenör Özcan Bizati, Valencia'da yapacakları maçta bu 5 futbolcunun kart görmemesi konusunda uyarıldığını söyledi. 
     
</TEXT>
</DOC>
