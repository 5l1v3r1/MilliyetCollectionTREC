<DOC>
<DOCNO> 214667 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/12/yasam/yas01.html </URL>
<DATE> 2004/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Üç tarafımız 'zehirle' çevrili 
</HEADLINE>
<TEXT>

   Karadeniz, İtalyan gemilerinin attığı 'variller'le, Ege ve Akdeniz limanları söküm bekleyen asbestli, zehirli gemilerle dolu... 
      Önay Yılmaz 
   
   Türkiye'yi coğrafi olarak anlatan 'üç tarafı denizlerle çevrili' ibaresi, yerini hızla, 'üç yanı da zehirli atıkla çevrili' gerçeğine bırakıyor. 
   Çevreci örgüt Greenpeace'in Yeşil Barış Zehirli Gemiler ve Toksik Maddeler sorumluları Erdem Vardar ve Banu Dökmecibaşı'nın araştırmasına göre, 1987 - 88 yılları arasında Karadeniz'e boşaltılan tam 3 bin zehirli varilin sorumlusu, İtalyan gemileri. Bu varillerin bugüne kadar sadece 370'i bulundu. Karadeniz'in dibinde binlerce varilin yattığını iddia eden Vardar, İtalyanların varillerin para karşılığı Türkiye'de imhası önerisini Çevre Bakanlığı'nın kabul etmediğini, sorunun görüşüldüğünü söyledi. 
   
   Cezayir bile kovaladı 
   Ege ve Akdeniz'de ise limanlarımız sökülmeyi bekleyen 'zehirli gemilerle' dolu. İspanya'dan 2000'de yüklediği zehirli termik santral külünü taşıdığı için Cezayir'in kabul etmediği 'MV Ulla' gemisi, İskenderun Limanı'nda demirli. Ortadoğu Teknik Üniversitesi analizlerine göre tam bir zehir deposu olan geminin iadesiyle ilgili davalar 4 yıldır sürüyor. 
   Fransızların 'tehlikeli atık' olan kanserojen 'asbest' maddesi içeren ve davası 2002'den beri süren 'Sea Beirut' gemisi de, Ege'de, Aliağa Limanı'nda bekliyor. Gemiyi getiren Türk şirketi Cemsan'ın geminin geri gönderilmesinin durdurulmasına ilişkin açtığı davayı, İzmir 2. İdare Mahkemesi, 'tehlikeli atık olduğu' gerekçesiyle önceki gün reddetti. Türkiye'ye söküm için gelen 2 gemi ise son anda durduruldu. Bunlardan biri 'Clemenceau' adlı Fransız uçak gemisiydi. 
   Greenpeace'e göre, dünyada her yıl 600 hurda gemi, fabrikalarda sökülüyor. Bunların büyük kısmı, düşük maliyet ve ucuz işçilik nedeniyle Türkiye'ye geliyor. Zehirli atıkların sınır ötesi dolaşımının önlenmesini ve denetimini amaçlayan 'Basel Sözleşmesi'ne taraf olan Türkiye, her türlü tehlikeli atığın ithalini yasaklasa da, zehirli gemileri önleyemiyor. 
   
   
</TEXT>
</DOC>
