<DOC>
<DOCNO> 234571 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/25/spor/ygokce.html </URL>
<DATE> 2004/04/25/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Daum ve Lucescu 
</HEADLINE>
<TEXT>

   
   Beşiktaş, dramatik bir sezon yaşıyor. İlk yarının 8 puan farkla erkenden şampiyon ilan edilmiş lideri, yönetimin, teknik ekibin ve takımın yaptığı "stratejik yanlışlar" ve "hakem hataları" sonucu üçüncü sırada. Burada yeniden sıralanması gereksiz yanlışların ve hakem hatalarının da ötesinde Siyah - Beyazlı ekibin maça dört oyuncudan - Emre, Ronaldo, Tayfur, Ahmed Hassan - yoksun çıkması, derbideki elini zayıflatıyor. Savunma, son haftalarda inanılmaz hatalarla rakiplerine erkenden gol ikram etmeye alıştı. Beşiktaş, rakibinden önce savunma anlayışındaki tutarsızlıklarla mücadele etmek zorunda kaldı. Bunun önemli nedenlerinden biri iki kanatta da ofansif etkinliğini yitirmesi, çabuk top kaybetmesi ve dönen toplara önlem alamamasıdır. Eksik yakalanan, dengesi bozulan takım, bedelini şok gollerle ödemektedir. Antrenörlük kariyerindeki başarılarının tümünü savunma ve kontrola endeksleyen Lucescu, sarsılan otoritesi ve bir türlü içinden çıkamadığı tartışma ortamının etkisiyle kontrolu kaybetmiştir. Bugünkü maçta da meslektaşı Daum'a karşı inisiyatif gösteremezse, kulüpte zaten azalan kredisi tümüyle tükenecektir. Daum kaybederse, belki şampiyonluğu vermek zorunda kalacak ama, yine de kellesini kurtaracaktır. Lucescu'nun böyle bir şansı yoktur. 
   Beşiktaş orta alanında Giunti, Ümit Aydın ve Pancu, Fenerbahçe'nin bugüne kadar boş bıraktığı bölgeyi iyi kullanır, çabuk ve baskılı oyunla yaratıcı hamleleri gerçekleştirirse, Sergen ve Ilie ikilisinin becerikli ayaklarından çıkacak gollere tanık olabiliriz. 
   Fenerbahçe'nin son Samsunspor maçını izledim. Sezonun en sihirli ikililerinden biri olan Van Hooijdonk ile Nobre'nin yorulmaya başladıklarını, etkinliklerini kaybetmekte olduklarını gördüm. Derbi maçta bu durum devam eder mi Sanmam... İki golcü de topla dripling yaparak, adam eksilterek pozisyona giren forvet tipi değiller... Onlar ceza alanı kalabalığı içinde tek vuruşlarla ya da asistleriyle etkili oluyorlar. Beşiktaş'ın her şeyden önce onlara top gelmesini önlemesi gerekir. Fenerbahçe'nin zaman zaman 5'i bulan forvet oyuncusuyla oynama yanlışı bu maçta da tekrarlanırsa, Beşiktaş oyunu daha rahat kontrol edecek ve daha uygun gol fırsatları yakalayabilecektir. 
   Önemi ne kadar büyük olursa olsun, sonuçta iki büyük takımın "oyununu" izleyeceğiz. Bu onların ne ilk maçı, ne de sonuncusu olacak... Derbiler sonsuza kadar sürecek. O nedenle kendi hayatımızda yaşadığımız bu derbinin tadını çıkaralım... Dürüst ve sportmence tanıklık yapalım, yeter 
   
      
   
</TEXT>
</DOC>
