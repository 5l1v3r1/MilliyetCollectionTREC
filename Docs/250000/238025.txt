<DOC>
<DOCNO> 238025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/07/yasam/axyas01.html </URL>
<DATE> 2004/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Çakıcı turist gibi kaçtı 
</HEADLINE>
<TEXT>


8 ay erken tahliye edilen Alaattin Çakıcı, hakkında yakalama kararı çıkmadan 7 saat önce, sahte pasaportla Antalya Kaleiçi'nden bindiği turistik yatla Türkiye'den ayrıldı 


Organize suç örgütü lideri Alaattin Çakıcı'nın, hakkında yakalama kararı çıkmadan 7 saat önce, şüphe çekmemek için "turist" gibi davranarak yat turuyla Antalya Kaleiçi'nden yurtdışına kaçtığı belirlendi. 
Çakıcı, Yargıtay 1. Ceza Dairesi'nin, Karagümrükspor Lokali baskını nedeniyle hakkında "çıkar amaçlı suç örgütü kurmak"tan verilen 3 yıl 4 ay hapsi onamasının ardından, 8 ay eksik yattığı gerekçesiyle aranmaya başlandı. Çakıcı'nın karar düzeltme istemini reddeden Yargıtay, evrakı 3 Mayıs'ta İstanbul DGM'ye postaladı. DGM de Çakıcı için 3 Mayıs saat 17.00'de yakalama müzekkeresi çıkardı. Bunun üzerine de Çakıcı, planını devreye soktu. 

Turist Çakıcı 
Antalya'da turizmcilikle uğraşan tanıdığının turistik tur yapan yatına, Erol Evcil'in yardımıyla edindiği, üzerinde kendi resmi ve farklı ismin bulunduğu sahte pasaportla binen Çakıcı, hakkındaki yakalama kararı çıkmadan 7 saat önce Yunanistan'a kaçtı. Bir hafta önce İstanbul'dan ayrıldığı öğrenilen Çakıcı'ya sahte pasaport sağladığı öne sürülen Ümraniye Emniyeti'ndeki polisler hakkında "evrakta sahtecilikten" inceleme başlatıldığı öğrenildi. Çakıcı'nın yakalanması için Foça'daki operasyonda gözaltına alınan kişilerin de İstanbul Emniyeti'nde sorguları sürüyor. Çakıcı'nın yakalama emri geldikten sonra polisin 4 Mayıs'ta 20 eve operasyon yaptığı, gözaltı sayısının da 9 olduğu bildirildi. 
İstanbul DGM Başsavcılığı'nın kaçacağından şüphe ettiği Çakıcı için Yargıtay'ın kararını vermesinden 1 gün sonra, 8 Nisan'da sınır kapılarına yazı gönderdiği ve Çakıcı'nın kaçabileceğine dikkat çektiği öğrenildi. n ANKARA Milliyet 

Baş tetikçi ağır yaralı 

Çakıcı, 14 Nisan'da İstanbul'dan İzmir'e giderken iddialara göre esrarengiz bir kaza oldu. Çakıcı'ya eşlik eden ciplerden biri Menemen'de takla attı. Kazada Çakıcı'nın sağ kolu olan ve Tevfik Ağansoy cinayeti sanığı Adnan Çiçek ağır yaralandı. Hız kesmeyen Çakıcı'nın otomobili yoluna devam etti. Kaza jandarma tutanaklarına, 'dikkatsizlik sonucu meydana gelmiştir" diye geçti. Çakıcı'nın kaçışının ardından kaza yeniden incelenmeye başlandı. 


</TEXT>
</DOC>
