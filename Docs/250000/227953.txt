<DOC>
<DOCNO> 227953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/son/soneko47.html </URL>
<DATE> 2004/04/02/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Unakıtan Telekom'a ciddi alıcılar çıkıyor 
</HEADLINE>
<TEXT>

     Maliye Bakanı Kemal Unakıtan, Londra'da biraraya geldiği yatırımcıların özelleştirilecek pek çok kuruluşa, özellikle de Telekom'a büyük ilgi gösterdiklerini bildirdi. 
     ''Telekom ile ilgili ciddi alıcılar çıkıyor'' diyen Bakan Unakıtan, Waterman and Lighterman adlı finans kuruluşunun, Londra'nın City bölgesinde bulunan merkezinde öğle yemeğinde yatırımcılarla buluştu. 
     Yaklaşık 3 saat süren toplantıdan ayrılırken değerlendirmelerde bulunan Bakan Unakıtan, özellikle doğrudan yatırımcılar ile hisse senedi alımı yapmak isteyenlerin Türkiye'ye olan ilgisinde, bu gelişinde daha büyük bir artış hissettiğini bildirdi. 
     Bunların Türkiye için son derece olumlu gelişmeler olduğunu ifade eden Bakan Unakıtan, ''Türkiye'nin son dönemdeki performansı, bu çevreleri çok olumlu etkilemiş'' dedi. 
     Türkiye'nin özelleştirme programıyla ilgili, çok büyük potansiyele sahip müşterilerin var olduğunu, ancak bu grupların isimlerini şimdilik telaffuz etmek istemediğini anlatan Bakan Unakıtan, özellikle Telekom'a büyük bir ilgi bulunduğunu kaydetti. 
     
     TÜPRAŞ 
     Unakıtan, Tüpraş ile ilgili soru üzerine, Tüpraş'ın satışıyla ilgili işlemlerin 10-15 gün içinde tamamlanmasını beklediklerini ve parasının da alınacağını bildirdi. 
     Türkiye'nin Londra'dan görünümünün çok güzel olduğunu yineleyen Bakan Unakıtan, yabancı yatırımcıların kendisine ''Türk halkı da dışardan gelişmelerin çok iyi göründüğünü fark ediyor mu diye sorduklarını anlattı. Bakan Unakıtan, ''ben de onlara, Türk basını bu havayı en iyi biçimde yansıtmaya çalışıyor dedim'' diye konuştu. 
     Bugün akşam saatlerinde Ramsey grubunun düzenlediği bir yemekte yatırımcılarla görüşmelerini sürdürecek olan Bakan Unakıtan, Pazar günü Türkiye'ye dönecek. 
     
</TEXT>
</DOC>
