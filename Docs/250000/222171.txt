<DOC>
<DOCNO> 222171 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/14/yazar/tamer.html </URL>
<DATE> 2004/03/14/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Derviş IMF'nin başına, Zedillo Annan'a halef 
</HEADLINE>
<TEXT>

   Koç Üniversitesi Rektör Evi, Rahmi Koç'un deposundan gelen eşyalarla döşenmiş yeni fiyakalı dekoruyla, geçen hafta bu ikiliyi ağırladı 
   
   Financial Times'da 11 Mart önce Kemal Derviş'in fotoğrafı gözüme takıldı. Tam altında da Küresel Kalkınma Merkezi Centre for Global Development Başkanı Nancy Birdsall imzalı okur mektubu. Ancak Birdsall sıradan bir okur değil kuşkusuz. Etkili çevrelerde sözüne değer verilen biri. Küreselleşmeden zarar gören tarafın durumun iyileştirilmesi için çalışmalar yapan Birdsall, bu mektupta Hörst Köhler'den boşalan IMF Başkanlığı için 2 isim öneriyor Kemal Derviş ve Polonya Cumhurbaşkanı Leszek Balcerowicz. 
   Gerek ABD'nin gerekse G - 7 ülkelerinin uluslararası finansal kuruluşlarda sorumluluk alma yönündeki isteksizliklerinin, bu kuruluşların meşruiyetini de etkinliğini de azalttığına dikkat çeken Birdsall, küresel ekonominin değişen gerçeklerini dikkate alarak bu kuruluşların işleyişinde de değişiklik yapma zamanının geldiğine işaret ediyor. Birdsall, gerek kendi çıkarları gerekse bugünkünden daha iyi bir dünya adına ABD'yi ve Avrupa'yı, bu kez farklı bir seçim yapmaya çağırıyor. 
   
   BM'de sıra Asya'da 
   IMF'in yanı sıra Kofi Annan'dan 2006'da boşalacak BM Genel Sekreterliği koltuğu için de şimdiden kulisler yürütülüyor. 6 yıl Meksika Cumhurbaşkanlığı, son 3 yıl da Yale Üniversitesi Küreselleşme Araştırma Merkezi Direktörü olan Ernesto Zedillo da adaylardan biri. Sıra bir Asyalı'da olduğu için şansı pek fazla değil, ama hiç belli olmaz, tarih yaklaştıkça IMF için olduğu gibi BM için de farklı yaklaşımlar gündeme gelebilir. 
   Sıranın neden Asyalı'da olduğu, BM genel sekreterlerini bugünden geriye hatırladığımızda görülüyor 
   Kofi Annan - AfrikaBoutros - Ghali - OrtadoğuPerez de Cuellar - Latin AmerikaKurt Waldheim - AvrupaU Thant - Asya 
   IMF ve BM gibi geleceği tartışmalı 2 uluslararası kurum için adı geçen Zedillo ve Derviş, Zedillo'nun Başkanı bulunduğu 17 kişilik Küresel Sorunlar Çalışma Grubu'nda birlikte çalışıyorlar. Derviş'in çağrısı üzerine dünyanın dört bir yanından değerli üyelerinin bulunduğu Küresel Sorunlar Çalışma Grubu, geçen hafta İstanbul'da toplandı. Bu vesileyle İstanbul'a gelen Zedillo da Koç Üniversitesi'nde Küreselleşme başlıklı bir konferans verdi. Ardından da küçük bir grupla birlikte Rektör Evi'nde yemek yedik. 
   
   Rahmi Koç'un eşyaları 
   Koç Üniversitesi Rektörü Prof. Atilla Aşkar, daha Rektör Evi'nden adımımı atar atmaz, "Sanmayın ki biz burada oturuyoruz. Burada sadece önemli konuklarımızı ağırlıyoruz. Bizim evimiz çok daha mütevazı, mobilyaları bu kadar fiyakalı değil" diyerek ilk uyarıyı yaptı. 
   Aslında Rektör Evi de ilk dekore edildiğinde bu kadar fiyakalı değilmiş. 6 ay önce tepeden tırnağa değişmiş. Prof. Aşkar anlattı "Rahmi Koç, Amerika ve Avrupa'daki üniversitelerin rektör evlerini görmüş. Buranın da güzel olması için çok özendi. Tabii onların geçmişten gelen birikimleri var. Rahmi Koç da kendi depolarından güzel eşyalar, tablolar, heykeller getirdi. Kendisine müteşekkiriz." 
   
   Cyrus Vance'in kızı 
   Aşkar'ın bu izahatından sonra etrafıma daha dikkatli baktım. Rahmi Bey'in antika koleksiyonundan klasik parçalar, duvarlarda birkaç kostüm, çok güzel Osmanlı resimleri, klasik heykeller... Prof. Aşkar'ın "Burası Koç Üniversitesi'nin Elçilik Evi" tanımına tam uygun bir ortam. Zaten kapıda bizi karşılayan ev sahibemiz bayan Aşkar da, ABD eski dışişleri bakanlarından Cyrus Vance'in kızı. 
   Rektör Evi'nin bizden sonraki konukları, muhtemelen Avrupa Birliği'ne üye ülkelerin İstanbul'daki başkonsolosları olacak. Kendi aralarında ayda bir toplanıp dışardan da bir konuşmacı davet ediyorlarmış. Bu ayın davetlisi Prof. Aşkar'mış. O grubu ağırlamayı düşünüyorlar. 
   
      
   
</TEXT>
</DOC>
