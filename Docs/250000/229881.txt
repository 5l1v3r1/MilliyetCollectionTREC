<DOC>
<DOCNO> 229881 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/09/son/sondun37.html </URL>
<DATE> 2004/04/09/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Fransa, Türkiye'nin AB üyeliğini tartışıyor 
</HEADLINE>
<TEXT>

     Fransız basınında bugün çıkan haberlerde, AB'nin Türkiye ile tam üyelik müzakerelerine başlaması konusuna geniş yer verilirken, Fransa Cumhurbaşkanı Jacques Chirac ile iktidardaki Halkçı Hareket Birlik Partisi UMP arasındaki görüş ayrıkları sorgulandı. 
     Le Figaro gazetesi, Cumhurbaşkanlığı Sarayı kaynaklarına atıfta bulunarak verdiği haberde, ''Chirac'ın başından bu yana Türkiye'nin üyelik müzakerelere başlaması konusunda değişmeyen bir tarafsız tutum içinde olduğu'' yolundaki görüşlere yer verdi. 
     ''Chirac'ın Türkiye'nin üyeliği konusunda ne destekleyici, ne de engelleyici bir tavır içinde bulunduğunu'' belirten kaynaklar, Fransa'nın resmi tavrının AB Komisyonu'nun görüşlerini beklemek olduğunu bildirdiler. 
     
     ''UMP'DEKİ İTİRAZ ÖNEMLİ DEĞİL'' 

     Gazete, üst düzey bir Fransız diplomatın ''UMP'deki Türkiye karşıtı tavırdan ziyade, AB Komisyonu raporunun önemli olduğu'' yolundaki görüşlerine geniş yer verdi. 
     Cumhurbaşkanlığı kaynaklarının, ''iktidar partisiyle Chirac arasındaki bu konudaki görüş ayrılıklarının normal olabileceği'' yolunda görüşler taşıdığını yazan Le Figaro, yine bu kaynakların, ''iç ve dış politikanın birbirinden iyi ayrılması gerektiği'' yolundaki görüşlerine yer verdi. 
     
     LIBERATION ''GÖRÜŞ AYRIKLIKLARI VAR'' 

     Liberation gazetesi ise ''Türkiye konusunda görüş ayrılığı'' başlığıyla verdiği haberde, UMP ile Chirac'ın Türkiye konusunda farklı tutum içinde girdiği yorumunu yaptı. 
     Haberde, ''Türkiye'nin üyeliğine sıcak bakan Chirac'ın, Fransız kamuoyunun Ankara'nın üyeliğine karşı çıkması yüzünden rahatsız bir durum içinde olduğu'' belirtildi. 
     Haberde, Başbakan Jean-Pierre Raffarin'e yakın kaynakların, ''Türkiye'nin üyeliğinin Fransızları korkutması yüzünden, siyasilerin, Ankara'nın hemen birliğe üye olamayacağını kamuoyuna göstermek istedikleri'' yorumunu yaptıkları bildirildi. 
     ''Sıkı ticari bağlardan dolayı Fransa'nın Türkiye'yi tam olarak reddedemediğini'' yazan Liberation, ''Fransız siyasilerin, kamuoyuna yönelik mesajlarıyla ve bir taraftan da Türkiye'yi kızdırmak istemeyen tutumlarıyla ortaya çıkan ikili oyunun, bir süre daha devam edeceği'' yorumu yaptı. 
     
     ''SOSYALİSTLERİN HALA RESMİ GÖRÜŞÜ YOK'' 

     Aynı gazetenin ''Sosyalistlerin hala resmi görüşü yok'' başlıklı haberinde de, ''kamuoyunun büyük bir kısmının Türkiye'nin üyeliğine karşı çıkmasının, ana muhalefet partisi olan Sosyalist Parti'yi dikkatli bir tutum izlemeye sevk ettiği'' yorumunda bulunuldu ve ''Sosyalistlerin Türkiye konusunda hala açık ve kesin tutum almadığı'' savunuldu. 
     Gazete, partinin üst düzey bir yöneticisinin, ''Türkiye'nin üyeliği için daha zaman gelmedi, daha alınacak yol var. Türkiye, tam olarak Avrupa modeline uymuyor'' yolundaki görüşlerine yer verdi. 
     Partinin önemli isimlerinden Sagolene Royal'in, Türkiye'nin üyeliğine ''hayır'' denmesine karşı çıktığı hatırlatılan haberde, bu milletvekilinin, ''Avrupa seviyesinde savunduğumuz değerlere inanıyorsak, Türkiye'yi tersine itmek yerine kendimize doğru çekmek bizim çıkarımıza'' dediği belirtildi. 
     Sosyalist Parti milletvekili Oliver Duhamel'in, Türkiye'nin AB üyeliğinin Müslüman ülkelerde demokrasinin inşasına katkıda bulunacağı yolundaki görüşüne de atıfta bulunan gazete, Duhamel'in, solun laik ve çok kültürlü yaşam kavramını savunurken, sağın daha Hıristiyan ve etnik merkezci bir anlayışı desteklemesini eleştirmesine dikkati çekti. 
     Liberation, ''Türkiye'ye sıcak bakan bu sol milletvekillerinin dışında, partinin eski yöneticilerinden Laurent Fabius, Dominique Strauss-Kahn ve Jacques Lang gibi önemli isimlerin ise bu konuda şu anda daha ihtiyatlı bir tutum sergilediğini'' yazdı. 

     
</TEXT>
</DOC>
