<DOC>
<DOCNO> 219816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/04/son/sonspo12.html </URL>
<DATE> 2004/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Kürüm Bundan sonra ligde beraberlik lüksümüz bile yok 
</HEADLINE>
<TEXT>

     UEFA Kupası 3. tur rövanş maçında İspanya'nın Valencia takımına kendi sahasında 2-0 yenilen ve kupadan elenen Beşiktaş, lige döndü. 
     Beşiktaş Kulübü Futbol Şubesinden Sorumlu Asbaşkanı Haşmet Bedii Kürüm, bundan sonra ligde 11 final maçı yapacaklarını, bu maçlarda beraberlik lükslerinin bile olmadığını söyledi. 
     Kürüm, söylenecek fazla bir şeyin olmadığını vurgulayarak, ''Şimdi önümüzde Trabzonspor maçı var. Dün Valencia karşısında iyi futbol ortaya koyduk. Ancak bulduğumuz pozisyonları değerlendiremedik. Rakip takım 2 kez geldi ve 2 gol buldu. Biz bulduğumuz pozisyonları değerlendiremedik. Gol atamayınca sonuç böyle oluyor'' diye konuştu. 
     Taraftarların dünkü maçta takıma verdiği desteğin de olumlu olduğunu kaydeden Haşmet Bedii Kürüm, ''İyi futbol ve taraftar desteği yan yana gelirse, sezon sonunda şampiyonluğa ulaşırız'' dedi. 
     Valencia karşısında kırmızı kart gören Zago hakkında da Kürüm, ''Zago, kulübün ceza sistemine göre otomatik olarak gerekli cezayı alacak. Ancak teknik heyetin de bu konudaki raporunu bekliyoruz'' diyerek sözlerini tamamladı. 
     
</TEXT>
</DOC>
