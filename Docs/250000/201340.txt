<DOC>
<DOCNO> 201340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/11/son/sondun22.html </URL>
<DATE> 2003/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Tel Aviv'deki patlama muhtemelen mafya bağlantılı... 
</HEADLINE>
<TEXT>

     İsrail'in Tel Aviv kentinde, bir döviz bürosunda meydana gelen patlamada, muhtemelen yeraltı dünyasının tanınmış isimlerinden Zeev Rosenstein'in hedef alındığı bildirildi. 
     Polis, 3 kişinin ölümüne ve 12 kişinin yaralanmasına neden olan patlamanın, çete hesaplaşması olabileceğini bildirdi. 
     Görgü tanıkları, Rosenstein'in, patlamadan hemen önce döviz bürosuna girdiğini söylerken, mafya babasının avukatı, müvekkilinin, patlama sırasında bölgede olduğunu ve yaralandığını doğruladı. 
     Rosenstein, adamlarına, İsrailli bir kişinin dövülmesi talimatı verdiği gerekçesiyle gözaltına alınmış ve sorgulandıktan sonra, suçsuz olduğu kanaatine varılarak serbest bırakılmıştı. 
     İsrail polis sözcüsü Gil Kleiman, saldırının, terör eylemi olmayabileceğini ve bu kez, Filistinlilerin yerine İsraillileri aradıklarını söyledi. 
     

     
</TEXT>
</DOC>
