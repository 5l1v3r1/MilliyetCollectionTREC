<DOC>
<DOCNO> 208954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/16/guncel/gun03.html </URL>
<DATE> 2004/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Saç telini kapan teste koşuyor 
</HEADLINE>
<TEXT>

   Uyuşturucudan kaynaklanan ölümler, aileleri saç testine yöneltti. Çocuklarının saç telini alan 50 aile Uyuşturucu Tespit ve Araştırma Merkezi'ne başvurdu 
      AYŞEGÜL AYDOĞAN İstanbul 
   
   Burçin Bircan'ın ölümüyle birlikte çocuğunun uyuşturucu kullandığı yönündeki kaygıları artan aileler, saç testi için UTAM'ın Bakırköy Akıl Hastanesi Vakfı Uyuşturucu Tespit ve Araştırma Merkezi yolunu tutmaya başladı. Çocuklarının saçlarını gizlice keserek ya da buldukları saç tellerini toplayarak UTAM'a başvuran ailelerin sayısında büyük artış olduğunu kaydeden Doç. Dr. Armağan Samancı, "Sadece son iki günde 50 başvuru oldu. Ancak bu tür başvuruları kabul etmiyoruz. Saç testinden doğru sonuç elde edilebilmesi için kişinin kendisinin başvurması ve saçlarının belli bir düzende alınması gerekiyor" dedi. 
   
   Kişi bizzat başvurmalı 
   Uyuşturucu maddelerin tespitinde saç testi 1998'den beri Bakırköy'de uygulanıyor. 1 - 2 gün için sonuç veren kan ve idrar testlerinin aksine saç testi, kişinin uyuşturucu kullanıp kullanmadığını yıllar öncesine kadar inip belirliyor. Yaklaşık 20 - 30 saç teliyle yapılan test, rutinde son üç ay için uygulanıyor. Ancak saçın uzunluğuna göre birkaç yıl öncesine de gidilebiliyor. Test, kişinin ne zaman ve hangi maddeyi kullandığını kesin olarak belirlediği gibi, uyuşturucunun hangi doz veya miktarda alındığını da saptıyor. 
   UTAM sorumlusu Samancı, yaşananlardan tedirgin olan ailelerin de evden, banyodan ve taraktan topladığı saçları getirdiğini, ancak testin uygulanabilmesi için kişinin bizzat başvurması gerektiğini belirtti. 
   Samancı, uyuşturucu satıcılarının gençleri kandırmak için kullandığı yeni bir taktiği de anlattı. Buna göre draje yerine etkisiz veya daha az bağımlılık yapıcı ilaçlar veriliyor. Karbonat verilerek, gencin "Nasıl olsa bir şey olmuyor, yine alabilirim" izlenimine kapılması sağlanıyor. 
   
   
</TEXT>
</DOC>
