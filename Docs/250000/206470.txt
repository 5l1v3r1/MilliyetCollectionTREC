<DOC>
<DOCNO> 206470 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/05/magazin/mag06.html </URL>
<DATE> 2004/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Politikacıyı da 'Popstar'lar gibi seçelim .. 
</HEADLINE>
<TEXT>

   DIŞ HABERLER SERVİSİ 
   
   Türkiye'de de çok popüler olan "popstar" yarışması formatında bir yarışmayla, "politikacı" seçme önerisi İngiltere'de tartışma yarattı. 'Biri Bizi Gözetliyor' programının İngiliz versiyonu 'Big Brother'ın yapımcı firması Endemol, yayıncılara, "popstar" gibi bir televizyon yarışması düzenleyip, yepyeni politikacılar seçme teklifi götürdü. Endemol'ün Başkanı Peter Bazalgette, "politika starı" seçme yarışması için yayıncılarla görüştüklerini ama hiçbirinin "gerekli cesareti gösteremediğini" söyledi. 
   İngiliz The Observer gazetesinin haberine göre, YouGov araştırma şirketinin yetkilisi Stephen Shakespeare de, halk oylamasıyla seçilecek bir "politika starının" başarılı olacağını öne sürdü. 
   Eğer bu yarışma gerçekleşirse, ülkenin dört bir yanından politikacı olmak isteyenler arasından önce jüri üyelerinin, sonra halkın oylarıyla bir "politikacı" seçilecek. Bazalgette'ye göre bu aday, partilerin dikkatini çekip parlak bir siyasi kariyer geliştirme şansı kazanacak. 
   
   
</TEXT>
</DOC>
