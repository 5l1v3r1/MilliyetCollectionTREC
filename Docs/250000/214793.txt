<DOC>
<DOCNO> 214793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/12/son/sonspo27.html </URL>
<DATE> 2004/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyarbakırspor iddialı Fenerbahçe'yi yenmeye gidiyoruz 
</HEADLINE>
<TEXT>

     Diyarbakırspor Kulübü Başkanı Ahmet Göksü, Fenerbahçe'yi yenmeye gideceklerini söyledi. 
     Ahmet Göksu, maçın hazırlıklarını sürdürdüklerini belirterek, 11 maçtır süren yenilmezliklerini sürdürmek istediklerini bildirdi. 
     Diyarbakırspor'un tipik bir deplasman takımı olduğunu ifade eden Göksu, şöyle konuştu 
     ''Hiçbir takımdan korkumuz yok. Takımlar 11 kişi olarak sahaya çıkıyor. Biz de tipik bir deplasman takımıyız ve her takımı yenecek güçteyiz. Yenilmezliğimizi devam ettirmek için Fenerbahçe'yi yenmeye gidiyoruz. Yarın akşam uçakla İstanbul'a gideceğiz. Pazar günü tüm taraftarlarımızı maça bekliyoruz. Hedefimiz mutlak 3 puan. Cezalı oyuncumuz yok. Kais ise ülkesinde olduğu için maçta yer alamayacak.'' 
     
     ABDÜLKADİR AKSU SPOR KOMPLEKSİ 
     Göksu, Diyarbakırspor için bir hayırsever vatandaşın 100 dönümlük arazisini bağışlayacağını ifade ederek, şunları kaydetti 
     ''Artık Diyarbakırspor'un da bir dikili ağacı olacak. Abdülkadir Aksu Spor Kompleksi adı verilecek tesisin temelini İçişleri Bakanı Abdülkadir Aksu atacak. Bu komplekste 4-5 adet antrenman sahası, evli ve bekar futbolcular için lojman, kamp yeri ve sosyal tesis yer alacak. Kompleksin proje çalışması sürüyor.'' 
     
</TEXT>
</DOC>
