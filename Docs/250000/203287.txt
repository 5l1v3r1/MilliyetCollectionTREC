<DOC>
<DOCNO> 203287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/19/son/sontur27.html </URL>
<DATE> 2003/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit Erdoğan, devlet deneyimi olmadığı için gaf yaptı 
</HEADLINE>
<TEXT>

     DSP Genel Başkanı Bülent Ecevit, Başbakan Recep Tayyip Erdoğan'ın KKTC Cumhurbaşkanı Rauf Denktaş'ın danışmanlarıyla ilgili sözlerini ''gaf'' olarak niteleyerek ''Mümtaz Soysal, Denktaş'ın kendi danışmanı. Türkiye Başbakanı'nın buna karışmaya hakkı yok. Yakışıksız bir durum'' dedi. 
     Ecevit, Oran'daki Çalışma Ofisi'nde Kamu-Sen Genel Başkanı Bircan Akyıldız ve Yönetim Kurulu üyelerini kabul ederek bir süre görüştü. 
     Akyıldız, kabulde Kamu Yönetimi Temel Kanunu Tasarısı'nı eleştirdi. Tasarının yasalaşması halinde üniter yapının zarar göreceği endişesinde olduklarını bildiren Akyıldız, bu nedenle tasarının öncelikle pilot bölgelerde uygulanmasını istedi. 
     KKTC seçimlerine de değinen Akyıldız, sonuçları etkilemek için her türlü yönetim kullanıldığını öne sürdü. Genç nüfusun ve sonradan Ada'ya gidenlerin 1974 öncesi zulmü bilmediğini kaydeden Akyıldız, bu nedenle AB'nin iş kapısı gibi gösterilmesinin etkili olduğunu söyledi. 
     
     ECEVİT'İN SÖZLERİ 
     Bülent Ecevit de DSP'nin de yerel yönetimlerin daha güçlü hale getirilmesinden yana olduğunu belirtti. Ecevit, ulusal bütünlüğü tehlikeye sokabilecek şekilde yerel yönetimlere aşırı yetkiler verilmesinin ülke açısından tehlikeli sonuçlar doğurabileceği uyarısında bulundu. 
     Ecevit, Kıbrıs konusuna değinirken KKTC'nin içten ve dıştan gelen tehdit ve baskıların yoğun olarak yaşandığı bir dönemde sandık başına gittiği belirtti. ABD ve AB gibi güçlü kuruluşların KKTC ve Cumhurbaşkanı Rauf Denktaş'a sürekli saldırılar yönelttiğini kaydeden Ecevit, ''Bu kadar ağır tehdide karşın KKTC'nin, 220 bine ancak ulaşan nüfusuyla dirençlerini sürdürebilmiş olması çok büyük başarıdır. Ama eğer etkili bazı önlemler alınmazsa, bundan sonraki seçimlerde çok daha ağır bir sonuçla karşılaşılabilir'' dedi. 
     Kıbrıs'ın özellikle enerji koridoru olacak Türkiye açısından taşıdığı stratejik öneme dikkat çeken Ecevit, Doğu Akdeniz'in güvenliğinin ''Yunanistan gibi olumsuz bir devlete bırakılamayacağını'' söyledi. 
     Bülent Ecevit bir gazetecinin, Başbakan Recep Tayyip Erdoğan'ın KKTC Cumhurbaşkanı Denktaş'tan ''Mümtaz Sosyal gibi danışmanlarını değiştirmesini'' istediğine ilişkin sözlerini hatırlatarak bu konuya ilişkin değerlendirmesini sorması üzerine, ''Mümtaz Soysal'ın Türk Hükümeti'nin değil, KKTC Cumhurbaşkanı Rauf Denktaş'ın kendi danışmanı olduğunu'' söyledi. Ecevit, şöyle devam etti 
     ''Türkiye Başbakanı'nın buna karışma hakkı yoktur. Son derece yakışıksız bir davranıştır. Bu konuda çok duyarlı ise Sayın Denktaş ile ara sıra biraraya geliyorlar. Kapalı kapılar arkasında söyleyebilirdi. 
     Devlet deneyimi olmadığı için Sayın Erdoğan bence bir gaf yaptı. Yakışıksız bir durum.'' Ecevit, ''Çözüm için Annan Planı'na karşı alternatif bir Ankara Planı'ndan söz edildiğinin'' belirtilmesi üzerine de, bu planın Türkiye ile KKTC birlikte hazırlayacağı bir plan ise bunun son derece doğal olduğunu söyledi. Ancak Türkiye'nin önüne, Annan Planı'ndan pek de farklılıklar içermeyen bir plan sunulacak olursa bunu ''İçine sindiremeyeceğini'' belirten Ecevit, ''Böyle bir planı Türkiye ve KKTC ile birlikte hazırlar. Başkaları da ister beğenir, ister beğenmez'' dedi. 
     
</TEXT>
</DOC>
