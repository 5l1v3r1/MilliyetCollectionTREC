<DOC>
<DOCNO> 214531 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/11/son/sonspo14.html </URL>
<DATE> 2004/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Mustafa Denizli Liderlik koltuğuna oturacağız 
</HEADLINE>
<TEXT>

     İkinci Futbol Ligi A Kategorisi'nin iddialı takımlarından Vestel Manisaspor, hafta sonu deplasmanda oynayacağı Çanakkale Dardanelspor maçının hazırlıklarını sürdürüyor. 
     Futbolcular Vestel Manisa Tarık Almış Tesisleri'nde Teknik Direktör Mustafa Denizli yönetimindeki sabah antrenmanında hırslı çalışmaları ile dikkat çekti. 
     Coşkun Birdal'ın uzaktan çektiği isabetli şutların golle sonuçlanması, arkadaşları ve teknik heyeti sevindirdi. Bu arada bademcikleri şişen Kenan Aslanoğlu, antrenmanı yarıda bıraktı. Kulüp doktoru Levent Güneri, Aslanoğlu'nun hemen tedaviye alınacağını bildirdi. Güneri, İstanbul'da tedavisi süren Cafer Aydın'ın da 10 gün dinleneceğini açıkladı. 
     Öte yandan 3 haftadır tedavisi süren Yunus Murat Ceylan, kasığındaki ağrıların azalmasıyla takımdan ayrı olarak çalışmaya başladı. 
     
     HEDEF LİDERLİK 
     Teknik Direktör Mustafa Denizli, antrenman sonrası gazetecilere yaptığı açıklamada, Çanakkale Dardanelspor'un güçlü bir ekip olduğunu söyledi. 
     Deplasmanda oynayacakları maç için bütün tedbirleri aldıklarını belirten Denizli, ''Sahadan galibiyetle ayrılmak için bütün gücümüzü ortaya koyacağız. Son oynadığımız Sakaryaspor maçında aldığımız moralin bizi birkaç hafta iteceğine inanıyorum. Bu havayı devam ettirip, liderlik koltuğuna oturacağız'' dedi. 
     Vestel Manisaspor İdari Menajeri Mustafa Turgat da Sakaryaspor maçıyla takımın toparlandığını, istenen güzel futbolun sergilendiğini söyledi. Turgat, Çanakkale Dardanelspor karşısında da sahadan galibiyetle ayrılmayı hedeflediklerini kaydetti. 
     
</TEXT>
</DOC>
