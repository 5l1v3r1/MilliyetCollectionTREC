<DOC>
<DOCNO> 225047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/24/yasam/yas04.html </URL>
<DATE> 2004/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Ok yaydan kötü çıktı 
</HEADLINE>
<TEXT>

   Okçuların antrenmanında korkunç bir kaza yaşandı. Arızalı yaydan çıkan ok, Cem Balcı'nın kafasına girip alnından çıktı. Balcı, mucize eseri kurtuldu 
      
   Ankara Gençlik ve Spor İl Müdürlüğü okçuluk takımının geçtiğimiz pazar günü Cebeci İnönü Stadı'nda yaptığı 70 metre antrenman atışları sırasında inanılması güç bir kaza yaşandı. Hakan Budak'ın yayındaki arıza sonucu hedeften şaşan bir ok, atışlarını tamamlayarak sol taraftan nişang hlara doğru yürümeye başlayan Cem Balcı'ya isabet etti. Balcı'nın kafatasına giren ok, alnından 12 santimetre dışarı çıktı. 
   Diğer sporcular bir taraftan ambulans isterken, diğer yandan da Gazi Üniversitesi'ni arayarak bilgi verdi. 3 dakikada stada ulaşan ambulans, Balcı'yı 12 dakikada hastaneye ulaştırdı. Bilinci açık olduğu belirtilen Balcı, 20 dakika içinde ameliyata alındı. 
   
   Hayati tehlikeyi atlattı 
   Balcı'nın ensesinden giren ve 45 derecelik açıyla alnından çıkan okun, mucize eseri beynine temas etmediği kaydedildi. 
   Ameliyat sonrası sağ tarafında hareketsizlik meydana gelen Balcı, dün tepki vermeye, konuşulanları anlamaya başladı. Hayati tehlikeyi büyük ölçüde atlatan sporcu, birkaç gün içinde yoğun bakımdan çıkacak. 
   Savcılık ise, kazanın ardından soruşturma başlattı. İki sporcunun da antrenörlüğünü yapan ve Balcı'nın eşi olan Gülüşen Güler Balcı, olayın kesinlikle kaza olduğunu, Budak'tan da şik yetçi olmadığını bildirdi. Budak'ın Dünya üçüncüsü, Balcı'nın da Türkiye ikincisi olduğu öğrenildi. 
   
   Saatteki hızı 165 kilometre    İnanılması zor kazayı, antrenör ve vurulan Balcı'nın eşi Gülüşen Güler Balcı, şöyle anlattı "Antrenmanlarda güvenlik nedeniyle tüm sporcular atışlarını tamamladıktan sonra malzemeler yere bırakılır ve nişang ha birlikte gidilir. Eşim böyle bir olaya ihtimal dahi vermediği için, tedbirsiz davrandı. Dünyada böyle bir olaya ilk defa şahit oluyorum. Kazaya yaydaki küçük bir plastik parçanın kırılması yol açtı. Eşim atış yerinden 20 - 25 metre uzaktı. Hakan da son atışını yapmak üzereydi. Ok yön değiştirerek eşime yöneldi. Makaralı yayda ok yaklaşık 165 kilometre hızla gidiyor. Kurşun girdiği yerde patlar, ok delip geçer. Bu tek farkları." 
   
   'Nişan aldım, ok sola gitti'    Hakan Budak da kazayı şöyle anlattı "Son okumu atmak için hedefe nişan aldım. Bu sırada oku taşıyan kiriş koptu. Ok yön değiştirerek sola doğru gitti. Oku ararken bağrışmaları duydum. Döndüğümde Cem Ağabey'i yerde yatarken gördüm. Çok üzgünüm. Tam bir görünmez kaza. Şu anda ne yapacağımı bilmiyorum. Tek dileğim bir an önce iyileşmesi. Spora devam edip etmeme kararını verecek psikolojide değilim." 
   
   
</TEXT>
</DOC>
