<DOC>
<DOCNO> 219494 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/03/son/soneko14.html </URL>
<DATE> 2004/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Otomotivde ihracat hedefleri büyük... 
</HEADLINE>
<TEXT>

     Otomotiv ve Yan Sanayii sektöründe, 2004 yılında 475 bin araç ile 8 milyar dolar, 2005 yılında 550 bin araçla 8.5 milyar dolarlık ihracat öngörülüyor. 
     A.A muhabirinin, Dış Ticaret Müsteşarlığı'nın ''Otomotiv ve Yan Sanayi Sektörü Raporu'' ve Otomotiv Sanayicileri Derneği'nin ''Türkiye'deki Otomotiv Sanayii ve Gelecek'' konulu raporlarından derlediği bilgilere göre, 2004 yılında 725 bin adet üretim, iç pazarda 550 bin satış ve 475 bin adet taşıt ihracatı öngörülüyor. 
     Sektörün güçlü yanlarını, mevcut kurulu kapasite, yabancı ortakların gücü, iyi yetişmiş insan gücü ve ihracat deneyimi oluştururken, sektörün zayıf yanlarını ise istikrarsız iç pazar, düşük kapasite kullanımından kaynaklanan yüksek maliyetli üretim, ana sanayi ve yan sanayi ile pazarlama örgütleri arasında yetersiz organizasyon, aşırı ithalat payı ve ihraç amaçlı araçlarda düşük yerli katkı oranı oluşturuyor. 
     Sektörde zaman zaman yaşanan ekonomik krizlerin de etkisiyle Türkiye'de otomotiv ürünlerine olan iç talebin halen istenilen seviyenin altında bulunması, düşük kur nedeniyle sektörün dış ticaret açığı vermeye başlaması, sektördeki tehditleri oluştururken, taşıt araçlarından alınan vergilerin yüksek olması ve küresel firmaların üretimleri karlı olmaktan çıktığında, üretimlerini başka ülkelere kaydırma ihtimali sektörle ilgili diğer tehditleri oluşturuyor. 
     Rapora göre, dar ve istikrarsız bir iç pazar ile ithalatın sürekli yükselen ve yüzde 70'lere ulaşan pazar payı karşısında sektörün bugünkü başarısını sürdürmesi de risk altında bulunuyor. 
     
     ÇÖZÜM ÖNERİLERİ 
     Sektörle ilgili fırsatlar arasında ise 70 milyonluk nüfus ve hızla büyüyen ekonomi ile taşıt araçlarına olan talebin artması, ihracat potansiyeli ve coğrafi konum, düşük işgücü maliyeti, mevcut kurulu kapasite ve yetişmiş insan gücü gibi faktörlerle Türkiye'nin uluslararası bir üretim merkezi niteliği bulunuyor. 
     Rapora göre, otomotiv sanayii sektöründe fırsatları değerlendirerek gelişimi sağlamak için, kapasite kullanımının optimum hale getirilmesi, rekabet gücünün artırılması, ana ve yan sanayii ortak geliştirmek gerekiyor. 
     Teşviklerde ihracat projelerinin öncelik alması, Yeni Devlet Yardımları Rejimi'nin belirlenmesi, ar-ge teşviklerinin amacına uygun ve rekabet gücünü destekleme üzere daha etkin hale getirilmesi, Türkiye'nin AB'nin yaptığı serbest ticaret anlaşmalarının kapsamına alınması, İhracatta KDV İadesi Mevzuatı'nın amacı doğrultusunda uygulanması gerekiyor. 
     Üretim ve ihracatta aşırı stok-ek maliyet yaratan gereksiz bürokratik işlem ve giderlerin kaldırılması, pazarın genişletilmesi, ÖTV oranlarının düşürülmesi, Motorlu Taşıtlar Vergisi ve Servet Vergisi yerine Yoldan Yararlanma Vergisinin düzenlenmesi öneriliyor. 
     Rapora göre, ithalatta AB'nin prosedürleri uygulanmalı ve kullanılmış motorlu taşıtların serbest dolaşımı yeniden düzenlenmeli, yaşlı araçların parktan çıkışı teşvik edilmeli. 
     
     SEKTÖRE VERİLEN YARDIMLAR 
     Öte yandan, 2003 yılında sektöre ödenen ar-ge yardımları 41.5 milyon dolar olurken, sektör tarafından kullanılan çevre yardımları da 27.9 milyon dolar oldu. 
     2003 yılında sektöre, ihracat taahhüdü 5 milyar 972 milyon dolar olan 231 belge düzenlenerek, bu belgeler kapsamında 3 milyar 848 milyon dolarlık ithalata müsaade edildi. 
     
</TEXT>
</DOC>
