<DOC>
<DOCNO> 235626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/28/son/sonspo11.html </URL>
<DATE> 2004/04/28/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Yüce Adanaspor, büyük bir camia, bulunduğu yere layık değil... 
</HEADLINE>
<TEXT>

     Adanaspor Teknik Sorumlusu Ahmet Ziya Yüce, bulundukları konumdan dolayı üzüntülü olduklarını belirterek, ''Adanaspor, büyük bir camia, bulunduğu yere layık değil'' dedi. 
     Yüce, altyapı antrenörlerinden Ali Toprak ile düzenlediği basın toplantısında, Adanaspor'un ligden düşmesinde ne teknik kadronun, ne yönetimin ne de futbolcular ve taraftarların bir kusurunun olmadığını söyledi. 
     Yaşanan olağanüstü durumlardan dolayı ligden düştüklerini belirten Yüce, şunları kaydetti 
     ''Devre arası hazırlıkları yapamadan Yılmaz Vural'ın istifasıyla bu göreve getirildik. 14 haftadır iyi mücadele ettik, her maçta da gol attık, seyirciye keyif verdik, ama bunları skora yansıtamadık. Çeşitli şaibelerin ve kirli işlerin konuşulduğu ortamda Adanaspor'u bunların dışında tutuyoruz.'' Yüce, iskeletin korunması halinde yapılacak takviyelerle takımın gelecek sezon yeniden Süper Lig'e çıkabileceğini ifade ederek, şöyle devam etti 
     ''Adanaspor'a alt yapıdan oyuncular kazandırdık. Ekip ruhu ile hareket ederek başarılı işler yaptığımıza inanıyorum. Gönül rahatlığı içinde görevi bırakabiliriz. Ancak, göreve devam edersek yönetimden iskeletin bozulmamasını isteyeceğiz. İstenmesi halinde yönetime yeni sezonda yapılacak çalışmalarla ilgili rapor da sunabiliriz.'' Yüce, Genç Milli Takım'ın çeşitli yaş kategorilerinde forma giyen kaleciler Serkan ve Tolgahan ile Umut, Gürhan ve Caner'e Fenerbahçe, Galatasaray, Gaziantepspor, Samsunspor ve Gençlerbirliği gibi takımlardan transfer teklifleri geldiğini belirterek, ''Bu oyuncuları milli takımlara gönderdiğimiz için kulübe federasyondan gelen teşekkür yazısı bizleri mutlu etti'' dedi. 
     
     BEŞİKTAŞ MAÇI 
     Yüce, cuma akşamı yapacakları Beşiktaş maçının hazırlıklarını sürdürdüklerini de ifade ederek, ''Beşiktaş'ın, Fenerbahçe'ye yenilmesi bizi üzdü. Rakibimizin Adana'ya iddialı gelmesini istiyorduk. Adanaspor'un durumu ortada. Seyirciye keyifli bir maç izlettireceğiz. Bu maçta taraftarın desteğini arkamızda hissetmek istiyoruz. Kendilerine galibiyet tattıracağımıza inanıyorum'' diye konuştu. 
     Altyapı antrenörü Toprak da altyapıda yaptıkları başarılı çalışmalarla A takıma 5-6 oyuncu verdiklerini, önümüzdeki yıllarda bu sayıyı artıracaklarını söyledi. 
     Toprak, bu yılki altyapı seçmelerine başvuruları Mayıs ayı sonlarına doğru kabul edeceklerini, 1990-1995 doğumlular arasındaki seçmeleri 10-15 Haziran tarihleri arasında yapacaklarını bildirdi. 
     
</TEXT>
</DOC>
