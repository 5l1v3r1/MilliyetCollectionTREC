<DOC>
<DOCNO> 240664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/17/son/sondun30.html </URL>
<DATE> 2004/05/17/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Scheffer İstanbul'da yeni bir NATO sunacağız... 
</HEADLINE>
<TEXT>

     NATO Genel Sekreteri Jaap de Hoop Scheffer, İstanbul zirvesinde ''yeni bir NATO'' görüntüsü yansıyacağını söyledi. 
     ''New Defence Agenda'' Yeni Savunma Gündemi isimli bir sivil toplum örgütünün Brüksel'de düzenlediği konferansa, Milli Savunma Bakanı Vecdi Gönül ile birlikte katılan De Hoop Scheffer, İstanbul zirvesinin NATO'nun gelişimi açısından önemine değinerek, yeni tehditler karşısında güvenlik ve istikrarın öncelikli olduğunu, İstanbul'da bu unsurların ön plana çıkacağını anlattı. 
     Zirvede Balkanlar, Orta Asya, Kafkaslar ve Akdeniz bölgelerindeki ülkelerle işbirliği konusunun da ele alınacağını ifade eden Genel Sekreter, Afganistan dosyasına öncelik verileceğini bildirdi. 
     Afganistan'daki durumun küresel güvenlik açısından önem taşıdığını anlatan ve NATO'nun Afganistan'daki Uluslararası Güvenlik Destek Gücü'nün ISAF yönetimini almasından sonra olumlu gelişmeler kaydedildiğini belirten De Hoop Scheffer, İstanbul zirvesinde, Afganistan'da atılacak daha ileri adımları duyurmak istediğini söyledi. 
     NATO'nun aynı zamanda bir siyasi danışma formu olduğunu ifade eden Genel Sekreter, İttifak'ın üye olmayan ülkelerle gerçekleştirdiği işbirliğinin öneminin altını çizdi, Bosna, Kosova ve Afganistan gibi bölgelerdeki ortak operasyonlardan örnekler verdi. 
     İstanbul zirvesinde, üye olmayan ülkelerle işbirliğinin geliştirilmesi, İttifak ile işbirliği içinde olan ülkelerde demokratik reformların ve savunma reformlarının devamına destek konularına da yer verileceğini bildiren Genel Sekreter, NATO-Rusya ilişkilerinin Avrupa'nın güvenliği açısından önemi üzerinde durdu. 
     NATO Genel Sekreteri, Rusya ile, terörizmle mücadele ve kitle imha silahlarının yayılmasının önlenmesi gibi alanlar dahil, işbirliğinin sürekli geliştiğini, Rusya Devlet Başkanı Vladimir Putin'in de İstanbul'a beklendiğini, kendisiyle bu konuyu görüştüğünü ifade etti. 
     İstanbul'da Irak konusunun da ele alınacağını, aynı günlerde yönetimin Iraklılara devredilmesinin söz konusu olacağını söyleyen De Hoop Scheffer, bugünkü aşamada, Irak konusunda İttifak tarafından alınacak olası kararlar hakkında spekülasyon yapamayacağını, gelişmelerin izleneceğini ifade etti. 
     De Hoop Scheffer, İstanbul zirvesinde, Bosna'daki barışı korumu gücü SFOR'un yönetiminin AB'ye devredilmesine ilişkin kararın da resmiyet kazanmasının öngörüldüğünü, bunun, NATO-AB ilişkileri açısından ileri bir adım oluşturacağını anlattı. NATO'nun Balkanlar'dan çekilmesinin söz konusu olmadığını, Bosna'da da varlığını sürdüreceğini ifade eden Genel Sekreter, Bosna-Hersek ve Sırbistan'ın da Barış İçin Ortaklık BİO şemsiyesi altında İttifak'la işbirliğine katılımının istendiğini söyledi. 
     Genel Sekreter, NATO üyesi ülkelerin savunma yeteneklerini geliştirmelerinin ve modernleştirmelerinin İttifak'ın itibarı ve görevlerini yerine getirebilmesi açısından önemine de dikkat çekti. 
     De Hoop Scheffer, İstanbul zirvesinin, NATO'nun gelişiminin getirdiği sonuçları ve başarıları yansıtacağını, genişleyen İttifak'ın Balkanlar'dan Afganistan'a, çeşitli bölgelere barış taşıdığını söyledi. NATO Genel Sekreteri, ''İstanbul'da, ihtiyaç olan yere güvenlik taşıyan yeni bir NATO sunacağız'' dedi. 
     
</TEXT>
</DOC>
