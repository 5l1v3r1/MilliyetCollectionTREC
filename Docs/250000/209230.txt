<DOC>
<DOCNO> 209230 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/17/spor/spo02.html </URL>
<DATE> 2004/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısmet kimeymiş 
</HEADLINE>
<TEXT>

   Alex ve Ortega ile aylarca uğraşan ancak sonuç alamayan Fenerbahçe, İstanbulsporlu Mehmet Yozgatlı'da karar kıldı. Genç oyuncu, dün apar topar Antalya'dan İstanbul'a çağrıldı 
      HÜSEYİN YAVUZ 

   
   Görüşme olmadı 
   FENERBAHÇE, Brezilyalı golcü Nobre'den sonra İstanbulspor'un genç oyuncusu Mehmet Yozgatlı ile de anlaşmaya vardı. Aylarca Alex ve Ortega transferlerine odaklanan ancak tüm çabalara rağmen iki ismin transferini tamamlayamayan Sarı-Lacivertli yönetim, Teknik Direktör Daum'un da isteği üzerine genç oyuncuyu apar topar Antalya kampından çağırdı ancak görüşme yapılmadı. 
   
   Geri döndüler 
   MENAJERİ ile birlikte yönetici Hakan Bilal Kutlualp'in ofisine gitmek için havalimanından yola çıkan Mehmet Yozgatlı, Anadolu yakasına geçti ancak ani bir kararla görüşme yapmadan geri döndü. Kutlualp, genç oyuncu ile pazartesi masaya oturacaklarını belirtti, "Rizespor maçı öncesi takımın motivasyonunu bozmak istemiyoruz" dedi. İki kulübün parasal konularda henüz anlaşamadığı belirtildi. 
   
   Naklen yayın yok    Futbol Federasyonu Hukuk Kurulu, "Bu yeni bir maç" gerekçesiyle Digitürk'ten para isteyince Fenerbahçe - Rizespor karşılaşmasının yayınından vazgeçildi 
   TUNÇ KAYACI 

   Sürpriz karar 
   FENERBAHÇE ile Çaykur Rizespor arasında yarın akşam Şükrü Saracoğlu Stadı'nda oynanacak olan erteleme karşılaşması öncesi yaşanan naklen yayın kaosundan sürpriz bir karar çıktı. Kural hatası nedeniyle tekrarına karar verilen maçı Digitürk, normal yayın programına aldı. Ancak Futbol Federasyonu Hukuk Kurulu bu duruma izin vermedi ve yayıncı kuruluştan para talep etti. 
   
   Herkes şaşkın 
   KURUL gerekçe olarak da "Bu yeni bir maç" açıklamasını yaptı ve Digitürk'ün Futbol Federasyonu'na ekstra ödemede bulunması gerektiğini bildirdi. Bunun üzerine maçı banttan verme teklifi de geri çevrilen Digitürk karşılaşmanın naklen yayınından vazgeçti. Gelişmeleri yakından takip eden Fenerbahçe ve Rizespor yöneticileri de olayı şaşkınlıkla karşıladı. 
   
   Tuncay'a sürpriz    SARI - Lacivertli takımın genç oyuncusuna takım arkadaşları dün akşam sürpriz bir doğum günü partisi düzenledi. Şükrü Saracoğlu Stadı'nda yapılan antrenmanın bitiminde Tuncay kendisi için hazırlanan doğum günü pastasını kesti. Bu arada Fenerbahçe TV'nin 20 Ocak'ta yayına gireceği ve 20 ilde yayın yapacağı belirtildi. 
   
   Demirlek yönetecek    MHK çiçeği burnunda FİFA kokartlı hakem Bülent Demirlek'e jest yaptı. Kurul, yarın İstanbul'da oynanacak Fenerbahçe - Çaykur Rizespor maçı için dün akşam kokartını takan genç hakemi görevlendirdi. Demirlek Kuşadası'nda devam eden seminerin son gün oturumuna katılmadı ve yardımcıları ile birlikte İstanbul'a hareket etti. 
   
   Taktik çalışma    TEKNİK Direktör Christoph Daum, Çaykur Rizespor maçında sahaya süreceği onbiri belirledi. Şükrü Saracoğlu Stadı'nda yapılan dün akşamki antrenmanda sakatlığı geçen Selçuk ve Ümit Özat'ı ön liberoya koyan Alman hoca, savunmayı Ali Güneş, Tomas, Luciano ve İsmail Güldüren'den oluşturdu. Orta sahanın solunda Tuncay, sağında Rebrov görev aldı. İleri ikilide de Hooijdonk - Nobre ikilisine şans tanıyan Daum oyuncularını sürekli uyardı. Bu arada çalışmayı izleyen yöneticiler daha sonra oyunculara primlerini ve transfer taksitlerini ödedi. 
   
   
</TEXT>
</DOC>
