<DOC>
<DOCNO> 209888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/20/son/soneko11.html </URL>
<DATE> 2004/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Sel felaketi nedeniyle seralarda kaliteli ürün bulunamıyor 
</HEADLINE>
<TEXT>

     Turfanda üretim bölgesi Antalya'da, son dönemlerde yaşanan sel, fırtına ve don olaylarından dolayı iç piyasa ve dış pazar için kaliteli ürün bulmakta güçlük çekiliyor. Toptancı Hali'nde sivri biber 3 milyon 200 bin liradan işlem gördü. 
     Antalya Büyükşehir Belediyesi Toptancı Hali'nden alınan bilgiye göre, geçen haftalarda meydana gelen fırtına, sel ve don olayları nedeniyle seralarda sebzeler büyük zarar gördü. Sel suları altında kalan seralarda bitkiler gelişemedi. Bu nedenle bitkilerde bozulmalar meydana geldi. Sonbahar ekiminin de sona ermesi nedeniyle ürün bulmakta güçlük çekiliyor. Bu nedenle kaliteli ürün fiyatları tırmanışa geçti. 
     İhracatta yaşanan durgunluğa rağmen kaliteli sivri biber fiyatı, geçen haftaya göre 900 bin lira artarak 3 milyon 200 bin liradan işlem gördü. Biber fiyatları cinslerine ve kalitesine göre değişiyor. Birinci kalite biber 3 milyon 200 bin, ikinci kalite 2 milyon, üçüncü kalite çıkma biber de 1 milyon liradan alıcı buldu. Dolmalık biber ise 2 milyon 700 bin liradan satıldı. İhracatın yoğunlaşması durumunda biber fiyatları daha da artacak. 
     Biber fiyatlarının aksine domates 100 bin lira düşüş gösterdi. Ancak ''kötünün iyisi'' denilen domates bile 1 milyon 200 bin liradan müşteri buldu. Domates kalitesine göre 250 bin, 700 bin ve 1 milyon 200 bin liradan alıcı buldu. 
     Taze fasulye geçen haftaya göre 200 bin lira ucuzlayarak 3.5 milyon liradan işlem gördü. Fasulye, 1 milyon ile 2 milyon 400 bin lira arasında satılıyor. 
     Geçen haftaya göre 300 bin lira ucuzlayan Ispanak 900 bin liradan, marul 50 bin lira düşüşle 600 bin liradan satıldı. Patlıcan fiyatları da 100 bin lira ucuzlayarak birinci kalitesi 1 milyon 700 ve 1 milyon 600 bin liradan piyasaya girdi. 
     Geçen hafta 2 milyon liraya kadar çıkan salatalık 1 milyon 400 bin liraya düştü. Geçen hafta 2 milyon 400 bin liradan satılan taze yeşil soğan 1 milyon 800 bin liradan işlem gördü. 
     
     ÇİLEK 4 MİLYON LİRA 
     Birinci kalite çileğin kilosu 500 bin lira artarak 4 milyon liradan satılıyor. Çilek cinslerine göre 2 milyon 800 ile 1 milyon liradan alıcı buldu. Kase içinde satılan çilek ise 1 milyon liradan alıcı buldu. 
     Antalya Toptancı Hali'nde elma 1 milyon 400 bin, paket greyfurt 1 milyon 200 bin, yerli limon 1 milyon, ithal muz kolisi 55 milyon, Alanya muzu da kilosu 2 milyon liradan satıldı. 
     
</TEXT>
</DOC>
