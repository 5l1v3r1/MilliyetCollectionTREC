<DOC>
<DOCNO> 214148 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/10/dunya/dun02.html </URL>
<DATE> 2004/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
El Kaideci rap 
</HEADLINE>
<TEXT>

      DIŞ HABERLER SERVİSİ 

   
   Londra'da kurulan El Kaide sempatizanı rap grubu "Soul Salah Crew"un "Pis Kafirler" adlı şarkısının internette yayınlanan video klibinde, grubun solisti "Şeyh Terra" bir elinde Kuran'ı Kerim, diğer elinde tabancayla görülüyor. 
   Soul Salah Crew, müziksever Müslüman gençlere, şiddet dolu İngilizce rap şarkılarıyla El Kaide propagandası yapıyor. Şeyh Terra'nın seslendirdiği şarkıda, "Haçlılara ve dinden çıkmış Arap liderlere karşı cihad başlatalım" deniyor. 11 Eylül saldırılarıyla ilgili görüntüler eşliğinde yayınlanan şarkı, "Pis kafir nerede olursan ol ister Kandahar'da ister Ramallah'ta UBL Usame Bin Ladin timi parlayan bir yıldız gibi ortaya çıkacak Kulelerini nasıl yıktıysak öyle" sözleriyle devam ediyor. Klipte ABD Başkanı Bush şempanze, Suudi Arabistan Kralı Fahd şeytan, Mısır Cumhurbaşkanı Mübarek vampir, İsrail Başbakanı Şaron domuz şeklinde tasvir ediliyor. 
   
   
   
</TEXT>
</DOC>
