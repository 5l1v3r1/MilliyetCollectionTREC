<DOC>
<DOCNO> 221852 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/12/son/sontur07.html </URL>
<DATE> 2004/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül Kıbrıs'ta konuşulanların hemen yansıtılması sağlıklı değil 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, ''dış politikada her şeyin şeffaf olması gerektiğine inandıklarını'' belirtti. Gül, Kıbrıs müzakereleri konusunda basın karartması uygulanmasından yana olmadıklarını, bununla birlikte görüşmelerde içeride konuşulanların dışarı çıkınca hemen yansıtılmasının sağlıklı olmadığını kaydetti. 
     Ekonomik İşbirliği Örgütü ECO Genel Sekreteri Aşkat Orazbay'ı Dışişleri Bakanlığı'nda kabul eden Gül, görüşmenin başında Kıbrıs'a ilişkin soruları yanıtladı. 
     Gerek Kıbrıs Türklerinin, gerekse Türk halkının görüşmeler hakkında bilgi sahibi olmasının doğru olduğunu, bu konuda daha önceki açıklamalarının yanlış anlaşıldığını ifade eden Gül, görüşmelerin sağlıklı olabilmesi için içeride konuşulan konuların neticelenmeden dışarıda anlatılmasının doğru olmadığını kaydetti. Gül, ''Karartma ya da saklama diye bir şey yok. Biz dış politikada her şeyin şeffaf olması gerektiğine inanıyoruz'' dedi. 
     Gül, dörtlü konferansın İsviçre'nin Lüzern kasabasında yapılacağını doğrulayarak, bu konferansa katılımın başbakanlar düzeyinde olup olmayacağı konusuna ilişkin görüşmelerin sürdüğünü belirtti. 
     Türkiye olarak arzularının siyasi iradenin en üst seviyede konulması olduğunu kaydeden Gül, ilgili ülkelerin kendi aralarında konuşarak bu sorunu 1 Mayıs'a kadar halletmelerini tercih ettiklerini ifade etti ve Yunanistan'daki seçim sonuçlarının takvime bir etkisinin olmayacağını belirtti. 
     Gül, ECO'ya ilk kez Türkiye, İran ve Pakistan'ın dışındaki bir ülkeden genel sekreter atandığına dikkati çekerek, Orazbay döneminde örgütün üye ülkelere katkı sağlayacağına inandığını kaydetti. 
     Abdullah Gül, bu örgütün 350 milyonluk bir nüfusu kapsadığını hatırlatarak, Orazbay döneminde ECO Kalkınma Bankası'nın kurulacağına olan inancını da dile getirdi. 
     Orazbay da, göreve geldikten sonra ilk ziyaretini Türkiye'ye yaptığına işaret etti ve Türkiye'nin örgüte sağladığı destekten dolayı minnettarlığını dile getirdi. 
     
</TEXT>
</DOC>
