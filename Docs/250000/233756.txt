<DOC>
<DOCNO> 233756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/22/son/sondun02.html </URL>
<DATE> 2004/04/22/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Soykırım Müzesi, Nazilerin "üstün ırk" için neler yaptığını gösterdi 
</HEADLINE>
<TEXT>

     ABD'deki Soykırım Müzesi'nde açılan bir sergi, Nazilerin ''üstün ırk yaratmak'' adına neler yaptıklarını gözler önüne serdi. 
     Amerikan Soykırım Müzesi'nde açılan ''Ölümcül Tıp Üstün Irkı Yaratmak'' adlı sergide, Nazi dönemi Almanyası'na ait çeşitli kitaplar, belgeler ve araçlar ziyarete açıldı. 
     Sergide, üstün ırkın saptanması için karşılaştırma yapılırken kullanılan 20 ''cam göz'' ve ''ten rengi skalası'' yer alıyor. 
     Nazilerin, eş seçiminde uyulması gereken kuralları anlattığı ''10 Emir'' listesi ise, ''Unutma, sen bir Almansın '' uyarısıyla başlıyor. 
     Reich Halk Sağlığı Komitesi'nin yayınladığı kurallar listesinde, genetik görünümün ebeveynlerden alındığı belirtilerek, Almanların ''Kuzey Avrupa'' kanından eşler seçmeleri gerektiği, Avrupalı olmayanlardan uzak durmaları öğütleniyor. 
     Sergide, resmi Nazi madalyalarından olan ''Alman Annelik Nişanı''nın da bir örneği yer alıyor. Bu nişanın en basitinin 4-5 Ari ırk çocuk sahibi annelere, gümüş nişan 6-7 çocuk doğuranlara, altın olanın ise, 8'in üzerinde Ari ırktan çocuğu olanlara verildiği belirtiliyor. 
     Müzede yer alan çeşitli belgeler ve kitaplar, Nazi döneminde çeşitli hastalıkları olduğu için ''hatalı üretim'' olarak kabul edilen kişilerin de yok edildiğini ortaya koydu. 
     Sergilenen belgeler, 2. Dünya Savaşı sırasında, çeşitli hastalıklarla doğan 5 binden fazla bebeğin, Alman hastanelerinde öldürüldükleri, ailelerin de bu ölümlerle ilgili yanlış bilgilendirildiğini ispatlıyor. 
     Sergide, Hitler tarafından imzalanan ve hasta olan bir grup insanın öldürülmesini emreden bir belge de yer alıyor. Sergiyi düzenleyenler, savaş sırasında yaklaşık 200 bin hasta Alman'ın öldürüldüğünü kaydetti. 
     Almanya'da Nazilerin iktidarda olduğu yıllarda, bilimadamlarının bebeklerin saç ve göz renklerini genlerin belirlediğini keşfetmesi, ''üstün ırk yaratmak'' isteyen faşist bilimadamlarına ilham verdi. 
     Naziler, Yahudilerin ya da Çingenelerin ''bozuk'' genlerinin ayıklanması durumunda, Almanların dünyayı yönetecek ''üstün ırk'' olacağı inancına kapılmışlar ve bu konuda çeşitli ''bilimsel'' çalışmalar yürütmüşlerdi. 
     Nazi politikalarının dehşetini gözler önüne seren serginin, 16 Ekim 2005'e kadar açık kalacağı ve giriş ücreti alınmayacağı bildirildi. 
     
</TEXT>
</DOC>
