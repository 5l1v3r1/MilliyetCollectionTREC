<DOC>
<DOCNO> 221851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/12/son/sontur06.html </URL>
<DATE> 2004/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Polis Mason locasındaki patlama ile ilgili güzel gelişmeler var 
</HEADLINE>
<TEXT>

     Emniyet Genel Müdür Yardımcısı ve Emniyet Genel Müdürlüğü sözcüsü Ramazan Er, İstanbul Yakacık Masonlar Locası'na yönelik terörist saldırıyla ilgili polisin yaptığı çalışmaların sürdüğünü, olayla ilgili ''güzel'' gelişmelerin olduğunu söyledi. Er, Kongregel-PKK terör örgütündeki gelişmelerin yakından izlendiğini de bildirdi Haftalık bilgilendirme toplantısında Er, Emniyet Genel Müdürlüğünün hazırladığı bazı projeler hakkında bilgi verdi. ''Polisin Adli Kapasitesinin Güçlendirilmesi'' projesi ve ''İltica, Göç Eleştirme'' projesinin hayata geçirilmesi ile birlikte, Türk polisinin daha iyi hizmetler vereceğini ifade eden sözcü Er, 2004 Trafik Yılı dolayısıyla ''Lastik ve Yol Tutuş'' kampanyasının da geçen hafta başlatıldığını hatırlattı. Er, kampanya çerçevesinde afiş, el ilanı, görüntü ve ses kasetleri ile bilboardlar aracılığıyla bu kampanyanın tüm vatandaşlara duyurulmasının hedeflendiğini bildirdi. 
     Toplantının ardından gazetecilerin sorularını yanıtlayan Ramazan Er, Yakacık Mason Locası'na yönelik yapılan saldırıya ilişkin bir soru üzerine, İstanbul Emniyet Müdürlüğünün konu ile ilgili çok detaylı bir çalışma yürüttüğünü söyledi. İstanbul Emniyet Müdürlüğünün, soruşturmanın selameti açısından basından iki gün müsaade istediğini de hatırlatan Ramazan Er, ''Güzel gelişmeler var, biraz daha sabredin'' dedi. Teröristlerin Afganistan'da eğitim görüp görmediklerine dair bir soru üzerine de ''Yurt dışına gittikleri doğru'' dedi. 
     Terör örgütü Kongregel-PKK'daki ayrışma ile ilgili bir soru üzerine Er, Topluma Kazandırma Yasası'nın ardından Kongregel-PKK'nın toplantılar düzenlediğini, bu toplantıların ardından örgütte ayrılıklar ortaya çıktığının belirlendiğini hatırlatarak ''bu gelişmeler ile Kuzey Irak'taki gelişmeleri yakından takip ediyoruz'' diye konuştu. 
     Bugün bir gazetede Emniyet Genel Müdürlüğü'ne ait iki Puma helikopterinin kaybolduğuna dair haberin hatırlatılması üzerine ise Ramazan Er, ''Böyle bir şey yok'' dedi. Er, Emniyet Genel Müdürlüğü'nde 4 adet Puma helikopterinin bulunduğunu, bunlardan birinin bir süre önce İstanbul'da düştüğünü hatırlatarak, 2 tanesinin bakımı için Hollandalı patentli bir firma ile anlaşıldığını, şirketin Güney Afrika'da bulunan tesislerine helikopterlerin bazı parçalarının 1994 yılında gönderildiğini, ancak Güney Afrika ile Türkiye arasında 1995 yılında Mandela'ya verilen ödülün kabul edilmemesi üzerine meydana gelen krizin ardından, bakım anlaşmasının askıya alındığını sözlerine ekledi. Er, daha sonra bu sözleşmenin feshedildiğini bildirdi. Ramazan Er, helikopterlerin şu anda Emniyet Genel Müdürlüğünün hangarında olduğunu da belirtti. 
     Mason locasına yönelik düzenlenen saldırıyı El Kaide terör örgütünün üstlendiğini hatırlatan bir gazetecinin sorusu üzerine, Er, ''Onlar biliyorsunuz İspanyadaki olayı da üstlendiler. Yalnız dikkatinizi çekerim, İstanbul'daki patlamada ölenlerin sayısını 3 olarak açıkladılar'' diye konuştu. 
     
</TEXT>
</DOC>
