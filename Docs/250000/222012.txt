<DOC>
<DOCNO> 222012 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/13/son/soneko20.html </URL>
<DATE> 2004/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan Temel ihtiyaç maddelerine zam yapmamaya çalıştık... 
</HEADLINE>
<TEXT>

     Devlet Bakanı Ali Babacan, mümkün olduğunca temel ihtiyaç maddelerine zam yapmamaya çalıştıklarını söyledi. 
     Babacan, Hazine'de düzenlenen basın toplantısında gazetecilerin sorularını yanıtladı. 
     Gazetecilerin ''doğalgaza zam yapılacağı yolundaki çeşitli açıklamalara rağmen neden yapılmadığı'' şeklindeki sorusuna Babacan, üzerinde çalıştıkları 20-25 kalemlik geniş bir tedbirler paketinin olduğunu hatırlattı. 
     Buradaki birçok alternatifin çalışmaların bittiği güne kadar masanın üzerinde kaldığını ifade eden Babacan, şöyle devam etti 
     ''Yani dün akşam saat 20.30'a kadar bütün bu alternatifler açıktı. Fakat biz hangi tedbiri alalım. Hangisini almayalım. Hangi tedbirin etkisi ne olacaktır Bunun sosyal, finans, enflasyonun sonuçlanması ile etkileri var. Biz bu etkileri çok detaylı bir şekilde çalıştık. Mümkün olduğunca temel ihtiyaç maddelerine herhangi bir zam yapmamaya çalıştık.'' Sonuçta, aldıkları tedbirlerin üçte ikisinin tasarruf, üçte birinin gelir artıcı tedbir olduğunu belirten Babacan, şöyle devam etti 
     ''Akaryakıt denildiği zaman otogaz, evlerde kullanılan LPG tüpgaz yok. Doğalgaz yok. Bunlara ilelebet hiç mi zam gelmeyecek. Bir sene, iki sene aynı mı devam edecek Bu konuda birşey söylemeye gerek yok. Çünkü uluslararası piyasalardaki petrol fiyatları olsun, kur olsun, maliyet yapısı girdileri çok uzun vadeli 1, 2 sene zam yapmayacağız gibilerden birşey veremiyoruz. Ama bu gözden geçirme kapsamında 7 katrilyon liralık açığımızı kapatma yönünde tedbirler içinde doğalgaz, elektrik, tüpgaz zammı yok.'' Babacan, bir sonu üzerine, herhangi bir bütçe açığı oluşmazsa o zaman herhangi bir tedbire de gerek olmadığını bildirerek, ''şu an itibarıyla böyle olacağını tahmin etmiyoruz. Alınan tedbirlerin açığın kapatılması konusunda yeterli olduğu konusunda tam bir görüş birliğimiz var'' şeklinde konuştu. 
     
     SOSYAL GÜVENLİK 
     Sosyal güvenlik reformu ile ilgili atılacak her adımın mutlaka bütçe etkilerinin değerlendirileceğini anlatan Babacan, bu konuya ilişkin çalışmaların devam ettiğini kaydetti. 
     Çalışmaların sonuçlanıp nihai kararlar verilirken mutlaka bütçeye etkilerinin de dikkate alınacağını ifade eden Babacan, alınan her kararın ek maliyet getirecek diye birşey olmadığını, üstelik bu çalışmaları maliyetleri düşürmek için yaptıklarını bildirdi. 
     Babacan, ''sosyal güvenlik açığımızı kapatmak için yapıyoruz. Dolayısıyla atacağımız adımları yapacağımız yenilikleri ciddi maliyetler getirmesi ek yükler getirmesi düşünülemez'' dedi. 
     
     DÜNYA BANKASI İLE İLİŞKİLER 
     Dünya Bankası ile şu anda Ekonomik Reform Kredisi, Kamu sektörü ve finansal yeniden yapılandırma ile ilgili paket konusunda çok önemli ilerlemeler kaydettiklerini ifade eden Babacan, Ekonomik Reform Kredisi ile ilgili çalışmaların neredeyse bitmek üzere olduğunu bildirdi. 
     Babacan, bu konuda sürdürülen çalışmaların neredeyse günler ile ifade edilecek sürede tamamlanacağını ve bundan sonra Dünya Bankası Yönetim Kurulunun toplanması söz konusu olduğunu belirtti. 
     
     İŞSİZLİK 
     İşsizlik ile ilgili bir soru üzerine Babacan, işsizliğin azaltılmasının özel sektörün yatırımları ile mümkün olacağını söyledi. 
     Babacan, şöyle devam etti 
     ''Kamunun işe adam almasıyla işsizliği azaltma olamaz. Böyle bir yöntem artık yok. Artık enflasyon sorununun geride bırakılması, kamu borç stoğunun düşürülmesi faizlerin düşmesi ve öngörülebilir bir ekonomik ortam ve bu sayede özel sektörün yatırım yapması ve istihdam yaratılması. Özel sektörde yerli ve yabancı ayırmıyoruz. 
     2004 yılının bile doğrudan yatırımları ile ilgili çok iyi bir olacağı ortaya çıktı. 2004 başlanan bu gelişmenin 2005 yılında doğrudan yabancı sermaye yatırımlarının eskisi ile karşılaştıramayacak noktalara gelecek.'' 
     Moghadam, tüketici kredilerine ilişkin bir soru üzerine, tüketici kredilerin geçmiş dönemde bastırılmış talep nedeniyle hızla arttığını, bunun endişe verici bir boyutta olmadığını ama dikkatle izlenmesi gerektiğini söyledi. 
     IMF Türkiye Masası Şefi Rıza Moghadam başkanlığındaki heyet, 26 Şubat Perşembe günü Türkiye'ye gelmişti. 
     IMF ile yürütülmekte olan stand-by düzenlemesinin 7. gözden geçirme çalışmalarının ilk bölümünün 12-21 Ocak tarihleri arasında tamamlanmıştı. 
     Heyetin 27 Şubat Cuma günü İstanbul'da temaslarda bulunduktan sonra Ankara'da görüşmelerine devam etti. 
     Bu çalışmalarda, 2004 yılında asgari ücret ve emekli maaşlarındaki artış ile 2003 yılı vergi gelirlerinin beklenenin altında kalması sonucunda oluşan kamu maliyesindeki ilave kaynak ihtiyacının giderilmesi, kamu maliyesi alanında bugüne kadar gerçekleştirilen reform çalışmalarının desteklenmesi için önümüzdeki dönemde uygulamaya alınacak yapısal reform gündeminin diğer unsurları ile bankacılık sektörü ve özelleştirme alanındaki düzenlemeler üzerinde duruldu. 
     
</TEXT>
</DOC>
