<DOC>
<DOCNO> 231403 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/son/sontur11.html </URL>
<DATE> 2004/04/14/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Küçük yaşta kıza tecavüzden yargılanan 13 kişiye "babalık" davası 
</HEADLINE>
<TEXT>

     Küçük yaştaki kızı alıkoyarak ırzına geçtikleri iddiasıyla 2 yıla kadar hapis cezası istemiyle yargılanan, aralarında iki astsubayın da bulunduğu 13 kişi hakkında, bu kez ''babalık'' davası açıldı. A.E 18 , 3 aylık bebeğinin babasının kendisine tecavüz eden sanıklardan biri olduğunu öne sürerek, DNA testi yapılmasını istedi. 
     3. Aile Mahkemesi'nde ''babalık'' davası açan A.E'nin avukatı Özlem Kavuşak, dilekçesinde, sanıklar Taner D, Hasan Ali K, Zekeriya A, Cengiz Ö, Seyit Zeyni O, Doğan G, Atilla Ö, Übeyit A, Mehmet S, Ahmet S, Zekeriya K, Necdet T. ve Murat K. ile ilgili davanın halen 15. Asliye Ceza Mahkemesi'nde devam ettiğini belirtti. 
     Kavuşak, sanıkların tümünün ifadelerinin henüz alınmadığını, bu nedenle yasal süreyi kaybetmemek için ''babalık'' davasının açılmasını talep ettiklerini bildirdi. 
     A.E, adı geçen sanıkların kendisini zorla alıkoyarak tecavüz ettiklerini belirterek suç duyurusunda bulunmuş, yapılan araştırmalar sonucu aralarında iki astsubayın da bulunduğu, çoğunluğu Çevik Kuvvet Şube Müdürlüğü'nde görevli 13 kişi hakkında 7. Ağır Ceza Mahkemesi'nde dava açılmıştı. Mahkeme, ilk duruşmada görevsizlik kararı vererek, dosyayı Asliye Ceza Mahkemesi'ne göndermişti. 
     
</TEXT>
</DOC>
