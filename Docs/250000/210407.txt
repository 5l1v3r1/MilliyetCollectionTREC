<DOC>
<DOCNO> 210407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/22/son/soneko39.html </URL>
<DATE> 2004/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Merkez Bankası günlük döviz alımlarına başlıyor... 
</HEADLINE>
<TEXT>

     Merkez Bankası, son dönemde dövizde görülen arz fazlası nedeniyle, yarından itibaren ''günlük döviz alım'' ihalelerine yeniden başlayacağını açıkladı. 
     Merkez Bankası'ndan yapılan açıklama şöyle 
     "Türkiye Cumhuriyet Merkez Bankası’nın güçlü döviz rezervi pozisyonuna sahip olmasının uygulanan programa duyulan güvenin artmasına sağlayacağı katkı ve döviz piyasasında oluşan arz fazlası dikkate alınarak, 6 Mayıs 23 Ekim 2003 tarihleri arasında günlük olarak döviz alım ihaleleri düzenlenmiştir. Ancak, 22 Ekim 2003 tarihli basın duyurumuz ile, döviz arzındaki azalmaya bağlı olarak piyasada gözlenen oynaklık nedeniyle döviz alım ihalelerine ara verildiği, önümüzdeki dönemde döviz arzında artış gözlenmesi durumunda ise önceden duyurularak döviz alım ihalelerine tekrar başlanabileceği belirtilmiştir. 
     2002 ve 2003 yıllarında uygulanan ekonomik program sonucunda başta enflasyonla mücadele olmak üzere önemli ekonomik kazanımlar elde edilmesi ve 2004 yılına ilişkin bekleyişlerin de olumlu olması nedeniyle, son dönemde döviz arz fazlasında artış gözlenmekte olup, bu arz fazlasının önümüzdeki dönemde de devam etmesi beklenmektedir. Bu çerçevede, 23 Ocak 2004 tarihinden itibaren günlük döviz alım ihalelerine yeniden başlanacaktır. 
     Ocak ayının kalan döneminde günlük olarak 30 milyon ABD doları tutarında döviz alım ihalesi açılacak, buna ek olarak sadece ihalede döviz satmaya hak kazanan kuruluşlara banka veya özel finans kurumu ihalede gerçekleşen ortalama fiyat üzerinden ek satım opsiyonu tanınacaktır. Bu şekilde kullanılabilecek opsiyon tutarı her kuruluşun ihalede sattığı tutarın yüzde 100’ü kadar olacaktır. Böylelikle, 30 milyon ABD doları ihale ve 30 milyon ABD doları opsiyon hakkı kullanımlarıyla olmak üzere günlük olarak alınacak tutar en fazla 60 milyon ABD doları olacaktır. Ocak ayının kalan döneminde 6 iş günü döviz alım ihalesi düzenlenecek olup, ihalelerde alınacak toplam tutar en fazla 360 milyon ABD doları olacaktır. 
     Diğer taraftan, daha önceki duyurularımızda da belirtildiği üzere, dışsal bir şok ya da öngörülemeyen gelişmeler nedeniyle döviz piyasasında derinliğin kaybolması buna bağlı olarak, döviz fiyatlarında ortaya çıkabilecek aşırı oynaklık ve sağlıksız fiyat oluşumlarının gözlenmesi halinde, Merkez Bankası dönem sonunu beklemeden, kısa ya da uzun süreli olarak önceden kamuoyuna duyurmak suretiyle döviz alım ihalelerine ara verebilecektir. Ayrıca, her zaman olduğu gibi, döviz kurundaki oynaklık Merkez Bankası’nca yakından takip edilmeye devam edilecek ve kurlarda her iki yönde oluşabilecek aşırı oynaklık durumunda piyasaya doğrudan müdahale edilebilecektir." 

     
</TEXT>
</DOC>
