<DOC>
<DOCNO> 225808 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/26/son/soneko15.html </URL>
<DATE> 2004/03/26/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Coca Cola, Borsa'yı serinletecek... 
</HEADLINE>
<TEXT>

     Türkiye'de Coca Cola ürünlerinin üretim faaliyetlerini gerçekleştiren Coca Cola İçecek A.Ş. halka açılıyor. 
     Anadolu Efes Biracılık ve Malt Sanayii A.Ş.'den Borsa'ya gönderilen açıklamaya göre, şirketin yüzde 33.33 oranında hissedarı bulunduğu Coca Cola İçecek A.Ş.'nin Yönetim Kurulu, şirket hisselerinin sermaye artışı ve ortak satışı yöntemi ile halka arz edilmesi ve bu konuda gerekli işlemlerin başlatılması kararı aldı. Anadolu Efes, sözkonusu halka arzda hisse satışı yapmayacak. 
     Anadolu Efes Yönetim Kurulu da dünkü toplantısında, Anadolu Endüstri Holding aktifinde bulunan Coca Cola İçecek A.Ş.'nin CCI bir adedi 1.000 lira nominal bedelli ve CCI sermayesinin yüzde 5'ini temsil eden 11.184.076.478 adet C grubu nama yazili ve 100.669 adet E grubu hamiline olmak üzere toplam 11.184.177.147 adet hissesinin satın alınmasını kararlaştırdı. 
     Böylece Anadolu Efes'in CCI'deki hisse oranı yüzde 33.33'den yüzde 38.33'e çıkarılacak. 
     Satın alma bedeli olarak, CCI'nın halka arzında oluşacak olan birim hisse nihai arz fiyatı kullanılacak. Hisse devri nihai arz fiyatının tespitinden sonraki işgünü yapılacak. Satın alım sırasında hisse satın alma bedeli nakden ödenecek. 
     Satın alımla ilgili her türlü iş ve işlem için şirket yönetimi yetkili kılındı. 

     
</TEXT>
</DOC>
