<DOC>
<DOCNO> 218313 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/27/son/sonspo06.html </URL>
<DATE> 2004/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor giden futbolcularını arıyor... 
</HEADLINE>
<TEXT>

     Bursaspor'dan türlü nedenlerle ayrılan futbolcular, gittikleri takımlara adeta yaşam veriyor. 
     Son yıllarda bir türlü istediği istikrarı yakalayamayan ve sürekli düşme potasında yer alan Bursaspor, başarılı olmak için yaptığı transferlerden istediği verimi alamadı. 
     Yeşil-beyazlı takımın kadrosunda sürekli yerli ve yabancı oyuncu sirkülasyonu yaşanırken, beğenilmediği için veya maddi nedenlerden dolayı başka takımlara gönderilen futbolcular ise gittikleri yerdeki başarılarıyla dikkati çekiyor. 
     Diyarbakırspor'a giden Murat Hacıoğlu, kaleci Şenol Karagöl ve Deniz Kolgu, kısa sürede yeni takımlarında popüler oldu. Deniz Kolgu, Vestel Manisaspor'a transfer olana dek takım kaptanlığını yürütürken, daha sonra kaptanlık Şenol Karagöl'e geçti. 
     Murat Hacıoğlu, attığı gollerle takımının başarılı olmasında önemli rol oynarken Şenol, performansı, sempatik haraketleri ve ilginç açıklamalarıyla taraftarların gözdesi durumuna geldi. 
     Bursaspor'dan ayrılan bir diğer isim olan Bouazizi, hem Gaziantepspor, hem de Tunus Milli Takımı forması altında oldukça başarılı maçlar çıkarıyor. 
     Savunmada oynayan deneyimli futbolcu, performansıyla, Güneydoğu temsilcisinin lig ve UEFA Kupası'nda elde ettiği başarılarda önemli pay sahibi olan isimler arasında bulunuyor. 
     Ankaragücü'nün başarılı forvet oyuncusu Hakan Keleş de Bursaspor'dan ayrıldıktan sonra yıldızı parlayanlardan. 
     Yeşil-beyazlı forma altında bir türlü kendini gösteremeyen deneyimli futbolcu, başkent ekibinde adeta yeniden doğdu. Yıllardır sarı-lacivertli formayı giyen Hakan, takımın vazgeçilmez ismi oldu. 
     Bursaspor'a Gheorghe Hagi ile birlikte gelen Ioan Viorel Ganea, mutsuz olduğunu söyleyerek takımdan ayrılmasının ardından transfer olduğu İngiltere Premier Ligi takımlarından Wolverhampton Wanderers'ta yeni olmasına karşın kalitesini ortaya koydu. Yalnızca 2 maçta toplam 120 dakika forma giyen Rumen futbolcu, takımına nefis bir de gol kazandırdı. 
     
     BAŞARILI OLAMAYANLAR DA VAR 
     Bursaspor'dan ayrıldıktan sonra iyi performans sergileyenlerin yanısıra, başarısız olan futbolcular da var. 
     Sezon başında Çaykur Rizespor'a giden Murat Sözkesen, yeni takımına bir türlü uyum sağlayamadı. İstifa eden teknik direktör Hikmet Karaman ile sorunlar yaşayan Murat, göreve gelen Yılmaz Vural'ın isteği üzerine takımla birlikte antrenmanlara çıkmaya başladı. 
     Murat'ın, ara transferde Bursaspor'a geri dönmesi gündeme gelmişti. 
     Kadro dışı bırakılan Ender Alkan ile Fatih Şen de ara transferde Bursaspor'dan ayrılan son 2 isim oldu. 
     Fatih Şen, Konyasporlu Ünsal'ın transferinde takas olarak kullanılırken Ender, eski alacaklarına karşılık Ankaragücü'ne verildi. 
     
</TEXT>
</DOC>
