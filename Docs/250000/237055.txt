<DOC>
<DOCNO> 237055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/04/guncel/gun06.html </URL>
<DATE> 2004/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
'Er harcırahı insan haklarına aykırı' 
</HEADLINE>
<TEXT>


Başbakanlık İnsan Hakları Başkanlığı, Bartınlı Er Tayfun Güven'in "4 milyon 300 bin liralık yol harcırahı birliğime gitmem için yetersiz ve insan haklarına aykırı" başvurusunu haklı buldu... 

ANKARA Milliyet 

Başbakanlık İnsan Hakları Başkanlığı, er ve erbaşların dağıtımı sırasında verilen yol harcırahının düşük olmasını "insan haklarına aykırı" buldu. 1983 - 4B tertibi er Tayfun Güven, 13 Ocak'ta yaptığı başvuruda Bartın'dan Sivas'a dağıtım emri geldiğini, ancak verilen 4 milyon 300 bin liralık yol harcırahının yetersiz ve insan haklarına aykırı olduğunu savundu. Güven, "Sivas'a gidebilmem için en az 50 milyon lira gerekmektedir. Bunu ödeyebilecek durumum olmadığından konunun insan hakları çerçevesinde incelenmesini istiyorum" dedi. 

Hayırseverlerden yol parası 
Güven'in başvurusunu kabul eden ve düşük yol harcırahını "insan haklarına aykırı" bulan Başbakanlık İnsan Hakları Başkanlığı, Bartın Askerlik Şubesi'ne bir yazı göndererek mağduriyetin giderilmesini istedi. Resmi yanıtını Milli Savunma Bakanlığı'na kadar uzanacak bir yazışma prosedürünün ardından gönderecek olan askerlik şubesinin mağduriyeti gidermesi halinde, askerlere verilen düşük yol harcırahlarının artırılması için örnek karar oluşacak. Güven'in Sivas'a, yol parasının hayırseverlerce karşılanması sonucu gittiği belirtildi. 



</TEXT>
</DOC>
