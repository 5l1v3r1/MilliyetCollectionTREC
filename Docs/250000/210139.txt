<DOC>
<DOCNO> 210139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/21/son/soneko12.html </URL>
<DATE> 2004/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İmalat Sanayiinde kapasite kullanımı arttı... 
</HEADLINE>
<TEXT>

     İmalat Sanayiinde üretim değeri ağırlıklı kapasite kullanımı, geçen yılın Aralık ayında yüzde 80'e yükseldi. 
     Devlet İstatistik Ensititüsü'nün DİE ''İmalat Sanayi Aylık Eğilim Anketi Sonuçları''na göre, kapasite kullanımı 2002 yılı Aralık ayında yüzde 76.5 olmuştu. 
     İmalat sanayiinde faaliyet gösteren 828 işyerinde yapılan ankete göre, firmaların tam kapasite ile çalışamama nedenleri arasında iç pazarda talep yetersizliği ilk sırada yer alırken, payı geriledi. 2002 yılı Aralık ayında, iç pazardaki talep yetersizliği, tam kapasite ile çalışamamada yüzde 68.2 etkili olurken, geçen yıl bu oran yüzde 62.8'e düştü. 
     Buna karşılık dış pazardaki talep yetersizliğinin payı yüzde 12.3'den yüzde 15.9'a, yerli mallarda hammadde yetersizliğinin payı yüzde 3'den yüzde 4'e ve işçilerle ilgili meselelerin payı da yüzde 2.1'den yüzde 3.6'ya yükseldi. 
     Yine geçen yılın Aralık ayında tam kapasite ile çalışamama nedenleri bir önceki yılın aynı ayı ile karşılaştırıldığında, mali imkansızlıkların payı yüzde 2.4'den yüzde 2.2'ye ve ithal mallarda hammadde yetersizliğinin payı ise yüzde 1.5'den yüzde 1.4'e geriledi. 
     
     OCAK-ARALIK ORTALAMASI 

     İmalat sanayinde üretim değerli kapasite kullanımında, 2002 yılının Ocak-Aralık ortalaması geçen yılın söz konusu dönemi ile karşılaştırıldığında da, tam kapasite ile çalışamama nedenleri arasında iç pazardaki talep yetersizliği yüzde 63.9 ile başı çekti. 
     Tam kapasite ile çalışamamada yüzde 14.5 ile dış pazardaki talep yetersizliği, yüzde 2.5 ile mali imkansızlıklar, yüzde 3.6 ile yerli mallarda hammadde yetersizliği, yüzde 2.3 ile işçilerle ilgili meseleler ve yüzde 1.3 ile de ithal mallarda hammadede yetersizliği etkili oldu. 
     
     İŞYERLERİ NE DÜŞÜNÜYOR 

     Ankete katılan işyerleri, geçen yılın Aralık ayında, önceki yılın aynı ayına göre üretimlerinin arttığı, yurtiçi satışlarının azaldığı, satış ve hammadde fiyatlarındaki artışın ise düştüğü görüşünde birleşti. 
     Yine aynı işyerlerinin bu yılın Ocak ayı beklentilerine bakıldığında, geçen yılın aynı ayına kıyasla üretim ve yurtiçi satış miktarlarının azalacağı, satış ve hammadde fiyatlarındaki artışın ise düşeceği beklentisi içinde oldukları saptandı. 
     
</TEXT>
</DOC>
