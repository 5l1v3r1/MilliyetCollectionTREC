<DOC>
<DOCNO> 237540 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/05/son/sonsiy18.html </URL>
<DATE> 2004/05/05/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Erdoğan "Durmak yok. Çok çalışacağız" 
</HEADLINE>
<TEXT>

     Başbakan Recep Tayyip Erdoğan, Türkiye'nin her geçen gün daha iyiye gittiğini belirterek, ''Durmak yok. Çok çalışacağız Türkiye'yi sıçrayan ülkeler arasına mutlaka katacağız'' dedi. 
     Başbakan Erdoğan, AK Parti İzmir İl Teşkilatı'nın yeni hizmet binasının açılış töreninde, İzmir'e 4. Türkiye İktisat Kongresi için geldiğini, bu kongrenin kendi hükümetleri döneminde yapılmasının çok önemli olduğunu söyledi. 
     Ülkenin ekonomik geleceğine yönelik yapılanmanın ele alınacağı kongreye dünyanın önemli kurumlarının temsilcilerinin katıldığını anlatan Erdoğan, Türkiye'nin farklı bir vizyon yakalayacağını, ülkeyi daha ileriye götürecek, milli gelirini yükseltecek politikalarının belirleneceğini kaydetti. 
     Türkiye'de insanların yaşam standardını yükseltecek adımları attıklarını belirten Başbakan Erdoğan, şöyle devam etti 
     ''İktidara geldiğimizden bu yana 1.5 yıl geçti. İki seçim geçirdik. Biri 3 Kasım'da... Siz farklı bir tercih gösterdiniz, AK Parti'yi kuruluşundan 16 ay sonra iktidara getirdiniz. Ardından 17 ay geçti. Yerel yönetim seçimlerini yaşadık. Muhalefet, bu seçimlere 'güven oylaması, test seçimleri' dedi. İlk seçimlerde yüzde 34.4 oy alan partimizin, ikinci seçimlerde yüzde 42 oy alması suretiyle tekrar doğru yolda olduğumuzu tespit ettiniz. Bu yeterli değil. Daha çok çalışıp daha başarılı olacağız. Türkiye'yi, Atatürk'ün dediği gibi muasır medeniyetler seviyesinin üzerine çıkaracağız.'' 
     
     PARTİNİN KURUMSALLAŞMASI 
     AK Parti İzmir İl Teşkilatı yeni hizmet binası açılışının, partinin kurumsallaşmasının bir göstergesi olduğunu belirten Başbakan Erdoğan, yeni hizmet binasında gerek ana kademenin gerek kadın ve gençlik kolları gibi teşkilatların daha farklı ve modern imkanlarda çalışma fırsatı bulacağını söyledi. 
     Bu hizmet binasının Türkiye'ye güç katacağını ifade eden Erdoğan, sözlerini şöyle sürdürdü 
     ''Bu yeni hizmet binasının ülkemizin demokratikleşmesine de katkı sağlamasını diliyoruz. Biz buradan Seferihisar'a gideceğiz. Orada söz verdiğimiz ve sözünü yerine getirdiğimiz deprem konutlarının hak sahiplerine teslimini yapacağız. Bizim iktidarımız budur. Biz söz verdik mi tutarız. Bu sözü tutarken de vatandaşlarımızı daha ileriye götüreceğimizi düşüneceğiz. Bingöl, Pülümür, Seferihisar depremlerinden sonra evlerini kaybedenlere verdiğimiz ev sözünü yerine getirdik. Şimdi sırada Erzurum var. Erzurum'da çadırda yaşayanlar var. Eylül ayı sonuna kadar bu evleri de bitirmeyi amaçlıyoruz. Karda kışta evlerine gitsinler istiyoruz. Durmak yok. Çok çalışacak, Türkiye'yi sıçrayan ülkeler arasına mutlaka katacağız.'' 
     
     DİĞER KONUŞMALAR 
     Milli Savunma Bakanı Vecdi Gönül, İzmir'de yapılan her türlü etkinliğe gelmek istediğini, 4 yıl valilik yaptığı kentle gönül bağı olduğunu söyledi. 
     Milli Eğitim Bakanı Hüseyin Çelik de İzmir'de AK Parti'nin yerel seçimlerde oyunu artırdığını ama büyükşehir belediyesini alamadığını belirterek, ''İzmir kendine yakışanı zaman içinde gerçekleştirecektir. Yeni hizmet binamız hayırlı uğurlu olsun'' dedi. 
     AK Parti İzmir İl Başkanı Ali Aşlık, Bayraklı'daki yeni hizmet binasının 3 katlı ve modern bir bina olduğunu belirtti. 
     Açılıştan sonra Başbakan Erdoğan, parti il yöneticileri, büyükşehir belediye başkan adayı Taha Aksoy, seçimi kazanan ilçe belediye başkanları, belediye ve il genel meclis üyeleri ile basına kapalı bir görüşme yaptı. 
     
</TEXT>
</DOC>
