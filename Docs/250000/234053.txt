<DOC>
<DOCNO> 234053 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/23/yasam/ayas.html </URL>
<DATE> 2004/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
'Çelik tencereli' bomba 
</HEADLINE>
<TEXT>

   Bahçelievler'de, askeri personel taşıyan servis aracına bombalı saldırı düzenlendi. Etkisinin artması için bombanın çelik tencereye konulduğu saldırıda ölen ve yaralanan olmadı... 
      MUTLU BOZDAĞ İstanbul 
   
   Yarımburgaz 66. Zırhlı Tugay'ında görevli 45 askeri personeli Halkalı'ya götüren Nuri Girgiç'in kullandığı 34 JNM 72 plakalı özel bir şirkete ait servis otobüsü, dün sabah saat 07.45 sıralarında Havalimanı - Mahmutbey bağlantı yolu Altınyıldız Köprüsü altından geçerken patlama meydana geldi. 
   Bariyer dibine yerleştirilen bombanın neden olduğu anlaşılan patlamada, servis aracında bulunanlardan yaralanan olmadı. Bariyeri parçalayıp yaklaşık 20 santimetre derinliğinde bir çukur açan patlama sırasında, yoldan geçen Akın Ulus'un kullandığı 34 ZF 6349 plakalı kamyonet ile Gökhan Tekin idaresindeki 34 VV 2260 plakalı otomobil hasar gördü. Patlama yerine gelen uzman polis ekipleri, öncelikle bölgeyi güvenlik çemberine alarak delil toplama çalışması yaptı. Bu incelemeler sonucu, bombanın el yapımı, fitil ateşlemeli ve parça tesirli olduğu, tesirini artırmak için de çelik tencere içine konulduğu belirlendi. 
   
   Emniyet de uyarıldı 
   Saldırının yasadışı TKP ML'nin Türkiye Komünist Partisi Marksist Leninist düzenlediği öne sürülürken, polis telsizinden emniyet birimleri önündeki güvenlik önlemlerinin artırılması istendi, görevliler uyarıldı. İstanbul DGM Cumhuriyet Başsavcılığı da, terörist eylem olarak görünen olaya el konulduğunu ve soruşturma başlatıldığını bildirdi. 
   
   
</TEXT>
</DOC>
