<DOC>
<DOCNO> 220993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/09/son/soneko29.html </URL>
<DATE> 2004/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Hisarcıklıoğlu Doğalgaza yüzde 4 civarında zam bekliyoruz 
</HEADLINE>
<TEXT>

     Türkiye Odalar ve Borsalar Birliği TOBB Başkanı Rifat Hisarcıklıoğlu, faiz dışı fazla, bütçe hedeflerinin tutturulması noktasında doğalgaza yüzde 4 civarında zam yapılmasını beklediklerini söyledi. 
     Hisarcıklıoğlu, IMF Türkiye Masası Şefi Rıza Moghadam başkanlığındaki IMF heyetini makamından kabul ederek bir süre görüştü. 
     Yaklaşık 2 saat süren görüşmenin ardından Hisarcıklıoğlu, yaptığı açıklamada, Moghadam'a 2004 yılına ait Türkiye ekonomisi hakkındaki görüşlerini aktardıklarını söyledi. 
     Hisarcıklıoğlu, Türkiye'de dalgalı kur politikasının uygulandığını hatırlatarak, şöyle devam etti 
     ''O zaman bizim rekabet edebilmemiz için girdilerimiz çok önemli. Bugün dünyada ikinci en pahalı elektriği kullanacaksınız. Dünyada olmayan bir şekilde istihdamın üzerinde vergi yükü var. İki kişi parası ödeyip bir kişi çalıştıracaksınız. Vergi yükleri bakımından en yüksek vergi yükü sizde. O zaman rekabet etmeniz imkansız. Dalgalı kur bir ekonomik politika tercihi. Bunu tercih etmişseniz o zaman sizin girdilerinizin rekabet edebilir hale gelmesi lazım. Bunun için de yapısal reformların yapılması gerekiyor. Bu yapılmadan bunları indirmeniz mümkün değil''. 
     TOBB başkanı, doğalgazda ÖTV zammına ilişkin bir soruyu da şöyle yanıtladı 
     ''Herhangi bir şeyi indirdiğiniz zaman doğalgazda ÖTV yüzde 4 arttığı gibi bir başka yere binecek. Biz indirim beklerken yüzde 4 artış geldi. Doğalgazda alım noktasındaki son çalışmaların indirime gidilebileceği noktasında bilgimiz var. Yani bizde de yapılan çalışmalarda doğalgazda bir indirime gidilebilirdi. Fakat faiz dışı fazla, bütçe hedeflerinin tutturulması noktasında mecburen zam yapıldı. Bunun bedelini de hep beraber ödüyoruz.'' 
     
     ''İTHALAT İLE İHRACAT ARASINDA FARK GİDEREK ARTIYOR'' 

     Şu anda TOBB olarak en önemli noktalardan birisinin ithalat ile ihracat arasındaki farkın giderek artıyor olması olduğunu belirten Hisarcıklıoğlu, ''bu ilersi için bir sinyal olabilir. Bunun için tedbir alınıyor olması lazım'' dedi. 
     Bunun için de Türkiye'nin ihracatını artırıyor olması gerektiğini ifade eden Hisarcıklıoğlu, ihracatın artırılabilmesi için bugünkü sistemde Türk sanayisinin girdilerinin, mutlaka uluslararası rakipleri ile eşit konuma gelmesi gerektiğini bildirdi. 
     Fakat bütçede öngörülmeyen, bütçenin dışındaki yapılan harcamaların bedelini hep beraber ödediklerini kaydeden Hisarcıklıoğlu şöyle dedi 
     ''68 milyon ve Türk iş alemi olarak biz ödüyoruz. Örnek vermek gerekirse son doğalgazdaki yüzde 4'lük ÖTV'nin artışının altında bu yatıyor. Bu tabi bizim rekabetçiliğimizi, uluslararası arenada rekabet gücümüzü gittikçe zayıflatıyor. Bu konudaki görüşlerimizi aktardık. Olmayan bir kaynağı dağıtmanın gereği yok. Bunun tek çözümü üretim ve yatırım ortamının iyileştirilmesinden geçiyor.'' 
     
     SORULAR 

     Gazetecilerin ''IMF'nin doğalgaz zammına yaklaşımı nasıl '' şeklindeki sorusuna Hisarcıklıoğlu, IMF'nin yaklaşımının genel bütçe ve makro düzeyde olduğunu bildirdi. Hisarcıklıoğlu şöyle dedi 
     ''Eğer siz faiz dışı fazlanın yüzde 6.5 vereceğini baştan taahhüt ettiyseniz. O zaman bunu tutturabilmek için toplumun herhangi bir kesimine vermiş olduğunuz bütçede olmayan bir kaynağa verdiğiniz zaman bunun bedelini yine dönüp 68 milyon olarak biz ödüyoruz. Bunu çok iyi anlamamız lazım. Bizim rekabetçiliğimizi kaybediyoruz '' ''36 İl'e teşvik konusunun gündeme gelip gelmediği yolundaki bir soruya Hisarcıklıoğlu, bu konuda TOBB olarak görüşlerinin belli olduğunu hatırlattı. Hisarcıklıoğlu, teşvik konusunda sanayi envanterlerinin, yatırım haritalarının olması gerektiğini, bunun bir strateji işi olduğunu söyledi. 
     Çıkartılan yatırım haritasında hangi bölgede hangi sektörlerin teşvik edileceğinin konuşulmasının ardından teşvik politikalarının uygulanabileceğini belirten Hisarcıklıoğlu, bu yapılmadan teşvikin çok fazla katkı sağlamayacağını bildirdi. 
     Bu konudaki görüşlerini IMF'ye aktardıklarını anlatan Hisarcıklıoğlu, ''bu hükümetin siyasi bir tercihi. İşin geneli noktasında IMF'nin dahili evet veya hayırı olduğunu tahmin etmiyorum'' dedi. 
     
</TEXT>
</DOC>
