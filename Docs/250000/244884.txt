<DOC>
<DOCNO> 244884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/03/siyaset/siy01.html </URL>
<DATE> 2004/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Mutlak eşitlik olmaz 
</HEADLINE>
<TEXT>


Bazı meslek liselilerin polis akademilerine alınamayacağını belirten Anayasa Mahkemesi kararında, "Farklı durumlarda farklı kurallar uygulanması eşitlik ilkesini bozmaz" denildi 

Gökçer Tahincioğlu Ankara 


Anayasa Mahkemesi, kısmen veto edilen YÖK Yasası'nı yeni yasama yılına kadar bekleteceğini açıklayan AKP'ye mesaj olabilecek bir karar aldı. Diğer başvurularda da örnek olabilecek bir kararla, imam hatiplilerin polis olma yolunu kapattı. Bazı meslek liselilerin polis akademilerine alınmamasına ilişkin düzenlemenin iptali istemini reddeden Yüksek Mahkeme, "farklı liselerden mezun olanlar, aynı nitelikleri taşımadıklarından eşitlik karşılaştırmasına esas alınamazlar" yorumuyla, üniversiteye giriş sınavında imam hatiplilerin haksızlığa uğradığı tezini savunan hükümeti de bağlayacak bir içtihat kararı almış oldu. 
Kapatılan FP, ana muhalefet partisi olduğu dönemde, Polis Yüksek Öğretim Kanunu'nun, polis akademilerine, "genel lise, erkek ve kız teknik öğretim, ticaret ve turizm öğretimine bağlı okul mezunları arasından" öğrenci alınmasını öngören düzenlemesinin iptali istemiyle dava açtı. "Polis akademilerine imam hatiplilerin alınabilmesini amaçlıyor" eleştirilerine neden olan başvuruyu 12 Şubat 2004'te karara bağlayan Anayasa Mahkemesi, 8'e karşı 3 oyla, iptal istemini reddetti. 
Yüksek Mahkeme'nin dün Resmi Gazete'de yayımlanan gerekçeli kararında, aynı hukuksal durumların aynı, farklı hukuksal durumların farklı kurallara bağlı tutulması halinde, Anayasanın eşitlik ilkesinin çiğnenmemiş olacağını vurguladı. Kararda, "Bu nedenle, farklı liselerden mezun olanlar aynı nitelikleri taşımadıklarından, eşitlik karşılaştırmasına esas alınamazlar" denildi. Kararda, bu okulların yapısının polislik eğitimine uygun olması nedeniyle, yasa koyucunun, Anayasa ve temel hizmetin özellikleri doğrultusunda, söz konusu düzenlemeyi yaptığı ifade edildi. 

Bumin karşı çıktı 
Karara karşı çıkan Anayasa Mahkemesi Başkanı Mustafa Bumin, Başkan Vekili Haşim Kılıç ve üye Sacit Adalı ise imam hatip, endüstri, kimya, yapı, iletişim, spor, mahalli idareler ve meteoroloji gibi meslek eğitimi veren lise mezunlarının polis akademilerine gitme imk nından yoksun bırakılmasının eşitlik ilkesine aykırı olduğunu, iptal istemini reddeden üyelerin bunun haklı nedenini açıklayamadığını, yasama organının takdir hakkıyla bunun açıklanmasının, örtülü bir amaca ulaşmak için yapılan düzenlemenin Anayasaya uygunluğunun gerekçesi olamayacağını ifade etti. Sezer de YÖK Yasası'nı veto ederken, imam hatiplerle genel liseler arasında bir eşitsizlik yaratılmadığını vurgulamıştı. 


</TEXT>
</DOC>
