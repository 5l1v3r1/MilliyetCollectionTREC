<DOC>
<DOCNO> 241256 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/19/son/sonyas13.html </URL>
<DATE> 2004/05/19/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Ünlü caz bateristi Elvin Jones hayatını kaybetti 
</HEADLINE>
<TEXT>

     Ünlü caz bateristi Elvin Jones'un, dün 76 yaşında Manhattan'da hayatını kaybettiği bildirildi. 
     New York Times gazetesinin bugünkü sayısında çıkan haberde, birkaç hafta öncesine kadar bateri çalan ve solunum yetmezliğini gidermek için sahnede oksijen maskesi takan Jones'un sağlık durumunun birkaç aydır kötüye gittiği belirtildi. 
     Pontiac'ta 9 Eylül 1927'de doğan Jones, New York'ta be-bop bateristi olarak üne kavuşmuştu. 
     10 çocuklu bir ailenin en küçüğü olan Jones'un erkek kardeşi Hank Jones en iyi caz piyanistlerinden biri olmuş, diğer erkek kardeşi Thad da trompette ünlenmişti. 
     Jones, 13 yaşlarında günde 8-10 saat çalışarak bateride iddialı olduğunu göstermiş, askerliğini yapmadan önce ve askerlikten sonra yerel orkestralarda çalmıştı. 
     1950'li yılların başında, New York'a yerleşmeden önce bazı küçük gruplarda bateri çalan Jones, New York'a gelince J.J. Johnson, Donald Byrd ve Sonny Rollins gibi ünlü müzisyenlerle çalışmış, 1960'da John Coltrane dörtlüsüne katılarak üne kavuşmuştu. 
     Jones, Coltrane'den sonra bazı küçük grupları yönetmiş, Joe Farrell, George Coleman ve Wilbur Little ile birçok ülkede konserler vermiş ve festivallere katılmıştı. 
     
</TEXT>
</DOC>
