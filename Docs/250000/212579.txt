<DOC>
<DOCNO> 212579 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/01/son/sonspo10.html </URL>
<DATE> 2004/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Dürüst 90 dakika sonra bile futbol oynamaya hevesliydik 
</HEADLINE>
<TEXT>

     Galatasaray Kulübü İkinci Başkanı ve Basın Sözcüsü Ali Dürüst, Gaziantepspor karşısında geçmiş maçlardaki şanssızlıkları yaşamadıklarını ve sahadan galip ayrıldıklarını söyledi. 
     Ali Dürüst, geçmiş haftalarda oynadıkları birçok maçta kısmetsizlikler yaşadıklarını ifade ederek, ''Kötü futbol değil, şanssızlıklar bizi sıkıntıya soktu. Gaziantepspor maçında iyi futbol vardı. Geçmiş maçlardaki talihsizlikleri yaşamayıp, sahadan galip ayrıldık'' dedi. 
     Futbolcuların sergiledikleri performanstan son derece memnun olduklarına da değinen Dürüst, şöyle konuştu 
     ''Sahada futbolun tüm gerekleri gerçekten yerine getirildi. Gaziantepspor karşısında 90 dakika sonrası bile futbol oynamaya hevesli bir takım vardı. Buna gençleştirme olarak da bakmamak lazım. Belki başarıya aç genç oyuncularımız var ama aralarında tecrübelilerimiz de bulunuyor. Bu genç veya yaşlı olayı değil. Orada yüreklerini sahaya koyan çocuklar vardı.'' 
     
     TERİM'E DESTEK 
     Dürüst, Türkiye Kupası'nda Çaykur Rizespor'a farklı bir skorla yenilerek elenilmesi sonrası, yönetim içinde teknik direktör Fatih Terim'e karşı bir cephe oluştuğu yönündeki yorum ve haberlerin gerçeği yansıtmadığını söyledi. 
     Teknik direktör Fatih Terim'in sonuna dek destekçisi olduklarını belirten Dürüst, ''Yönetim olarak biz sonuna kadar hocamızın arkasındayız. Yönetimler teknik direktörlerinin arkasında yer alır. Tabii ki alınan kötü sonuçlar sonrası spekülasyonların olması doğal. Ancak biz hep beraber hedefe doğru yürüyoruz'' diye konuştu. 
     
     KONGRE İÇİN YORUM YOK 
     Dürüst, Galatasaray'da yaklaşan kongre öncesi kendisiyle ilgili ortaya atılan iddialara yanıt vermedi. 
     Yeni yönetimde yer almayacağı ve başkan adayı olabileceği gibi söylentiler hakkında yorum yapmaktan kaçınan Dürüst, ''Şu anda kongreyle ilgili konuşmak doğru değil. Seçimlere kadar en iyi şekilde hizmet etmeyi sürdüreceğiz. Fazla yorum yapmak istemiyorum'' dedi. 
     
</TEXT>
</DOC>
