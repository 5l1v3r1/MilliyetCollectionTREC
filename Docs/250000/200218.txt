<DOC>
<DOCNO> 200218 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/06/son/sonspo09.html </URL>
<DATE> 2003/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbulspor-Galatasaray maçından notlar... 
</HEADLINE>
<TEXT>

     Galatasaraylı taraftarlar, Güngören Mimar Yahya Baş Stadı'nda İstanbulspor ile yapılan maça fazla ilgi göstermezken, stada gelenler ise geçen hafta içinde FC Juventus'u yenen takımlarına coşku ile destek verdi. 
     Bu sezon oldukça istikrarsız bir grafik çizen Galatasaray, FC Juventus maçıyla birlikte taraftarlarını yeniden yanına alırken, sarı-kırmızılılar futbolculara yönelik ''Bu taraftar sizinle gurur duyuyor'' tezahüratı yaptı. 
     Taraftarlar, FC Juventus maçının başarılı isimleri Berkant, Hakan Şükür, Mondragon ve Hasan başta olmak üzere tüm futbolcuları tribünlerin önüne çağırarak, sevgi gösterilerinde bulundu. 
     Ayrıca karşılaşmayı protokol tribününden izleyen Galatasaray Kulübü Başkanı Özhan Canaydın da taraftarların sevgi gösterileriyle karşılandı. Taraftarlar, ''Büyük başkan el salla'' ve ''Geçmiş olsun'' diye tempo tuttu. 
     
     ''YOULA'YI VERMEYEN FENERLİ OLSUN'' 

     Canaydın'ın yanında Gençlerbirliği Kulübü Başkanı İlhan Cavcav otururken, taraftarlar da ''Youla'yı vermeyen Fenerli olsun'' diye tempo tutarak, başarılı futbolcuyu Cavcav'dan istedi. 
     Bu arada Güngören Mimar Yahya Baş Stadı tam olarak dolmazken, protokol tribünü karşısındaki tribünde boşluklar göze çarptı. 
     
     PRATES KADRODA YOK 

     Teknik direktör Fatih Terim, FC Juventus maçının ilk yarısı bitmeden oyundan aldığı Prates'i, İstanbulspor maçı kadrosuna dahil etmedi. 
     Bu futbolcunun yerine Hasan Şaş'ı ilk 11'de sahaya süren Terim, bunun dışında FC Juventus maçının kadrosunu değiştirmedi. 
     Batista, Arif, Suat ve Ömer de maç kadrosuna alınmazken, Ayhan kart cezası, Lukunku, Baliç, Volkan ve Murat Erdoğan da sakatlıkları nedeniyle kadroda yer bulamadı. 
     İstanbulspor'da ise teknik direktör Aykut Kocaman, kalede Zdravkov'un yerine Oğuz'a şans tanıdı. 
     
     CEZALI TERİM BALKONDA 

     Futbol Federasyonu Profesyonel Futbol Disiplin Kurulu'nun PFDK , Malatyaspor karşılaşmasında hakemlere karşı kaba ve müstehzi söz söylediği gerekçesiyle 15 gün hak mahrumiyeti cezası verdiği Galatasaray Teknik Direktörü Fatih Terim, maçı İstanbulspor soyunma odasının bulunduğu idari binanın balkonundan izledi. 
     Terim, maç öncesi yaptığı açıklamada, ''Bana gelen yazıda 'yazıklar olsun' dediğim için bu cezanın verildiği belirtiliyor. Gerçi biz 'I love you' için de ceza almış kulübüz. 'Yazıklar olsun'dan da alabiliriz, bizim için farketmez'' dedi. 
     
     KARABORSA BİLET DAHA UCUZ 

     Karşılaşmanın 15 milyon lira olan biletleri, karaborsada ilginç bir biçimde daha ucuza satıldı. 
     Karaborsacıların, ellerindeki biletleri 10 milyon liradan taraftarlara satmaya çalıştığı gözlendi. 
     
</TEXT>
</DOC>
