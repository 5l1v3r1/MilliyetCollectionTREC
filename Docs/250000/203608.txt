<DOC>
<DOCNO> 203608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/22/siyaset/siy05.html </URL>
<DATE> 2003/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül'den Kıbrıs uyarısı 
</HEADLINE>
<TEXT>
   Milletvekili transferi yapmayın 
   
   Dışişleri Bakanı ve Başbakan Yardımcısı Abdullah Gül, KKTC'deki genel seçimler sonunda parlamentoda yaşanan kilitlenmeyi aşmak için siyasi partileri milletvekili transferine yönelmemeleri konusunda uyararak, "Yapılmaması, başvurulmaması gereken tek şey budur. Bu tehlikeli, riskli bir iştir. Bunlar Türkiye siyasetinde vaktiyle yapılmıştır ve Türkiye siyasetini kirlettiği gibi ülkeye de maliyeti çok olmuştur. Bunun önünü muhakkak kapatmamız gerekir" dedi. 
   Japonya'ya yaptığı bir haftalık resmi ziyareti tamamlayan Gül, dün 21.00'de İstanbul'a geldi. Uçakta soruları yanıtlayan Gül, KKTC'de seçmenin tercihini ortaya koyduğunu belirterek, "Ülkelerinin, kendi halkının önünü açmak, hak ve hukukunu korumak için beraber çalışmanın yollarını bulmak gerekir" diye konuştu. 
   Gül, Kıbrıs'ta hükümetin kurulmasının fazla geciktirilmemesi gerektiğini kaydederek şöyle devam etti 
   "En uygun olan şey hiç şüphesiz ki, en geniş tabanlı, böyle bir dönemeçte herkesin, tüm partilerin bir araya gelerek kuracağı bir hükümettir. Hepsi bir araya gelerek kuramıyorlarsa ondan sonra en geniş tabanlı olana ulaşmak ve onu mümkün kılmak için uğraşmak gerekir." 
   
   
</TEXT>
</DOC>
