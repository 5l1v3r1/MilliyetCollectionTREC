<DOC>
<DOCNO> 205646 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/31/siyaset/axsiy01.html </URL>
<DATE> 2004/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Sol suçlu muydu 
</HEADLINE>
<TEXT>


Devrimci Yol yöneticilerinden Müftüoğlu, 12 Eylül'den 5 ay önce darbeyi bildikleri halde, sol örgütlerin, darbecilerin işini kolaylaştıracak eylemler yaptığını söyledi 

Belma Akçura - İstanbul 


Devrimci Yol davasının bir numaralı sanığı Oğuzhan Müftüoğlu'nun, "Bir askeri darbe kararı alındığı, aylar önce biliniyordu. Arkadaşlar o dönemde faaliyet yürüten 20 sol örgüt temsilcisiyle bu bilgiyi paylaştı. Ama, sol, darbecilerin işini kolaylaştıracak eylemlerden kaçınmadı" sözleri, solcular arasında tartışma yarattı. Birgün gazetesindeki, "Sol mu dediniz..." başlıklı yazısında Müftüoğlu, solun darbeye karşı ortak önlemler almayı ciddi bulmadığını savunarak şu ifadeleri kullandı "Bırakın ortak önlem almayı, sol birbirine karşı şiddetli bir mücadele içine girdi. Herkes kendi başarısını, başkasının başarısızlığında aradı, diğerinin başarısını kendi başarısızlığı olarak algıladı." 
Solun iç çatışmalardaki ölümlerinin en çok o dönemde olmasının rastlantı olmadığını söyleyen Müftüoğlu, bu durumu önlemek için o dönem sol gruplar içinde taraf sayılmayacak Murat Belge ve Mihri Belli'den yardım istediklerini belirtti. Belge ve Belli'nin çağrı metni yayımlamayı kabul ettiğini, ancak 11 Eylül akşamı Belge'nin kendisine "Geldiler" dediğini ifade eden Müftüoğlu, "Bu nedenle sol deyince aklıma 'Kabahatin çoğu sende sevgili kardeşim' diyen N zım gelir" diye yazdı. Müftüoğlu'nun sözleri şöyle yorumlandı. 
Murat Belge Solun 12 Eylül darbesinden aylar önce haberdar olduğuna dair bilgim yok. Sanki değillerdi. Müftüoğlu'nun bana geldiği doğru ama yanılmıyorsam Antalya'da Dev - Yol ile Kurtuluş'un arasında blucin çalmaktan dolayı birbirlerini vurma olayı oldu. Ankara'ya da yansıdı. Bu, aramızda 'Pantolon savaşları' diye espri konusu oldu. Ankara'da da bir kişi öldürülünce Müftüoğlu, 'Mihri Belli ile bir çağrı yapın' dedi. Anlaştık. Darbe olacağını öğrendiğimde, Oğuzhan gibi birçok arkadaşıma haber verdim. 
Celalettin Can 78'liler Vakfı Başkanı 17 - 18 yaşlarında gençlerdi söz konusu olan. Darbenin sorumluluğu sola yüklenmek isteniyor. Oysa birleşik sol da engelleyemezdi. 
Mustafa Yalçıner Eski TDKP yöneticisi Bu haber TKP kaynaklı geldi. Ama MHP kaynaklı bir darbeden söz ediliyordu. MHP ile devrimciler arasında çatışma vardı. 
Nihat Sargın Eski TKP yöneticisi Sol elinden geleni yapmaya çalıştı. Doğrudur, darbecilerin işini kolaylaştıracak eylemlerden kaçınabilir ve ortak kitlesel eylemler yapabilirdi. 


</TEXT>
</DOC>
