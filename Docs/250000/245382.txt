<DOC>
<DOCNO> 245382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/04/son/sontur10.html </URL>
<DATE> 2004/06/04/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
İkinci el telefon uyarısı Fatura veya gider pusulası talep edin 
</HEADLINE>
<TEXT>

     Tüketiciler Birliği İstanbul Şubesi Başkan Vekili Fikret Kaya, ''kapkaç ya da hırsızlık suretiyle elde edilen cep telefonunu satın alan tüketicilerin suç faili gibi muamele görerek yasal takibe maruz kaldıklarını'' vurgulayarak, ''Tüketiciler mutlaka sabit satış yerlerinden cep telefonu satın almalı ve satıcıdan fatura veya gider pusulası talep etmeli'' dedi. 
     Kaya, yaptığı yazılı açıklamada, cep telefonlarının herhangi bir şekilde çalınmasının ardından cumhuriyet savcılıklarına suç duyurusunda bulunulması halinde, cihaza ait IMEI numarasının takibe alındığını ve bu cihaza takılan sim kart yoluyla cep telefonunu çalan suç faillerine ulaşılmaya çalışıldığını bildirdi. 
     Bu durumda kapkaç ya da hırsızlık suretiyle elde edilen cep telefonlarını ikinci el piyasada satın alan tüketicilerin, suç faili gibi muamele görerek yasal takibe maruz kaldıklarını, ayrıca aynı yolla elde edilen telefonun cinayet, gasp gibi başka ağır suçlarda kullanılması halinde tüketici için daha büyük sorunlar ortaya çıktığına dikkat çeken Kaya, şu uyarılarda bulundu 
     ''Tüketiciler mutlaka sabit satış yerlerinden cep telefonu satın almalı ve satıcıdan fatura veya gider pusulası talep etmelidir. Ayrıca olanak olduğu takdirde, cep telefonuna ait IMEI numarasını da içeren bir satış sözleşmesinin yapılmasında büyük yarar bulunmaktadır. 
     Bu durumda tüketici, satın aldığı telefonun herhangi bir suça konu olması halinde hakkında yapılacak yasal takibattan, satın aldığı yeri kanıtlayabilmesi nedeniyle kurtulacak ve mağdur olmayacaktır.'' 
     
</TEXT>
</DOC>
