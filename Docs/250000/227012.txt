<DOC>
<DOCNO> 227012 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/30/son/sonyas13.html </URL>
<DATE> 2004/03/30/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Tracey Emin'in 'yorgan kavgası' 
</HEADLINE>
<TEXT>

     İngiltere'de modern sanat alanında, zaman zaman tartışmalara da yol açan çalışmalarıyla dikkati çeken Kıbrıslı Türk asıllı sanatçı Tracey Emin, ilkokul çocuklarıyla ''yorgan kavgası'' başlattı. 
     Bir sanat projesi çerçevesinde, Londra'nın kuzeyine düşen Ecclesbourne ilkokulundaki 8 yaş grubu çocuklarla birlikte ''patchwork'' tekniğiyle bir yorgan yapan ve eserini okula hediye eden Emin, okulun yorganı 35 bin sterline yaklaşık 84 milyar lira Sothbey's'e satmaya kalktığını öğrenince, eserini geri istedi. 
     Emin'in menajerliğini üstlenen White Cube adlı galerinin sözcüsü, sanatçının yorganın satılmasıyla ilgili haberi büyük üzüntüyle karşıladığını belirtti ve ''Eğer okul bu konuda ısrar ederse, Emin yorgan çalışmasının kendisine ait olduğunu reddedecek ve eserin fiyatı bir anda sıfıra inecek'' dedi. 
     Daha önce bir nevresim takımı hazırlayarak Charles Saatchi'ye 150 bin sterline satmayı başaran Emin'in bu tavrı Guardian gazetesi tarafından manşetten duyuruldu. 
     Yorganın halen okulun deposunda bir torbanın içinde muhafaza edildiğini, okul yönetimi ve okul aile birliğinin gelir elde etmek için böyle bir satışa karar verdiğini belirten gazete, Tracey Emin'in bağlı olduğu galerinin okula yazdığı mektubun içeriğine de yer verdi. 
     Gazete, mektupta, ''Tracey ülkenin önde gelen modern sanatçılarından biridir ve okulunuz böyle bir sanatçıya ait tarihi ve koleksiyon değeri olan bir esere sahip olduğu için gurur duymalıdır. Ancak sizin girişiminiz hiç de böyle olmadığını gösteriyor. Bu durumda Tracey, yorganı bir an önce kendisine iade etmenizi istiyor'' denildiğini yazdı. 
     Daha önce de Tate Galeri'de sergilenen ''Dağınık Yatak'' çalışmasıyla olay yaratan Tracey Emin, bu çalışması sırasında genç bir kadının kullanılmış pedler, prezervatifler, kirli çamaşırlar ve benzeri ''çok özel'' eşyalarıyla dolu, dağınık yatağını tasvir etmiş, galeri bu çalışmayı günlerce sergilemişti. 
     
</TEXT>
</DOC>
