<DOC>
<DOCNO> 202957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/18/son/sondun51.html </URL>
<DATE> 2003/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Giscard D'estaing "AB fırsat kaçırdı..." 
</HEADLINE>
<TEXT>

     Avrupa Konvansiyonu Başkanı Valery Giscard d'Estaing, Avrupa Birliği AB Anayasası taslağı üzerinde uzlaşma sağlayamayan devlet ve hükümet başkanlarının ''güzel bir fırsatı kaçırdıklarını'' söyledi. 
     Brüksel'de bir basın toplantısı düzenleyerek hafta sonu yapılan AB zirvesi sonuçlarını değerlendiren Giscard d'Estaing, Konvansiyon'un sunduğu anayasa taslağının ''masa üzerinde kalan tek belge'' olduğunu belirtti ve ''AB'nin korktuğu başına gelecek. Uygun kurumsal yapısı olmayan bir AB olarak genişleyecek'' dedi. 
     Bu durumun, yeni katılacak üyelerin de menfaatine olmadığını söyleyen Giscard d'Estaing, ''Bölünmüş ve karar yeteneği olmayan bir AB'ye girecekler'' diye konuştu. 
     AB Konseyi'nde oylama sistemi üzerinde uzlaşılamadığını, bazı ülkelerin Nice zirvesinde, ''diplomatik girişimleri sayesinde'' kazandıkları haklardan vazgeçmek istemediklerini anlatan Giscard d'Estaing, AB Komisyonu oluşumunda da görüş birliğine varılmadığını, yeni katılan ülkelerle yapılan anlaşmalarda her ülkeye Komisyon'da bir temsilci sözü verilmesinin hata olduğunu, bu yüzden bugün çıkmaza girildiğini söyledi. 
     AB Anayasası'nın aceleye getirilmemesi gerektiğini, yeni katılacak ülkelerin sisteme uyum için zamana ihtiyaçları olduğunu söyleyen Giscard d'Estaing, 2004 Avrupa Parlamentosu seçimlerinde AB vatandaşlarının görüşünün ortaya çıkacağını belirtti. 
     Anayasa'nın onaylanması için bir takvim belirleyip zaman kısıtlaması getirmenin çok riskli olacağını savunan Valery Giscard d'Estaing, tartışmaların çok uzamasının kamuoyu tepkisi ve bezginlik getireceğini de ifade etti. 
     Gelecek yıl bazı ülkelerde seçimler yapılacağını, Avrupa Parlamentosu seçimlerinin gerçekleşeceğini, AB Komisyonu'nun yenileneceğini belirten Giscard d'Estaing, Anayasa konusunun 2004 sonu veya 2005 başında sonuçlandırılabileceğini söyledi. 
     
</TEXT>
</DOC>
