<DOC>
<DOCNO> 210733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/23/son/sontur32.html </URL>
<DATE> 2004/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursa... 450 köy yolu ulaşıma kapandı... 
</HEADLINE>
<TEXT>

     Bursa'da, yoğun kar yağışı yaşamı olumsuz etkiliyor. 
     Köy Hizmetleri İl Müdürlüğü yetkililerinden alınan bilgiye göre, il genelindeki 596 köy yolundan 450'si ulaşıma kapandı. Yağışın bu şekilde devam etmesi halinde, diğer köylerin yollarının da kapanma tehlikesi bulunduğu belirtildi. 
     Yetkililer, İnegöl'de 80, Mustafakemalpaşa'da 70, Büyükorhan'da 37, Gemlik'te 10, Gürsu ve Harmancık'ta 4'er, İznik'te 34, Karacabey'de 30, Keles ve Osmangazi'de 18'er, Kestel'de 22, Mudanya'da 12, Nilüfer'de 20, Orhaneli'de 39, Orhangazi'de 6 ve Yenişehir'de 46 köy yolunun ulaşıma kapalı olduğunu kaydettiler. 
     Bazı yolların dün akşam açıldığını, ancak yoğun yağış nedeniyle yeniden kapandığını anlatan yetkililer, hazır durumda bekletilen 20 ekibin sadece cenaze, yolda kalma, hasta sevki gibi acil durumlara müdahale ettiğini, yolların açılması için yağışın durmasının beklendiğini söylediler. 
     TEDAŞ Bursa Müessese Müdürü Ender Eray da il genelinde 350 köy ile çoğunluğu Karacabey ve Mustafakemalpaşa ilçelerine bağlı 13 beldeye dün akşamdan beri elektrik verilemediğini bildirdi. 
     Kesintilerin direk yıkılmaları ve elektrik hatlarındaki kopmalara bağlı olduğunu anlatan Eray, kent merkezinde de kesintilerin olduğunu, İstanbul'daki gibi bir kesintinin yaşanmaması için kent içindeki ana arterleri ''ayakta tutmaya çalıştıklarını'' ifade etti. 
     Telekom İl Müdürü Mustafa Öztürk, il genelinde Telekom'dan kaynaklanan bir haberleşme sorunu bulunmadığını, ancak yaklaşık 35-40 bin aboneye hizmet veren 124 köy santralinin elektrik kesintisi nedeniyle devre dışı olduğunu açıkladı. 
     Mustafakemalpaşa, Karacabey, İnegöl ve Yenişehir'in köylerinde yaşanan haberleşme sorununun giderilmesi için TEDAŞ yetkilileriyle görüşmelerinin devam ettiğini dile getiren Öztürk, kent merkezinde haberleşme sorununun bulunmadığını vurguladı. 
     
     KARAYOLLARINDA DURUM 
     Karayolları 14. Bölge Müdürlüğü yetkilileri, bölgede Bandırma- Biga, Domaniç-İnegöl ayrımı, Balıkesir-Edremit, Bozüyük-Söğüt, Söğüt- Eskişehir, Lapseki-Gündoğdu, Çanakkale-Lapseki, Çanakkale-Ayvacık, Çanakkale-Çan, Mustafakemalpaşa-Söğütalan-Bursa yollarının kapalı olduğunu bildirdi. 
     Ana arterlerde kapalı yol bulunmadığını, ancak buzlanma ve tipi yüzünden bazı yollarda sorunlar yaşandığını kaydeden yetkililer, sürücüleri dikkatli olmaları konusunda uyardı. 
     
     VALİ KÖKSAL'IN AÇIKLAMASI 
     Bursa Valisi Oğuz Kağan Köksal, AA muhabirine yaptığı açıklamada, Karayolları ve Köy Hizmetleri ekiplerinin yoğun olarak çalıştıklarını, yolda bekleyen, mahsur kalan kimse bulunmamasının sevindirici olduğunu belirtti. 
     Ana yolların kapalı olmadığını, ancak zaman zaman tipi nedeniyle çok kısa süreli kapanmalar olduğunu kaydeden Köksal, bazı bölgelerde de araçlara kontrollü geçiş verildiğini söyledi. 
     Köksal, köy yollarıyla ilgili sıkıntıları bulunduğunu, açılan yolların yeniden kapanması nedeniyle ekiplerin zorlandığını ifade ederek, ''Köylerin yollarının tamamen açılması için kar yağışının durmasını bekliyoruz'' dedi. 
     Köksal, ulaşımda sorun yaşanmaması için özel araçların trafiğe çıkmamalarını, çıkmak zorunda olanların ise zincir takmalarını, yanlarında mutlaka takoz, çekme halatı bulundurmalarını istedi. 
     Bu arada, Kütahya'da 352 köy yolunun ulaşıma kapalı olduğu, şehirlerarası yollarda zincirsiz araçların seyrine izin verilmediği bildirildi. 
     
</TEXT>
</DOC>
