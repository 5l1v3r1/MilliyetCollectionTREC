<DOC>
<DOCNO> 234265 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/24/dunya/dun02.html </URL>
<DATE> 2004/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Milliyet Necef'te 
</HEADLINE>
<TEXT>
   Sadr ABD'ye karşı bomba olur, patlarız 
      NAMIK DURUKAN Necef 

   
   Şii lider Mukteda Sadr'ın denetimi altında tuttuğu Necef kenti ile Kufa kasabasına Milliyet girdi. Kentin kontrolünü, roket ve ağır makineli silahlarla, siyah üniformalı "Mehdi ordusuna" mensup milisler sağlıyor. Cuma Hutbesi'nde konuşan Sadr, ABD'ye meydan okuyarak, "K firlerin kutsal şehrimize girmesini engelleyeceğiz. Şehrimize işgal edenlere karşı bomba olur, patlarız" dedi. 
   Şiilerin en büyük gruplarından Mukteda Sadr kuvvetlerinin denetimindeki Kufa kasabası ve Necef kentlerinin merkezine, koalisyon güçleri giremiyor. İspanya askerlerinin görev yaptığı Necef'te, askerler kışlalarından çıkmazken, sadece kenti çevreleyen anayollarda İspanyol ve ABD askerleri, Irak polisi ile yol kontrolü yapıyor. 
   ABD tanklarının kuşatması altındaki Kufa kasabasına giriş - çıkış yapan araçlar didik didik aranıyor. Kente girişte gazeteciler de kontrolden geçiriliyor. 
   Kufa kasabasında dün binlerce kişi Sadr'ın hutbesini dinlemek için tarihi İmam Ali Camii'ne akın etti. Minare ve cami burçlarındaki silahlı muhafızlar kuş uçurtmazken, ABD'nin hakkında yakalama emri çıkardığı Sadr, yüzlerce milis eşliğinde camiye geldi. 
   
   'Şeriatın emrindeyim' 
   "Yolunda ölmeye hazırız" sloganlarıyla kürsüye çıkan Sadr, İsrail tarafından öldürülen HAMAS'ın lideri Abdülaziz El Rantissi için Fatiha okudu. İslam Şeriatı'nın emrinde olduğunu belirten Sadr, "Irak Geçici Yönetim Konseyi üyeleri kendilerini kaybetti. İsteğim, bir an önce kendilerini bulmalarıdır. Şeriat kanunları doğrultusunda seçim yapılmalı ve bu doğrultuda kurulacak hükümetin hizmetinde olurum" dedi. 
   
   
   
</TEXT>
</DOC>
