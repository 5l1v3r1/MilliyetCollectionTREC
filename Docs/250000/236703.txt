<DOC>
<DOCNO> 236703 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/02/son/sonspo18.html </URL>
<DATE> 2004/05/02/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Bilgili Beşiktaş'ın kötü duruma düşmemesi için elimden geleni yapacağım 
</HEADLINE>
<TEXT>

     Olağanüstü kongre kararı alıp, yeniden başkanlığa aday olmayacağını açıklayan Beşiktaş Kulübü Başkanı Serdar Bilgili, ''Beşiktaş kötü durumda kalmaz, bunun için elimden geleni yapacağım'' dedi. 
     Akatlar Spor Kompleksi'nde düzenlenen 1. Beşiktaş Dernekleri Ece Kaya Futbol Turnuvası'nın finalini izleyen Bilgili, basın mensuplarına yaptığı açıklamada, bu dönemde kendisine destek veren herkese teşekkür ederken, ''Kimse merak etmesin Beşiktaş kötü durumda kalmaz. Ben Beşiktaş'a yıllarımı verdim, kötü duruma düşmemesi için de elimden geleni yapacağım. Bundan kimsenin şüphesi olmasın'' diye konuştu. 
     Başkan Bilgili, basın mensuplarının ''Dönecek misiniz '' sorularını ise yanıtsız bıraktı. 
     Bu arada turnuvada Asrın Derneği birinci olurken, Kadıköy Yüzüncü Yıl Derneği ikinci, Asya Kartalları ise üçüncü sırayı elde etti. 
     Birinci olan takıma Serdar Bilgili kupasını verirken, ikinci takıma Beşiktaş Belediye Başkanı İsmail Ünal, üçüncü takıma ise Asbaşkan İbrahim Özdoğan plaketlerini verdi. 
     
     ''BÜYÜK BAŞKAN BİZİ BIRAKMA'' 
     Siyah-beyazlı taraftarlar kupa töreni sırasında Başkan Serdar Bilgili'ye sevgi gösterilerinde bulundu. 
     Taraftarlar uzun süre ''Büyük başkan bizi bırakma'' diye tempo tutarken, Başkan Bilgili'nin bu sırada oldukça duygulandığı gözlendi. Bilgili, taraftarları selamlarken, ısrarlar üzerine tribüne kadar gidip, siyah-beyazlı sporseverlere destekleri nedeniyle teşekkür etti. 
     Bu arada minik taraftarlar da Başkan Bilgili ile fotoğraf çektirmek ve imza almak için adeta birbirleriyle yarıştı. 
     
</TEXT>
</DOC>
