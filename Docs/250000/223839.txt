<DOC>
<DOCNO> 223839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/19/son/sontur05.html </URL>
<DATE> 2004/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Anayasa Mahkemesi bedellileri kurtardı... 
</HEADLINE>
<TEXT>

     Kara Kuvvetleri Komutanlığı 15'nci Kolordu Komutanlığı Askeri Mahkemesi, bedelli askerlik yapanların adli takibatan kurtulmasını sağlayan düzenlemenin, aynı durumlda olup da parası olmadığı için normal dönemde askerliğini yapanlara karşı eşitsizlik yarattığı gerekçesiyle iptali için Anayasa Mahkemesi'ne başvurdu. 
     Yüksek Mahkeme ise istemi oybirliğiyle reddetti. 
     Kara Kuvvetleri Komutanlığı 15'nci Kolordu Komutanlığı Askeri Mahkemesi, 2 Kasım 1999 tarihinde yürürlüğe giren bedelli askerlik uygulamasına olanak sağlayan 4559 sayılı Yasa'nın son fıkrasının iptali istemiyle 2001 yılı başında Anayasa Mahkemesine başvurmuştu. Başvurunun ilk incelemesini 13 Şubat 2001'de yapan Anayasa Mahkemesi, ancak geçtiğimiz 
     11 Şubat'ta konuyu esastan değerlendirip, istemi 
     oybirliğiyle reddetmişti. 
     Askeri mahkemenin başvurusunda, yasakoyucunun Anayasa'nın 72'nci maddesi uyarınca takdir yetkisini kullanarak bedelli askerlikle ilgili düzenleme yaptığı, bedelli askerlikten yararlanmanın koşullarından birinin maddede öngörülen ve birçok kişinin ödeme gücünü aşan bedelin ödenmesi olduğu, suçluların bedel ödeyerek soruşturma ve cezadan kurtulmalarının hukuk devleti ilkesiyle bağdaşmadığı, aynı suçtan yargılanan kişilerin hukuksal durumlarına bakılmaksızın ekonomik durumları ölçü alınarak servetlerine göre affedilmelerinin eşitlik ilkesine aykırı olduğu, bedelli askerlik uygulamasından yararlanan sanıkların beraat etme yolu kapatıldığından hak arama hürriyetinin engellendiği, bu nedenlerle, bedelli askerlik hükümlerinden yararlanan yükümlüler hakkında adli takibat yapılmayacağına ilişkin kuralın, Anayasa'nın 2., 10. ve 36. 
     maddelerine aykırı olduğu savunulmuştu. 
     Bugünkü Resmi Gazete'de yayımlanan Anayasa Mahkemesi'nin gerekçeli kararında 1111 sayılı Askerlik Kanunu'na 4459 sayılı Yasa ile eklenen geçici 37. maddenin itiraz konusu son fıkrasında, bedelli askerlik hükümlerinden yararlanan yükümlüler hakkında adli takibat yapılamayacağının öngörüldüğü anımsatıldı. 
     Karada, Anayasa'nın 2. maddesinde belirtilen hukuk devletinin, eylem ve işlemlerin hukuka uygun, insan haklarına saygılı, bu hak ve özgürlükleri koruyup güçlendiren, her alanda adaletli bir hukuk düzeni kurup bunu geliştirerek sürdüren, Anayasa'ya aykırı durum ve tutumlardan kaçınan, hukukun üstün kurallarıyla kendini bağlı sayan, yargı denetimine açık olan devlet anlamına geldiği anlatıldı. Bu bağlamda, hukuk devletinde yasakoyucunun, yasaların yalnız Anayasa'ya değil, evrensel hukuk ilkelerine de uygun olmasını sağlamakla yükümlü olduğu belirtilen kararda, Anayasa'nın 10'ncu maddesi ilkeleri de anımsatıldı. Aynı durumda olanlar için farklı düzenlemenin, eşitliğe aykırılık oluşturucağı kaydedilen kararda, bedelli askerlik yapanların bakaya bile olsa parasını yatırıp askerliğini yaptıktan sonra adli takibatan kurtulmalarının, parası olmadığı için bu haktan yaralanamayanlarla eşitsizlik yaratmayacağı şöyle açıklandı 
     "Anayasa'nın amaçladığı eşitlik, mutlak ve eylemli eşitlik değil, hukuksal eşitliktir. Aynı hukuksal durumlar aynı, ayrı hukuksal durumlar ayrı kurallara bağlı tutulursa Anayasa'nın öngördüğü eşitlik çiğnenmiş olmaz. Başka bir anlatımla, kişisel nitelikleri ve durumları özdeş olanlar arasında, yasalara konulan kurallarla değişik uygulamalar yapılamaz. Durum ve hukuki statüdeki özellikler, kimi kişiler ya da topluluklar için değişik kuralları ve değişik uygulamaları gerekli kılabilir. İtiraz konusu kuralda, vatan hizmetini bedelli askerlikten yararlanmak suretiyle yerine getirmiş sayılan yükümlüler ile yasalarda gösterilen diğer şekillerde yerine getirenler arasında adli takibat bakımından farklı bir uygulama getirilmekte ise de bu farklılık aynı hukuksal konumda bulunmamalarından kaynaklandığından eşitlik ilkesine aykırılık yoktur. Öte yandan, bedelli askerlik olanağından yararlanmak istemeyenlerin hak arama özgürlükleri engellenmediğinden hak arama özgürlüğünün ihlalinden söz edilemez." 
     
</TEXT>
</DOC>
