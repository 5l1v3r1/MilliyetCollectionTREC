<DOC>
<DOCNO> 205704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/31/son/sondun09.html </URL>
<DATE> 2004/12/31/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Güney Asya'da ölü sayısı 125 bini geçti, 200 bini bulabilir... 
</HEADLINE>
<TEXT>

     Endonezya'nın Sumatra adası açıklarında meydana gelen 9.0 büyüklüğündeki deprem ve ardından gelen dev dalgalarda hayatını kaybedenlerin sayısı 126 bin 530'a yükseldi. 
     İsveç Dışişleri Bakanı Laila Freivalds, Güney Asya'daki ölü sayısının 200 bine ulaşabileceğini söyledi. 
     Freivalds, Tayland ziyaretinden sonra ülkesine dönüşünün ardından düzenlediği basın toplantısında, ''Bütün bölgede hala kaos hakim. Cesetlerin toplanmasına devam ediliyor. Botlar adalardan cesetlerle dolu olarak geliyor. Bütün bölgede ölü sayısı 200 bine doğru yükselmeye başladı'' dedi. 
     Zarar gören ülkeler ve ölü sayıları şöyle 
     Bangladeş 2. 
     Doğu Afrika 137. 
     Hindistan 13 bin 268. 
     Endonezya 79 bin 940. 
     Malezya 72. 
     Maldivle 67. 
     Myanmar 36. 
     Sri Lanka 28 bin 508. 
     Tayland 4 bin 500. 
     Uluslararası yardım konusu Fransa ile Amerika Birleşik Devletleri arasında yeni bir polemiğe yol açtı. 
     İki ülke liderleri arasındaki söz düellosu, felaket bölgesine gidecek yardım miktarının artmasını sağlıyor. Amerika Birleşik Devletleri, ilk etapta bölgeye 30 milyon dolar yardım vaat etti. Fransa ise 80 milyon dolar yardım öngörüyor. 
     
     Fransa’nın yardımı hibe 

     Amerikan Uluslararası Yardım Kurumu'nun Başkanı Andrew Natsios, Fransa'nın yardımlarını kredi olarak verdiğini söyleyince, Paris'ten tepki geldi. Fransa, yardımların kredi değil, hibe olduğunu açıkladı. 
     
     Bush’un yardım koalisyonu"na rakip geldi 

     ABD Başkanı George Bush'un girişimiyle ise Japonya ve Avustralya'nın da katıldığı bir "yardım koalisyonu" oluşturuldu. Bu oluşuma da Fransa'nın yanıtı gecikmedi. Fransa Dışişleri Bakanı Michel Barnier, ABD’nin"insani yardım koalisyonu" önerisinin yerinde olduğunu ancak, fakirlikle mücadele ve gelişmeyi teşvik için başka bir uluslararası koalisyon kurulmasını önerdi. ABD Başkanı Bush, bölgeye Dışişleri Bakanı Colin Powell başkanlığında bir heyet yolluyor. 
     Şu ana kadar en fazla yardım vaadinde bulunun ülke 95 milyon dolarla İngiltere. En çok yardım vaat eden kurumsa 250 milyon dolarla Dünya Bankası. Şu ana kadar vaat edilen toplam yardım tutarı 500 milyon doları buldu. 

     
</TEXT>
</DOC>
