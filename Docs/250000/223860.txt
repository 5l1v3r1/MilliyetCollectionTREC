<DOC>
<DOCNO> 223860 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/19/son/sontur26.html </URL>
<DATE> 2004/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal'daki saldırı... DGM'ye gönderilen 4 kişi tutuklandı 
</HEADLINE>
<TEXT>

     Kartal'daki Hür ve Kabul Edilmiş Masonlar Büyük Locası Derneği Yakacık Şubesi'ne yapılan bombalı saldırıya ilişkin soruşturma kapsamında gözaltına alınarak DGM'ye gönderilen 4 kişi tutuklandı. 
     Savcılık sorgularının ardından, ''Anayasal düzeni silah zoruyla değiştirmeye teşebbüs etmek'' suçundan tutuklanmaları istemiyle mahkemeye sevk edilen Adem Çetinkaya, Hasan Dağ ve Hamza Ali Temiz ile ''yasadışı örgüte yardım ve yataklık ettiği'' iddiasıyla tutuklanması talep edilen Mehmet Akkoyun, nöbetçi mahkemede hakim karşısına çıktı. 
     Burada yeniden sorgulanan Çetinkaya, Dağ, Temiz ve Akkoyun tutuklanarak cezaevine gönderildi. 
     
     EYLEMİN PLANLAYICISI 
     Bu arada, Adem Çetinkaya'nın ifadesinde, Kartal'daki bombalı eylem için plan yaptığını ve bombaları hazırladığını itiraf ettiği öğrenildi. 
     Çetinkaya'nın, eylemden önce canlı bombalarla birlikte hazırlık ve atış talimi yaptıklarını, ayrıca bir televizyon kuruluşuna canlı bomba eylemi de planlandığını söylediği, pişman olduğunu ve pişmanlık yasasından yararlanmak istediğini de ilettiği öğrenildi. 
     Bu kişinin, diş doktoru Yasef Yahya'yı sadece dini inancı nedeniyle öldürdüğünü, eylemler için kimseden talimat almadığını anlattığı da belirtildi. 
     Çetinkaya'nın ayrıca, 1998 yılında Pakistan'a gittiğini ve bir süre sonra geri döndüğünü söylediği ifade edildi. 
     Bu arada, Kartal'daki eylemi gerçekleştiren canlı bombalar Engin Vural ve Nihat Doğruel'in, ailelerine vermesi için hazırladıkları 2'şer sayfalık borç ve alacaklarını yazdıkları vasiyetname türündeki yazıyı Adem Çetinkaya'ya bıraktıkları öğrenildi. 
     
</TEXT>
</DOC>
