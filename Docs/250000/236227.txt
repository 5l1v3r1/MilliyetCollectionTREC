<DOC>
<DOCNO> 236227 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/30/son/sonsiy25.html </URL>
<DATE> 2004/04/30/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Erdoğan, Bush ve Putin ile görüştü... 
</HEADLINE>
<TEXT>

     Başbakan Recep Tayyip Erdoğan, ABD Başkanı George W. Bush ve Rusya Federasyonu Devlet Başkanı Vladimir Putin ile ayrı ayrı telefon görüşmeleri yaptı. 
     Başbakanlık Basın Merkezi'nden yapılan açıklamaya göre, Erdoğan, bugün saat 14.15'te Rusya Federasyonu Devlet Başkanı Putin ile telefonda görüştü. Görüşmede, Kıbrıs'ta yapılan referandum sonrasında ortaya çıkan durumu değerlendiren Erdoğan, Türkiye'nin ve Kıbrıs Türk tarafının çözüm istediğinin ortaya çıktığını vurguladı. 
     Kıbrıs Türkleri'nin tüm dünya ile bütünleşme arzularına destek verilmesi gerektiğini bildiren Erdoğan, Türkiye'nin güçlü ve özel ilişkilere sahip olduğu Rusya Federasyonu'nun da Birleşmiş Milletler Güvenlik Konseyi'nin daimi bir üyesi olarak Kıbrıs sorununa barışçı bir çözüm bulunması çabalarına desteğini esirgemeyeceğine inandığını ifade etti. 
     Başbakan Erdoğan, saat 14.45'te de ABD Başkanı Bush'u telefonla arayarak Türkiye'nin Kıbrıs sorununa 1 Mayıs'tan önce çözüm bulunması çabalarına ABD'nin sağladığı güçlü destek ve yapıcı katkıları için teşekkür etti. 
     Rum tarafındaki referandumda çözüm planının onaylanmamasından dolayı bir fırsatın kaçırıldığını belirten Erdoğan, Kıbrıs Türk halkının sorumlusu olmadığı bu sonuçtan dolayı mağdur durumda kalmaması gerektiğini bildirdi. 
     Başbakan Recep Tayyip Erdoğan, Kıbrıs Türkleri'nin tüm dünya ile bütünleşme zamanının geldiğini dile getirerek, Kıbrıslı Türkler'in ıstırabının giderilmesine ABD'nin desteğini sürdüreceğine inandığını sözlerine ekledi. 
     
</TEXT>
</DOC>
