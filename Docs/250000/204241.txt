<DOC>
<DOCNO> 204241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/24/son/sontur21.html </URL>
<DATE> 2003/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İtfaiye Müdürü Çarşı'daki yangın kontrol altında 
</HEADLINE>
<TEXT>

     Ankara Büyükşehir Belediyesi İtfaiye Daire Başkanı Faruk Kurutuz, Modern Çarşı'daki yangının kontrol altına alındığını, soğutma çalışmalarının sürdüğünü bildirdi. Sabah saat 08.00'de çıkan yangına müdahale edildiğinden bu yana söndürme çalışmalarına başkanlık yapan Kurutuz, A.A muhabirine yaptığı açıklamada, yangının kontrol altına alındığını bildirdi. 
     Soğutma çalışmalarının devam ettiğini belirten Kurutuz, ''Ancak, yanıcı, parlayıcı ve kimyevi maddeler olduğu için, kesin bir şey söylemek mümkün değil. Her an yeniden alevlenme ihtimali var. Bu nokta göz önünde bulundurularak çalışmalara devam ediliyor'' dedi. 
     Binadaki çatlakların iyice belirginleştiğini ifade eden Kurutuz, ''Binanın çökme ihtimali de söz konusu'' açıklamasında bulundu. 
     
</TEXT>
</DOC>
