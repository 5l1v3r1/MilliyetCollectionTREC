<DOC>
<DOCNO> 229700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/08/son/sontur07.html </URL>
<DATE> 2004/04/08/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Milenyum gençliği çelişkili ve kararsız... 
</HEADLINE>
<TEXT>

     Osmangazi Üniversitesi'nde OGÜ , '68 kuşağı'', ''12 Eylül sonrası gençlik'' ve ''milenyum gençliği'' arasında yapılmış 3 araştırmada, üniversite öğrencilerinin tutumları karşılaştırıldı. 
     Çalışma sonunda, 2000 yılı kuşağının, 68 kuşağına göre, toplumsal konularda daha çelişkili ve kararsız olduğu, bunun da ''duyarlılıktaki azalmadan'' kaynaklandığı bildirildi. 
     OGÜ Psikiyatri Anabilim Dalı Öğretim Üyesi Yrd. Doç. Dr. Çınar Yenilmez, AA muhabirine, ''Üç Farklı Dönemde Üniversite Öğrencileri Arasındaki Sosyal Tutum Değişiklikleri'' konulu araştırma hakkında bilgi verdi. 
     Üniversite öğrencilerinin, gençler içinde yaklaşık yüzde 10'luk bir bölümü oluşturduğunu anlatan Yenilmez, üniversite gençlerinin, ''siyasi hareketlilik, sosyal ve kültürel konulardaki duyarlılık'' gibi özellikleriyle hep ön planda olduğunu bildiren Yrd. Doç. Dr. Yenilmez, 1980'li yılların başından itibaren öğrenci gençliğinin, politik ortamın özelliklerinden dolayı, sosyal ve kültürel alanlardaki duyarlılığının azaldığının bilindiğine işaret ederek, şöyle konuştu 
     ''Bu noktadan yola çıkarak, 1970 ve 1992'de yapılan iki çalışmanın verileriyle, 2002 yılında yapılan bu çalışma verilerini karşılaştırarak, bir grup üniversite gençliğinin çeşitli konulardaki sosyal tutumlarını araştırdık.'' Osmangazi ve Anadolu üniversitelerine bağlı 6 fakültenin 1. ve 4. sınıflarında okuyan öğrenciler arasından basit ve rastgele örnekleme yöntemiyle anket çalışması yaptıklarını belirten Yenilmez, toplam 604 üniversite öğrencisinin ankete katıldığını ifade etti. 
     
     NÜKLEER SANTRALLER VE ZORUNLU ASKERLİĞE BAKIŞ 

     1970 yılındaki ''68 kuşağı gençliği'', 1992 yılındaki ''12 Eylül sonrası gençlik'' ve 2002 yılındaki ''milenyum gençliği'' olarak tanımlanan 3 farklı döneme ait gençlere uygulanan ''suç-ceza, sansür, çocuk eğitimi, evrim kuramı, nükleer enerji ve cinsel eğitim''i içeren sorular karşılaştırıldığında, genel olarak 1992 yılında, 1970 yılına göre ''kararsızım'' yanıtının daha fazla olduğunu belirten Yenilmez, şöyle konuştu 
     ''Bu durum, 1990'lı yıllardaki dönemde değişen ideolojik yapının ve iyice karmaşıklaşan toplumsal yaşamın, gençleri tutum ve düşüncelerinde kararsızlığa yöneltmesi olarak düşünülebilir. Ayrıca 1992 yılına göre, 2002 yılı gençliğinde bazı önermelerde kararsızların sayısı azalırken, kesinlikle katılıyorum ve kesinlikle karşıyım gibi net yanıtların daha fazla olduğu gözlendi.'' Yenilmez, ''nükleer santrallerin kapatılması, askerlik görevinin zorunlu yapılması, sosyal adaletin sağlanması için çalışmak'' gibi sorulara 68 gençliğinin ''kesinlikle katılıyorum'' cevaplarına karşılık, 1990'dan 2002'ye kadar üniversite gençliğinin kararsız tutumunun arttığının saptandığını ifade ederek, bu durumun, toplumsal sorunlara karşı duyarlılıktaki azalmayı yansıttığını kaydetti. 
     
     GÜNÜMÜZ GENÇLİĞİNDEKİ BÜYÜK ÇELİŞKİ 

     ''Birey olarak amacım, yüksek yaşam standardına ulaşmaktır'' sorusuna 68 kuşağının ''katılmama'' cevabına karşılık, 2002 gençliğinin ''kesinlikle katılıyorum'' yanıtının artmasının, ''gelecekteki mutluluk arayışının maddi doyumla sağlanabileceği inancının artmasının bir sonucu'' olduğunu belirten Yenilmez, şöyle devam etti 
     ''Kürtajın yasaklanması, eşcinselliğin suç sayılması, sansürün uygulanması, ölüm cezalarının gerekliliği, cezaların ağırlaştırılması'' gibi sorulara 68 gençliğinin çoğunluğu katılmıyorum cevabını, 2002 üniversite gençliği ise kesinlikle katılıyorum yanıtını verdi. Günümüz gençliğinin dürtüsel isteklerini doyurmada gösterdikleri sınırsızlık ile ötekine verilecek serbestlik konusunda özgürlük anlayışındaki katı sınır, büyük bir çelişki yaratıyor.'' Yrd. Doç. Dr. Çınar Yenilmez, 68 kuşağının toplumsal sorunlara duyarlılığının fazla olmasına karşılık, günümüz gençliğinin, farklılığı ''dürtüsel davranışları yaşayabilmek'' olarak değerlendirmesinin, kuşaklararası farklılık ile 2002 kuşağının kendi içindeki çelişkili ve kararsız tutumu yansıttığı sözlerine ekledi. 
     

     
</TEXT>
</DOC>
