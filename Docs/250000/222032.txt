<DOC>
<DOCNO> 222032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/13/son/sonsiy17.html </URL>
<DATE> 2004/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Yargıtay Başkanı Türkiye'de yargı bağımsız değil... 
</HEADLINE>
<TEXT>

     Yargıtay Başkanı Eraslan Özkaya, ''Türkiye'de yargının bağımsız olmadığını, yarı bağımsız yargıya da 'bağımsız' demenin mümkün olmadığını'' belirterek, ''Bir şey ya çürüktür ya sağlamdır, yarı çürük olmaz. Yarım adalet olmayacağı gibi yarı bağımsız yargı da olmaz'' dedi. 
     İstanbul Barosu'nun başlattığı ve 35 ildeki baro tarafından desteklenen ''Hukuk Devleti ve Yargı Reformu'' kampanyası kapsamında, İTÜ Maçka Yerleşkesi'ndeki Mustafa Kemal Amfisi'nde, aynı konuda panel gerçekleştirildi. 
     Oturum başkanlığını İstanbul Barosu Başkanı Kazım Kolcuoğlu'nun yaptığı panelde konuşan Özkaya, hukuk devletinde yargının fevkalade önemli olduğunu vurguladı. 
     Türkiye'nin 80 yılı aşkın bir süredir inişli çıkışlı da olsa hukuk devletinin gereklerini yerine getirmeye çalıştığını anlatan Özkaya, ''Son zamanlarda birtakım olumsuz davranışlarla, olumsuz siyasi amaçlarla yargı yıpratılmak isteniyor'' dedi. 
     ''Bazılarının 'biz yargıya güvenmiyoruz' şeklinde beyanları bulunduğunu'' söyleyen Özkaya, ''birtakım operasyonlarla yargının adeta baskı altına alınmaya çalışıldığını'' bildirdi. 
     Özkaya, ''son zamanlarda hukuk devletine yakışır kanunlar çıkarıldığını, ancak yargının düzeltilmesi konusunda en ufak bir kıpırdanma olmadığını'' ifade ederek, sözlerini şöyle sürdürdü 
     ''İdari organ, yargıyı abluka altına almak, yargıyı kullanmak için her türlü duyarsızlığı ve gerektiğinde de hamleyi yapmaktadır. Türkiye'de yargının en büyük sorunu bağımsızlığıdır. Türkiye'de yargı bağımsız değil. Yarı bağımsız yargıya 'bağımsız' demek mümkün değil. Bir şey ya çürüktür ya sağlamdır, yarı çürük olmaz. Yarım adalet olmayacağı gibi yarı bağımsız yargı da olmaz. Evvela bu yargımızı bağımsız hale getirmemiz lazım.'' 
     
     ANAYASA DEĞİŞİKLİĞİ 
     Son dönemlerde sık sık anayasa değişikliğinin gündeme getirildiğini de hatırlatan Yargıtay Başkanı Eraslan Özkaya, anayasanın toplumun uzlaşma belgesi olduğunu vurguladı. 
     Özkaya, anayasanın belli bir görüşün, ideolojinin yansıması değil, bütün toplum gereksinimlerine cevap vermesi ve tüm toplum katmanlarıyla paylaşılarak hazırlanması gerektiğine dikkat çekti. 
     ''Ümit ederim böyle bir paylaşmayla anayasa değişikliği gerçekleşir'' diyen Özkaya, anayasa değiştirilirken 140-6, 144, 154, 155 ve 159. maddelerin kaldırılıp yenilerinin konmasının önemine işaret etti. 
     Adalet Bakanlığı'nın yargı üzerinde çok etkili olduğunu da kaydeden Özkaya, ''Hakimler ve Savcılar Yüksek Kurulu'nun bakanlığın hakimiyeti altında olduğunu, bağımsız bir bütçesinin bulunmadığını'' ifade etti. 
     ''Bu gibi olumsuz koşullarda hakim bağımsızlığından söz etmenin mümkün olmadığını'' dile getiren Özkaya, ''Hukuk devleti olmak istiyorsak, hakim bağımsızlığı ve yargıç güvenliğini sağlamamız lazım'' dedi. 
     Anayasa değişikliği yapılırken baştaki 3 maddeye kesin olarak sahip çıkılması gerektiğini de vurgulayan Özkaya, cumhuriyetin modern ve çağdaş kazanımlarının başında laiklik ilkesinin geldiğini hatırlattı. 
     Eraslan Özkaya, şunları kaydetti 
     ''Eğer laikliği çıkarırsak bütün sistem bozulur. Laiklik ilkesini kavram kargaşası yaparak zedelemememiz ve bozmamamız lazım. Diğer kurum ve kuruluşları laik sistem üzerine oturtmamız lazım. Kimi çevreler, 'laiklik birçok Avrupa ülkesinde anayasa maddesi dahi değil, bunun üzerinde paranoyak olacak kadar durmanın anlamı ne' diyorlar. Eğer biz bir hukuk devletiysek bunu laik sisteme borçluyuz.'' 
     
     ANAYASA MAHKEMESİ'NE İLİŞKİN TASLAK 
     Yargıtay Başkanı Özkaya, Anayasa Mahkemesi'nin yapısına ilişkin bir yasa tasarısı hazırlığında olunduğuna da dikkat çekerek, bu taslakla mahkemenin bünyesinin değiştirilmek istendiğini söyledi. 
     Taslakta Anayasa Mahkemesi üyelerinden 4'ünün TBMM tarafından seçilmesinin öngörüldüğünü belirten Özkaya, ''Bu yol açıldığı takdirde mahkemenin tarafsız işlemesi tehlikeye düşecek endişesi taşıyorum. Bu husus üzerinde çok durmak gerekir'' diye konuştu. 
     Türkiye'de hukuk eğitiminin istenilen düzeyde olmadığını ve eğitim düzeyinin mutlaka yükseltilmesi gerektiğini de kaydeden Özkaya, ''Ya hukuk fakültelerinin süresi uzatılmalı ya da hakim, savcı ve avukat stajlarını istenilen düzeye çıkarmalıyız'' dedi. 
     
</TEXT>
</DOC>
