<DOC>
<DOCNO> 227914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/son/soneko07.html </URL>
<DATE> 2004/04/02/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Güneş gözlüklerine talep arttı... 
</HEADLINE>
<TEXT>

     Göz sağlığı konusunda daha da bilinçlenen vatandaşlar, kaliteli güneş gözlüğüne yönelirken, bugünlerde en çok füme gözlükler alıcı buluyor. 
     Güneşin etkisini artırmasıyla birlikte güneş gözlüğüne olan talepte de önemli boyutlarda artış görülmeye başlandı. 
     Güneş gözlüğü üreten ve satan firmalar, bahara henüz girdiğimiz bu dönemlerde çeşitli kampanyalarla müşterisinin karşısına çıkarken, geçen yılın modası olan renkli camlar bu yıl yerini füme ve kahverengi renk cama sahip güneş gözlüklerine bıraktı. 
     Konya'da kurulu Konyalı Optik Saat ve Sarraflık Sanayi Ticaret Limited Şirketi'nin sahibi Ahmet İşçimen, vatandaşların artık, güneş gözlüğü alırken daha dikkatli davrandığını kaydetti. 
     Göz sağlığı konusunda gazete ve televizyonlarda yer alan haberlerin yararlı olduğunun görüldüğünü ifade eden İşçimen, artık daha bilinçli hareket eden vatandaşların ucuz kalitesiz gözlükler yerine biraz daha fazla ödeyerek kalitelisini almayı istediğini anlattı. 
     İşçimen ayrıca, güneş gözlüklerinin aksesuar olmaktan çıkıp, ihtiyaç haline geldiğini belirterek, ''Gözlükler, güneşin zararlı ışınlarından korunmak için vazgeçilmez hale geldi. Gözünü düşünenler kaliteli gözlüklere yöneliyor'' dedi. 
     Satışını yaptıkları güneş gözlüklerinin 30 ile 500 milyon lira arasında değiştiğini vurgulayan İşçimen, daha çok 70-130 milyon lira fiyatta satılan füme ve kahverengi camlı olanlarının talep gördüğünü, çerçevede ise kemik ve tel arasında büyük bir fark olmadığını söyledi. 
     
</TEXT>
</DOC>
