<DOC>
<DOCNO> 239507 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/son/sontur60.html </URL>
<DATE> 2004/05/12/ </DATE>
<TIME> 20.47 </TIME>
<AUTHOR>  </AUTHOR>
<HEADLINE>
AB uyum sürecinde Gümrük Yasasındaki değişikllik TBMM'ye sunuldu 
</HEADLINE>
<TEXT>

     Avrupa Birliği'ne uyum amacıyla Gümrük Yasası'nda değişiklik öngören yasa tasarısı, TBMM'ye sunuldu. 
     Tasarı, Gümrük Yasası'nın temelini oluşturan Topluluk Gümrük Kodu'nun bazı maddelerinin zaman içinde değişikliğe uğraması nedeniyle Türkiye'nin AB'ye uyum yükümlülükleri kapsamı içinde yeni düzenlemeler getiriyor. 
     Tasarı ile yasada geçen bazı deyimlerin tanımlarında, transit rejiminde, ekonomik etkili gümrük rejimlerinde, gümrük yükümlülüğünün doğması ve başlaması, gümrük vergisi ve para cezalarının tebliği, düzeltme ve itiraz süreleri ile gümrük vergilerinin kesinleşme tarihleri ve para cezaları konularında değişiklik yapılıyor. 
     E-devlet uygulamasına geçiş ile birlikte büyük önem taşıyacağı düşünülen ve AB mevzuatı hükmü paralelinde yapılan düzenleme ile bürokratik işlem ve kırtasiyecilik ortadan kaldırılıyor. Bu düzenlemeye göre, veri işleme tekniği kullanıldığında gümrük idaresi istediğinde ibraz edilmek üzere saklanması kaydıyla sözkonusu belgelerin beyannameye eklenmemesine olanak sağlanıyor. 
     
     EKONOMİK ETKİLİ GÜMRÜK REJİMLERİNİN KULLANIM İZNİ 
     Ekonomik etkili gümrük rejimlerinin kullanım izni konusunda gümrük idareleri yetkili kılınıyor ve buna ilişkin uygulamaya 1 Ocak 2008 tarihinde geçileceği belirtiliyor. Bu hükmün yürürlük tarihinin ileri atılması ile özellikle dahilde işleme rejimi konusunda Dış Ticaret Müsteşarlığı, Gümrük Müsteşarlığı ve İhracatçı Birliklerince yürütülen işlemlerden izin, uygulama ve taahhüt hesabı kapatılması işlemleri konusunda tam yetkili kılınacak gümrük idarelerinin altyapı ve personel gereksiniminin karşılanması amaçlanıyor. 
     AB mevzuatı paralelinde yapılan ekleme ile şartlı muafiyet düzenlemelerine tabi tutulan eşyadan elde edilen eşyanın da aynı rejim hükümlerine tabi tutulması yönünde düzenlemeye gidilerek uygulamaya açıklık kazandırılıyor. 
     AB ortak transit uygulamalarına paralel olarak transit rejiminde bireysel teminat ve kapsamlı teminat uygulamaları ile güvenilirlik standartlarına sahip kişilere indirilmiş tutarda kapsamlı teminat veya teminattan vazgeçme izni verilerek transit rejimine de maliyet azaltıcı basitleştirilmiş uygulamalar getiriliyor. 
     
     ANTREPOLAR 
     Antrepo açılması izni verilmesi sırasında ''Antrepo işletilmediği ya da mevcut antrepoların yeterli olmama'' koşulunun aranmasından vazgeçiliyor. Ayrıca özel antrepo statüsü verilen Free Shop'lar ile ilgili düzenlemelerin yönetmelikle yapılacağı hükme bağlanıyor. 
     Gümrük antrepolarının atıl kullanımının önüne geçilmesi ve ekonomik faydanın azami kılınması amacıyla antrepoya konulan serbest dolaşımdaki eşyaya uygulanacak hükümlere açıklık getiriliyor. 
     
     MUAFİYETLER 
     Genelkurmay Başkanlığı, Milli Savunma Bakanlığı, kuvvet komutanlıkları, MİT Müsteşarlığı, Gümrük Müsteşarlığı, Jandarma Genel Komutanlığı, Sahil Güvenlik Komutanlığı ve Emniyet Genel Müdürlüğünün siparişleri ile ilgili olarak ithal edilecek eşya için muafiyet getiriliyor. 
     Kara nakil araçlarına tanınan muafiyet AB muafiyet hükümlerine paralel olarak tüm nakil araçlarına tanınıyor. Ayrıca bu maddede yapılan düzenleme ile yerleşim yeri Türkiye dışında olan gerçek kişilerin Türkiye'de satın aldıkları veya kiraladıkları konutlarda kullanılmak üzere getirdikleri ev eşyasına da gümrük vergilerinden muafiyet getiriliyor. 
     Gümrük vergilerinden muafiyet ve istisna kapsamına girecek eşyanın tanımlanması, cins nevi ve miktarının belirlenmesi yetkisi Bakanlar Kuruluna bırakılıyor. 
     Yine gümrük vergilerinden muafiyet ve istisna maddesinde yapılan değişiklikle sadece ''Doğal afetler'' den zarar görenler için değil olağanüstü felaketler ve çok büyük nüfus hareketleri gibi durumlarda da yurt dışından gönderilecek yardım malzemeleri gümrük vergilerinden muaf olacak. 
     Gümrük vergilerinden muafiyet ve istisna maddesine yapılan ilave ile gerçek bir kişiden diğerine gönderilen veya yolcu beraberinde gelen ve öngörülen muafiyet ve istisna tutarını aşan eşyaya tek ve maktu bir tarife uygulamaya Bakanlar Kurulu yetkili kılınıyor. 
     
     GÜMRÜK VERGİLERİ VE PARA CEZALARI 
     Ödenmemesi gerektiği halde ödenen ya da tahakkuk ettirilmemesi gerektiği halde tahakkuk ettirilen gümrük vergilerinin yanı sıra ''Para cezaları'' nın da geri verilmesi ve kaldırılması olanağı getirilerek, yükümlü haklarını koruyucu düzenleme yapılıyor. 
     Gümrük vergilerinin hangi durumlarda kesinleşeceği konusuna açıklık getirilerek uygulamada yaşanan ihtilafların ortadan kaldırılması amaçlanıyor. 
     Para cezalarının da gümrük vergileri ile birlikte aynı anda karara bağlanıp tebliğ edilebilmesi olanağı getiriliyor para cezalarının zaman aşımı süresi de gümrük vergileri için yapılan değişikliğe paralel olarak 5 yıla çıkarılıyor. Ayrıca gümrük vergileri ve para cezalarının tebliğ tarihinden itibaren 15 gün içinde ödenmesi ve tebliğ edilen gümrük vergileri ile para cezalarına ilişkin kararlara idari itiraz süresi 15 güne çıkarılarak ödeme ve itiraz süreleri arasındaki farklılık gideriliyor. 
     Ekonomik etkili gümrük rejimlerinden şartlı muafiyete konu dahilde işleme, gümrük kontrolü altında işleme ve geçici ithalat rejimlerinde, beyan ile muayene, denetleme veya teslimden sonra kontrol sonucunda eşyada farklılık belirlenirse vergi farkı tahsil edilmeyip teminata bağlanacak. Sadece, kayıtdışılığı önlemek amacıyla serbest dolaşıma giriş rejiminde öngörülen cezaların yarısı uygulanacak. Eşyanın serbest dolaşıma girmesinin istenmesi durumunda cezaların tam olarak uygulanması öngörülüyor. 
     Dahilde işleme, gümrük kontrolü altında işleme ve geçici ithalat rejimleri kapsamında verilen kullanım izin sürelerinin aşılması durumunda, usulsüzlük cezası verilecek. 
     
</TEXT>
</DOC>
