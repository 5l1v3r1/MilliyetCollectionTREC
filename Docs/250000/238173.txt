<DOC>
<DOCNO> 238173 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/07/son/sonspo11.html </URL>
<DATE> 2004/05/07/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
F.Bahçe ve Trabzon'un yolları şampiyonluk yolunda yine kesişti 
</HEADLINE>
<TEXT>

     Birinci Süper Lig, 2003-2004 sezonunun tamamlanmasına 2 hafta kala şampiyonluk yarışında nefes nefese bir yarışa sahne olurken, yarışta yine Fenerbahçe ile Trabzonspor'un yolları kesişti. 
     Bir anlamda, 2 ekip arasındaki büyük rekabetin kaynağını da, Fenerbahçe ile Trabzonspor'un şampiyonluk yarışında kaderlerinin kesiştiği bu yıllar oluşturdu. 
     Fenerbahçe ligde 15., Trabzonspor ise 7. şampiyonluk için mücadele ederken, bordo-mavililer 6. şampiyonluklarının 5'inde İstanbul'un sarı-lacivertli takımıyla yarıştı. 
     1974-75 sezonunda lige yükselen Trabzonspor o yıl, ligi 9. sırada tamamlarken, şampiyon Fenerbahçe oldu. 
     Karadeniz ekibi ilk şampiyonluğunu lige yükseldiğinin ertesi sezonu elde etti. Trabzonspor, 1975-1976 sezonunda 43 puanla şampiyonluk kürsüsüne çıkarken, Fehenbançe hemen arkasından 40 puanla sıralamada 2. sırada yer aldı. 
     1976-1977 sezonu da 2 takımın mücadelesine sahne oldu. Bu sezon da Trabzonspor 43 puanla şampiyon, Fenerbahçe ise 39 puanla ikincilikle yetindi. 
     1977-1978 sezonunda ise kürsünün ilk 2 sırasında yine aynı ekipler vardı. Ancak bu kez kürsünün ilk sırasında 42 puanlı Fenerbahçe, 2. sırasında ise 41 puanlı Trabzonspor vardı. 
     1978-1979 sezonu yine aynı ''aktörlerin'' oyununa sahne oldu. Trabzonspor, 42 puanla birinciliğe uzanırken, Fenerbahçe 38 puanla ikincilikte kaldı. 
     1979-1980 yine bir önceki sezonun sıralaması biçiminde bitti. 39 puanlı Trabzonspor şampiyon, 35 puanlı Fenerbahçe de 2. sırada yer aldı. 
     1980-1981 sezonunda yine Karadeniz ekibi 39 puanla şampiyonluk ipini göğüslerken, bu kez lig ikincisi 34 puanlı Adanaspor oldu. Bu sezon bordo-mavililerin ''ezeli rakibi' Fenerbahçe ise 29 puanla ligi 10. sırada tamamlayabildi. 
     1982-1983 sezonunda mücadele kaldığı yerden yine sürdü. Fenerbahçe, 49 puanla birincilik kürsüsüne yükselirken, 47 puanlı Trabzonspor da 2. olabildi. 
     1983-1984 sezonunda da ligde 2 takımın yarışı vardı. Sezon sonunda 50 puanlı Trabzonspor şampiyon olurken, 45 puanlı Fenerbahçe 2. sırada yer alabildi. 
     Fenerbahçe ile Trabzonspor, 1995-1996 sezonunda bir kez daha lig kürsüsünde ilk 2 sırada yer aldı. Bu sezon Fenerbahçe 84 puanla şampiyonluk kürsüsündeki yerini alırken, 82 puanlı Trabzonspor ise rakibinin gerisinde kaldı. 
     
</TEXT>
</DOC>
