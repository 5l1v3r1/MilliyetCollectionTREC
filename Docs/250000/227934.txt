<DOC>
<DOCNO> 227934 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/son/soneko27.html </URL>
<DATE> 2004/04/02/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
TOFAŞ, günlük üretimini artırma kararı aldı... 
</HEADLINE>
<TEXT>

     Türkiye'nin en büyük yerli otomobil üreticilerinden TOFAŞ, otomobil pazarındaki büyüme üzerine, üretimini artırma kararı aldı. 
     TOFAŞ Dış İlişkiler Grup Direktörü Nezih Olcay, 300 bini otomobil, 143 bini de hafif ticari araç olmak üzere 443 bin olacağı öngörülen pazarda, şu anda yüzde 35'lik bir artışın söz konusu olduğunu söyledi. 
     Pazardaki büyüme nedeniyle, TOFAŞ'ın günlük üretimini yüzde 25 oranında artırma kararı aldıklarını belirten Olcay, ''Bu çerçevede, fabrikaya 656 işçi aldık. Bu işçileri tespit ettik. Daha çok eski işçilerimizden almayı tercih ettik. Şu anda eğitimleri başlıyor. Bir ay içinde entegre olacaklar'' dedi. 
     Olcay, insanların, krizlerden sonra belli bir dönem yapmadıkları alımları, istikrar dönemlerinde yaptıklarını ifade ederek, şöyle konuştu 
     ''Pazardaki artışa, faizlerin düşmesi büyük etken oldu. Hurda Yasası'nın müthiş faydası oldu. Otomobil sanayi, yüzde civarındaki vergilerin yüksek olduğunu söylerdi. Ankara da, buna şüpheyle bakardı. Hurda Yasası'yla birlikte vergiler yüzde 30'a düştü. Bu da, vergilerin talepte ne kadar etkili olduğunu gösterdi.'' TOFAŞ'ta, üç yıllık dönemde 390 milyon Euro'luk bir yatırım planlandığını anlatan Olcay, fabrikada üretilecek yeni model tespitinin de henüz yapılmadığını kaydetti. 
     Birkaç model üzerinde çalıştıklarını belirten Olcay, ''Bunun karar aşaması çok yakın bir zamanda. Ne olacağı belli değil. Bu bir otomobil mi, bir hafif ticari araç mı olacak 1-1.5 ay içinde netleşir'' dedi. 
     
</TEXT>
</DOC>
