<DOC>
<DOCNO> 243341 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/27/son/sonspo22.html </URL>
<DATE> 2004/05/27/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Trabzonspor'dan Fenerbahçe'ye sert yanıt... 
</HEADLINE>
<TEXT>

     Trabzonspor Kulübü Basın Sözcüsü İbrahim Şahin, Fenerbahçe'nin Türk futbolunu yönetmek ve yönlendirmek iddiasında olması halinde en azından buna Trabzonspor yönetimi ve caimasının izin vermeyeceğini söyledi. 
     Şahin, Trabzonspor Kulübü Binası'nda düzenlediği basın toplantısında, dün Fenerbahçe Kulübü Asbaşkanı Murat Özaydınlı'nın bordo-mavili kulüple ilgili yaptığı açıklamalara yanıt verdi. 
     Murat Özaydınlı'nın bordo-mavili kulübün başkanı Atay Aktuğ'u hedef alan açıklamalarını şaşkınlıkla ve üzüntü ile iletişim organlarından öğrendiklerini belirten Şahin, kulüp başkanı ve camiaya yapılan saldırılara cevapsız bırakmayacaklarını ifade etti. 
     Trabzon'da futbolunun İstanbul'dan önce başladığını ve ilk futbol kuralları kitabının Trabzon'da yazıldığını dile getiren Şahin, şunları söyledi 
     ''Trabzonspor her zaman Türk futbolunun temel taşlarından biri olmuştur. Trabzonspor'un dahil olduğu Türkiye ligi istatistikleri baz alındığında, Trabzonspor'un saha sonuçlarının İstanbul'un 3 takımından geri olmadığı, Avrupa'daki başarılarının Fenerbahçe ve Beşiktaş'tan önde olduğu aşikardır. Trabzonspor'un taraftarı başta İstanbul olmak üzere Türkiye'nin her yerinden, Avrupa'dan takımlarını izlemekte, desteklemektedirler. Futbolu seven taraftarlarımız kazananı takdir edecek olgunluktadırlar. Bu tablo bizi bir yemekte ağırlayan Fenerbahçe Kulübü'nün değerli başkanı tarafından Fenerbahçe TV'ye yaptığı açıklamada çok açık belirtilmiştir.'' Özaydın'ın, Başkan Yıldırım'ın açıklamasından haberdar olmadığını düşündüğünü ifade eden Şahin, ''Sayın Yıldırım'ın da belirttiği gibi büyüklük bazı kişilerin dağıtacağı paye değildir. Trabzonspor'un yaptığı gibi çalışarak, kazanarak, doğru uygulamalarla taraflı tarafsız futbolseverlerin gönülleri kazanılarak elde edilir. Miras kalan büyüklükler bizce anlamlı değildir. Trabzonspor'un bu konuda kompleksi yoktur. Değişik görüşlere itibar etmez'' diye konuştu. 
     ''Özaydınlı, Trabzonspor camiasının büyüklüğünü son Türkiye Kupası Finali'nde yaşadığı şehirde göremediyse önümüzdeki sezon Fenerbahçe- Trabzonspor maçında tribün dağılımını serbest bıraktırarak görebilir'' diyen Şahin, ''Sayın Özaydınlı Trabzonspor ile yapacağı amansız yarışmalara hazırlanmaya başlarsa daha katkı yapar. Son zamanlarda Fenerbahçe Kulübü yöneticilerinin, Futbol Federasyonu ve kurullarının oluşumu yönündeki girişimleri dikkatle izlenmektedir. Eğer Türk futbolunu yönetmek ve yönlendirmek iddiasında iseler bilinmelidir ki en azından Trabzonspor yönetimi ve camiası buna izin vermez'' ifadelerini kullandı. 
     
     ''FENERBAHÇE'DE 8 KEZ SEVK EDİLDİ" 

     Bazı Fenerbahçeli yönetilerin Trabzonspor-Diyarbakırspor maçından sonra bordo-mavili kulübe verilen cezayı az bularak kulüp başkanlarını ve Futbol Federasyonu'nu hedef alan açıklamalara devam ettiğini de kaydeden Şahin, şöyle konuştu 
     ''Sayın Özaydınlı yaptığı basın toplantısında, insanların gözlerinin içine bakarak Trabzonspor'un aynı suçtan 8 defa Ceza Kurulu'na sevk edildiğini ve ceza almadığını söylemesi, eğer bu konuda yanlış bilgilendirilmediyse kasıtlı bir davranıştır. Gerçek böyle değildir. Trabzonspor Ceza Kurulu'na bir çok defa fakat ayrı ayrı suçlamalar ile gitmiş, yönetmeliklere uygun olarak para cezası ile cezalandırılmış ve cezasını çekmiştir.'' Şahin, 2003-2004 futbol sezonunda Fenerbahçe'nin 8 kez ceza kuruluna sevkedildiğini belirterek, şöyle devam etti 
     ''Daha 2. haftada Trabzon'da oynanan maçta Fenerbahçe taraftarlarının çıkarttığı olaylar, çocukların, kadınların taşlanması, tribünlerin tahrip edilmesi sonucu Fenerbahçe Kulübü saha kapatma cezası almış, daha sonra bütün kamuoyunun malumu üzerine ceza affedilmiştir. Murat Özaydınlı ve arkadaşlarının memnuniyetli ve mevcut kurallara takdir duyguları kamuoyuna yansımıştır. Fenerbahçe-Bursaspor maçında çıkan olaylar nedeniyle hakem Metin Tokat 3-4 nolu anonsları yaptırmış Trabzonspor- Diyarbakrspor maçında olduğu gibi Fenerbahçe ceza kuruluna gitmiş ve para cezası ile cezalandırılmıştır. 
     Fenerbahçe-Çaykur Rizespor maçı 1-1 sonuçlanmasına rağmen tekrarlanmıştır. Fenerbahçe kazanarak şampiyonluğa ulaşan başlangıcı yaparken bu uygulamayı yapan Futbol Federasyonu ve kurulları sayın Özaydınlı ve arkadaşları tarafından takdir edilmişlerdir. Sonuçta Fenerbahçe de 8 defa Ceza Kurulu'na sevk edilmiş, 2 maç saha kapatma cezası ve çeşitli para cezalarına çarptırılmış, 1 maç saha kapatma cezası Tahkimde kaldırılmıştır.'' Murat Özaydınlı ve Fenerbahçe Yöneticilerinin Futbol Federasyonu ve onun kurullarına karşı ikili farklı davranış biçimi sergilediğini ve bunun akıllara başka hesaplar getirdiğini savunan Şahin, ''Fakat Trabzonspor'un her konuda olduğu gibi görüşleri açık, doğrultusu nettir. Trabzonspor dün de Futbol Federasyonu ve onun kurullarına inanmakta, saygı duymaktadır, bugün de saygı duyuyor, yarınlarda da duyacaktır. Federasyonumuzun, Türk futboluna katkılarını biliyor, takdir ediyoruz. Yeni katkılar yapmalarını bekliyoruz. Sayın Haluk Ulusoy ve arkadaşlarına başarılar diliyoruz. Tabi ki yanlış ve eksik uygulamalarını eleştirmekten geri kalmayacağımızı belirtmek istiyorum'' diye konuştu. 
     Şahin, Gökdeniz konusunda Fenerbahçe Kulübü'nden resmi bir teklif almadıklarını da sözlerine ekledi. 

     
</TEXT>
</DOC>
