<DOC>
<DOCNO> 238372 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/08/son/soneko17.html </URL>
<DATE> 2004/05/08/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Çanakçı Ekonomi yüksek faiz dışı fazla verebilir duruma geldi... 
</HEADLINE>
<TEXT>

     Hazine Müsteşarı İbrahim Halil Çanakçı, 2004 yılı bütçesi hazırlanırken ilave önlem ihtiyacının yüzde 1.6'ya gerilediğini belirterek, ''Bu şu anlama geliyor. Mevcut gelir ve harcama politikalarının devam etmesi durumunda, mevcut yapının korunması durumunda, Türkiye'de kamu maliyesi yüksek oranlı bir faiz dışı fazla üretme kapasitesine ulaşmıştır'' dedi. 
     4. Türkiye İktisat Kongresi'nde ''Sürdürülebilir Yüksek Büyüme ve Makroekonomik İstikrar Paneli''nde konuşan Çanakçı, Türkiye'nin sürdürülebilir yüksek büyüme ve makroekonomik istikrarın tesisinde hem kendi potansiyeli hem de diğer ülke deneyimleri ile kıyaslandığında yeterli performansı gösteremediğini kaydetti. 
     Özellikle 1990'lı yıllarda düşük performans ve makroekonomik istikrarsızlığın çok daha belirgin hale geldiğini söyleyen Çanakçı, bunun mali disiplinden uzaklaşılması ve yapısal değişimlerin gerçekleşememesinden kaynaklandığını belirtti. Bunların yapılamamasının kamu finansmanı ve büyümenin kırılgan hale gelmesine yol açtığını kaydeden Çanakçı, yüksek enflasyon ve reel faizler ile borç stokunun büyüklüğünün 90'ların karakteristik özelliği olduğunu söyledi. 
     Uygulanmakta olan ekonomik programın geçmişten gelen tecrübelerden çıkarıldığını vurgulayan Çanakçı, temel hedefin, makroekonomik istikrarın tesisi ve sürdürülebilir büyüme hızının kalıcı hale getirilmesi olduğunu kaydetti. 
     
     FAİZ DIŞI FAZLA 
     Program gereğince borç stokunda kalıcı düşüş için faiz dışı fazla verilmesinin benimsendiğini hatırlatan Çanakçı, bu çerçevede mevcut verilere göre geçen yıl yüzde 6.5 faiz dışı fazla verildiğini söyledi. 
     Çanakçı, ''Mart ayında ortaya konan tedbirle bu yıl da faiz dışı fazlada yüzde 6.5 hedefine ulaşılacağını bekliyoruz. Mart sonu itibariyle elde etmiş olduğumuz veriler, faiz dışı fazla için belirlenen hedefin önemli ölçüde aşıldığını göstermektedir'' diye konuştu. 
     Faiz dışı fazla verilmesi için geçmişte birtakım ek önlemlere ihtiyaç olduğunu hatırlatan Çanakçı, ''Bu çerçevede 2003 yılının başında GSMH'nın yüzde 4.6'sı oranında bir tedbir paketi yürürlüğe konulmuştur'' dedi. 
     Türkiye'nin yüksek faiz dışı fazla hedefini yakalayabilmesi için sağlıklı ve sürekli gelir kaynakları yaratması ve kamu harcamalarında tasarruf yapması zorunluluğuna herkesin katıldığını söyleyen Çanakçı, bu anlayış çerçevesinde kamu kesiminde çok kapsamlı bir reform programının yürürlüğe konulduğunu kaydetti. 
     Kamu sektöründeki reformlar hakkında bilgi veren Çanakçı, bunların mali disiplinin kalitesini de artırdığını kaydetti. 
     2004 yılı bütçesi hazırlanırken ilave önlem ihtiyacının yüzde 1.6'ya gerilediğini söyleyen Çanakçı, ''Bu şu anlama geliyor. Mevcut gelir ve harcama politikalarının devam etmesi, mevcut yapının korunması durumunda, Türkiye'de kamu maliyesi yüksek oranlı bir faiz dışı fazla üretme kapasitesine ulaşmıştır'' diye konuştu. 
     Finansal sektör ve özel sektörün ekonomideki rolünün artırılmasına da değinen Çanakçı, özelleştirme programının geçen yıl daha çok küçük ve orta ölçekli kuruluşlarda yoğunlaşırken, bu yıl büyük ölçekli özelleştirmelere öncelik veren bir programın uygulandığını kaydetti. 
     
     BÜYÜME HEDEFİ 
     Bir çok koldan yürütülen bu çalışmaların sürdürülebilir büyüme ortamına katkı sağlayacağını vurgulayan Çanakçı, mali disiplin ve yapısal reformların kararlılıkla uygulanmasının, sonuçlarını vermeye başladığını,bu çerçevede bu yıl yüzde 5'lik büyüme hedefine rahatlıkla ulaşılabileceğinin görüldüğünü açıkladı. 
     
     BORÇ STOKU 
     Mali disiplinin en somut yansımasının borç stokunun milli gelire oranında görüldüğünü anlatan Çanakçı, 2001 yılında milli gelirin yüzde 91'i oranda olan borç stokunun, 2003 yılında 70.5'e gerilediğini kaydetti. Çanakçı, ''Yapmış olduğumuz analizler, mevcut parametrelerin devam etmesi durumunda borç stokunun milli gelire oranının 2008 yılında yüzde 50'ye düşeceği yönündedir'' diye konuştu. 
     Çanakçı, mali disiplinin büyümeye, sınırlayıcı değil, pozitif yönde etki yaptığını kaydetti. 
     Türkiye'nin sürdürülebilir büyüme ve makroekonomik istikrar konusunda önemli bir başlangıç yaptığını ve kuvvetli bir zemin oluşturduğunu belirten Çanakçı, ancak enflasyonun kalıcı olarak tek haneye düşürülmesi ve borç stokunun azaltılması için halen kat edilmesi gereken bir mesafe olduğunu söyledi. 
     Yapısal reformların birçok alanı da kapsayacak şekilde devam ettirilmesinin önemine de dikkat çeken Çanakçı, bu kapsamda, gelecek dönemde yapısal reformların kayıtdışı ekonominin kontrol altına alınması, kamu ve özel sektörde iyi yönetişim ilkelerinin uygulamaya konulması ve piyasa mekanizmasının etkin işleyişini temin edecek hukuki altyapının oluşturulması alanlarında olacağını kaydetti. 
     
</TEXT>
</DOC>
