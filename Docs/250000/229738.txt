<DOC>
<DOCNO> 229738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/08/son/sonyas14.html </URL>
<DATE> 2004/04/08/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
İnek sütü kanguru geniyle daha besleyici hale getirilecek 
</HEADLINE>
<TEXT>

     Avustralyalı bilim adamları, ineklere kanguru geni yerleştirerek, inek sütünü daha besleyici hale getirmeyi planlıyor. 
     Canberra'daki Avustralya Ulusal Üniversitesi'nde ANU görevli Jenny Graves, kanguru geni ilave edilen ineklerin sütüyle erken ya da çok düşük kiloyla doğan bebeklerin yaşama şansını artırmayı umduklarını söyledi. 
     BBC'nin haberine göre, kangurular üç çeşit süt üretiyor. Besin değerleri çok yüksek olan bu sütlerin içeriği, kanguru embriyosunun büyüme evrelerine göre değişiyor. 
     Haberde, kanguruların bezelye büyüklüğünde doğduğunu ve doğduklarında organlarının kısmen gelişmiş olduğu belirtildi. Kanguruların doğumdan sonra embriyo evrelerini annelerinin keselerinde geçirdiği ve bu üç süt türünü içerek büyüdüğü kaydedildi. 
     Kanguruların bir başka eşsiz özelliği daha bulunuyor. Kanguru embriyosu büyüme sürecini durdurup, tekrar başlatabilme özelliğine sahip. 
     Kanguru Genomu Projesi'nin bir parçası olan bu araştırma, Berlin'de düzenlenen İnsan Genomu Toplantısı'nda tanıtıldı. 
     
</TEXT>
</DOC>
