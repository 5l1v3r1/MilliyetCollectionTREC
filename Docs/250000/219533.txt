<DOC>
<DOCNO> 219533 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/03/son/sonspo15.html </URL>
<DATE> 2004/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu tur kaçmaz GENÇLERBİRLİĞİ-PARMA 
</HEADLINE>
<TEXT>

     UEFA gecesinde açılışı Parma'yı deplasmanda 1-0 yenerek "gecenin sahaya en rahat çıkan Türk takımı" pozisyonunda olan Gençlerbirliği yapıyor. TRT 1'in naklen yayınlayacağı maçın başlama saati 17.45, hakemleri ise Fransız Eric Poulat, Nelly Viennot ve Bruno Faye. 
     Bu sezon ekenomik zorluklar yaşayan Parma için İtalyan basını da tura umutsuz yaklaşırken maça ilişkin ilginç bir çağrı da Ankaragücü Başkanı Cemal Aydın'dan geldi. Aydın, Sarı-Lacivertli takıma gönül vermiş tüm taraftarları, bugün Parma ile yapılacak maçta Gençlerbirliği'ne destek vermeye çağırdı. Gençlerbirilği her türlü beraberlik ve galibiyette tur atlayacak. 
     
     SON DAKİKA CAMARA VİZEDE SORUN YAŞADI 

     Gençlerbirliği ile UEFA Kupası 3. tur rövanş maçı için Ankara'ya gelen İtalya'nın AC Parma takımının Gineli futbolcusu, vize konusunda sorun yaşadı. 
     İtalyan ekibine vize uygulanmazken, takımın Gineli futbolcusu İbrahim Camara'ya vize alınmasının unutulması üzerine havalimanında sorun yaşandı. 
     Camara'nın Türkiye'ye girebilmesi için, Gençlerbirliği'nden vize verilmesi konusunda yazı istendi. Kulübün gerekli izin yazısını göndermesi üzerine Camara da takımla birlikte Türkiye'ye girişi sağlandı. 
     
     MUHTEMEL 11'LER 

     Gençlerbirliği Damir, Deniz, Ümit, Erkan, El Saka, A.Tandoğan, Serkan, Filip, Skoko, Youla, M.Özkan. 
     Parma Frey, Bonera, Ferrari, Cannavaro, Barone, Donadel, Marchioni, Castellini, Bresciano, Zicu, Gilardino. 
     
     YANAL TÜM ANKARALILARI MAÇA BEKLİYORUZ 

     Teknik Direktör Ersun Yanal, Parma maçına, sakat olan Nihat'ın dışında tüm futbolcularının hazır olduğunu ifade ederek, ''Takım olarak bu maça hazırız. Parma'nın ligde yaptığı maç kasetlerini izledik ve ilk maçta bize karşı oynadıkları oyunlarının analizini yaptık. Özellikle deplasmanda kazanma gücü yüksek bir takımla oynuyoruz. Önlemlerimizi ona göre alacağız ve bu maçı kazanıp tur atlayan taraf biz olacağız'' dedi. 
     İlk maçta aldıkları 1-0'lık galibiyetin rehavetine kapılmayacaklarına ve futbolcuların daha iyi motive olmaları için seyirci desteğini arkalarında görmek istediklerine de değinen Yanal, şöyle konuştu 
     ''Futbolcuların özlediği seyirci tablosunu arkamızda görürsek daha iyi motive olur ve turu da geçeriz. Bu önemli Parma maçında Ankaralıları bizi desteklemeye çağırıyoruz.'' 
     
     GILARDINO KONUŞTU 

     İtalyan gazeteleri Parma'nın UEFA Kupası maçına fazla yer ayırmasa da, sarı-lacivertlilerin 21 yaşındaki forvet oyuncusu Alberto Gilardino, maç öncesinde arkadaşlarına moral vermeyi yeğledi. Gilardino'nun açıklamaları, sadece Tuttosport gazetesinde yer aldı. 
     ''Gilardino bozguna uğramış sarı-lacivertlilere moral verdi Türkiye'de turu geçebiliriz'' başlıkla haberde, AC Parma'nın her şeye rağmen UEFA Kupası'nda turu geçme umudunu korumayı başardığı vurgulandı. Gilardino, ''Biz durumu kendi lehimize çevirmeyi hedefliyoruz. Gol yememeliyiz. Bir gol atmayı başarmalıyız. Bunu yaptığımızda onlar korkacak ve karşı ataklarla ikinci golü atmamız da zor olmayacak'' dedi. 
     
</TEXT>
</DOC>
