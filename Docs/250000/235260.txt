<DOC>
<DOCNO> 235260 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/son/sonsiy14.html </URL>
<DATE> 2004/04/27/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
ANAP lideri Nas ''AB ile müzakerede ekonomi belirleyici olacak'' 
</HEADLINE>
<TEXT>

     ANAP Genel Başkanı Nesrin Nas, Avrupa Birliği AB ile müzakerelerde ekonominin en belirleyici etken olacağını söyledi. 
     Nas, partisinin belediye başkanlarıyla genel merkezde biraraya geldi. 
     ANAP'ın kurulduğu günden bu yana en zor günlerini yaşadığını ve en zor seçimlerinden birini geride bıraktığını belirten Nas, belediye başkanlarına, 'Her türlü tehdit, şantaj ve olumsuzluğa rağmen seçimlerden başarılı çıktınız. Sizler bu zoru başardınız'' diye seslendi. 
     Bazı çevrelerin ''ANAP ile DYP birleşirse merkez sağda sorun çözülür'' dediğini anımsatan Nas, statükoyu korumak isteyenlerle, kendilerinin aynı yerde değerlendirilmemesi gerektiğini söyledi. ''Geçmişten gelen misyonumuzla geleceğe yürüyeceğiz'' diyen Nas, Türkiye'nin geleceğe yönelmesi, yoksulluğu yenebilmesi için mutlaka eğitime önem vermesi gerektiğinin altını çizdi. Nas, belediye başkanlarından bu konuya özel önem vermelerini istedi. 
     Kıbrıs'ta gelinen noktayı önemli ve olumlu bulduklarını ifade eden Nas, sözlerini şöyle sürdürdü 
     '' Türkiye çözümü isteyen taraf, Rumlar'ın çözümü istemeyen taraf olduğu ortaya çıktı. Dünya bunun gereğini yapar demek aşırı iyimserliktir. Bu süreç artık ekonomi ile de bağlantılı olacaktır. Bu süreçte gerçekçi olmayan beklentilerle spekülatif kazançlar elde edildi. Bundan sonra da bu tür davranışlar içerisine girecekler olacaktır. 
     Bu yaklaşım terk edilmeli, yoksa balon çabuk patlar. O zaman da AB ile müzakerelere oturulduğunda Türkiye'nin yumuşak karnı ekonomi olur. Böyle olursa Türk tarafı ekonomik göstergeleri düzeltmek için Kıbrıs konusunda ağzına bile almadığı tavizleri vermek zorunda kalır. 
     AB ile müzakere tarihi yaklaştığında Kıbrıs ile ilgili yeni planlar ortaya atılacaktır. AB ile müzakerelerde en belirleyici ekonomi olacaktır.'' Nas, Kıbrıs'ta gelinen son noktanın ardından dış ve ekonomi politikalarının birlikte yürütülmesi gerektiğini söyledi. 
     
</TEXT>
</DOC>
