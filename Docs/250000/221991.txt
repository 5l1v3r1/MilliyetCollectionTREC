<DOC>
<DOCNO> 221991 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/13/son/sondun19.html </URL>
<DATE> 2004/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Suriye'de çıkan kavgada ölenlerin cenazesinde ayaklanma 14 ölü 
</HEADLINE>
<TEXT>

     Suriye'de dün oynanan futbol maçı sırasındaki kavgada ölenlerin cenazesinde ayaklanma çıktığı bildirildi. 
     Görgü tanıkları, ayaklanmanın, Kürtlerin maçta ölen 3 yakınlarını gömdüğü, başkent Şam'ın 775 kilometre kuzeydoğusundaki Kamışlı kentinin dış mahallerinde çıktığını bildirdi. 
     Kürtlerin, hükümet karşıtı sloganlar atması, dükkan ve hükümet binalarına saldırması ve gümrük dairesini ateşe vermesi üzerine polisin havaya ateş açtığı belirtildi. 
     Bu arada hastane yetkilileri, dün maçta çıkan kavgada hayatını kaybedenlerin sayısının 9'a çıktığını, 100'den fazla kişinin yaralandığını, 8'inin hala tedavi gördüğünü kaydetti. Dünkü maçta konuk takımın izleyicilerinin, Kamışlı taraftarlarına sopa ve taşlar fırlatmaları üzerine kavga çıkmıştı. 
     
     14 ÖLÜ 
     Bu arada Suriye İlerici Demokrat Kürt Partisi Genel Sekreteri Abdülaziz Davud, Kamışlı'da güvenlik güçleriyle bölge sakinleri arasındaki olaylarda 14 kişinin öldürüldüğünü söyledi. 
     Davud, AFP'ye yaptığı açıklamada, ''Dün Kamışlı'da futbol maçından önceki olaylarda 9 kişi öldürüldü, bugün de dünkü ölümleri protesto etmek için düzenlenen gösterilerde polisin ateş açması sonucu 5 kişi öldü'' dedi. Dün öldürülen 9 kişiden 6'sının da güvenlik güçlerince vurulduğunu belirten Davud, ''Dün ölen diğer 3 kişi, kentteki stadyumda ateş açılmasından sonra çıkan kargaşada hayatını kaybeden çocuklar'' diye konuştu. 
     Birçok Suriyeli Kürt grubun, güvenlik güçlerini, dünkü maçtan önce Kamışlı futbol takımı taraftarlarının üzerine ateş açmakla suçladığı belirtiliyor. 
     
</TEXT>
</DOC>
