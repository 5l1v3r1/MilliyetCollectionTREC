<DOC>
<DOCNO> 205235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/30/dunya/dun03.html </URL>
<DATE> 2003/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Sırplar hiç uslanmamış 
</HEADLINE>
<TEXT>

   Seçmen, Balkanlar'daki katliamların sorumluları olarak yargılanan eski devlet başkanı Miloşeviç'le, sağcı lider Seselj'i milletvekili seçti 
      DIŞ HABERLER SERVİSİ 

   
   Sırbistan'da önceki gün yapılan genel seçimlerde, aşırı milliyetçi Sırbistan Radikal Partisi, oyların yaklaşık yüzde 28'ini alarak ülkenin en güçlü siyasi partisi konumuna geldi. Üç yıldır ülkeyi yöneten Batı yanlısı ılımlı hükümetin başarısız ekonomi politikalarına tepki gösteren Sırp halkı, Lahey'deki Uluslararası Savaş Suçları Mahkemesi'nde USSM tutuklu olarak savaş suçlarından yargılanan eski Yugoslavya Devlet Başkanı Slobodan Miloşeviç ile Sırbistan Radikal Partisi Başkanı, eski paramiliter lideri Voyislav Seselj'e de, milletvekili olma hakkı tanıdı. 
   
   Hükümeti Batı yanlıları kuracak 
   İlk gayri resmi sonuçlara göre, ortaya çıkan siyasi tablo, Radikal Parti'nin tek başına hükümet olmasına izin vermezken, Miloşeviç'in ardından Devlet Başkanı olan Voyislav Koştunitsa'nın Sırbistan Demokratik Partisi, Demokratik Parti ve G - 17 Artı partilerinden oluşan Batı yanlısı ılımlı blokun, toplam yüzde 42'yi bulan oy oranıyla koalisyon hükümeti kurması bekleniyor. Ancak güçlenen aşırı milliyetçi blok, iktidar üzerinde baskı kurabilecek. 250 sandalyeli parlamentoda 82 sandalye kazanan Sırbistan Radikal Partisi, Lahey'de tutuklu bulunan Seselj'in hakkı olan sandalyeyi, bir başka partiliye verecek. Yüzde 7.7 oy alarak 21 milletvekili kazanan Sosyalist Parti'nin ise lideri Miloşeviç'in sandalyesini koruyabileceği belirtiliyor. 
   
   
   
</TEXT>
</DOC>
