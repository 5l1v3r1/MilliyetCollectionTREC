<DOC>
<DOCNO> 224124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/21/guncel/gun01.html </URL>
<DATE> 2004/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Haluk Kırcı iki yıl alacaklı çıktı 
</HEADLINE>
<TEXT>

      GÖKÇER TAHİNCİOĞLU Ankara 
   
   Yargıtay 1. Ceza Dairesi'nin infaz hesaplama yöntemiyle serbest kalan Bahçelievler katliamı hükümlüsü Haluk Kırcı, Yargıtay Ceza Genel Kurulu'nun yeni yöntemi değiştirmemesi halinde, idamın kaldırılmasından sonra cezaevinde kaldığı 2 yıl için devlete tazminat davası açabilecek. Hesaplama, Milliyet Genel Yayın Müdürü Abdi İpekçi suikasti hükümlüsü Mehmet Ali Ağca'ya da serbestlik yolunu açacak. 
   
   Tazminat davası açabilir 
   1. Daire'nin 1991'-den önce işlediği suçlar Terörle Mücadele Yasası TMY kapsamında olup da cinayet işleyenler için belirlediği yönteme göre, idam cezaları önce tek müebbet hapse sonra da 1991'de TMY'de yapılan, "her idam için 10, her müebbet için 8 yıl yatılır" değişikliğine göre 8 yıla indiriliyor. Ödemiş Ağır Ceza Mahkemesi de, bu hesaplamayla Kırcı'nın cezasını 8 yıl hapse indirdi ve 16 yıldır cezaevinde bulunduğunu gözönünde bulundurarak tahliye kararı verdi. Getirilen bu yöntem benimsenirse, Kırcı 2 yıl alacaklı çıkacak. 
   
   Ağca'nın da yolu açıldı    Yargıtay 1. Ceza Dairesi'nin Kırcı'nın tahliyesinde öngördüğü hesaplama yöntemi Bahçelievler Katliamı'nın diğer hükümlüleri Ünal Osmanağaoğlu ve Bünyamin Adanalı'dan sonra Abdi İpekçi'nin katili Mehmet Ali Ağca'yı da umutlandırdı. Papa suikastından kaynaklanan cezasını İtalya'da çeken Ağca, Türkiye'de İpekçi suikastinden idam, gasp suçundan da 36 yıl hapse mahkum edildi. Ancak, 1. Daire'nin uyguladığı yöntem Ağca için de uygulanırsa idam cezası sekiz yıla indirilip, gasp cezası ortadan kaldırılacak. Böylece dört yıldır cezaevinde olan Ağca, 2007 sonunda serbest kalabilecek. 
   
   
   
</TEXT>
</DOC>
