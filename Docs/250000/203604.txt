<DOC>
<DOCNO> 203604 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/22/siyaset/siy01.html </URL>
<DATE> 2003/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir adım ileri iki adım geri 
</HEADLINE>
<TEXT>

   Öğrenci Şahin'in Türkiye aleyhine AİHM'de açtığı türban davasına gönderilen savunmayı, Bakan Gül geri çekti. Avrupa Konseyi Daimi Temsilciliğimizin hazırladığı savunmada, "türban gericiliktir" deniliyordu 
      Utku Çakırözer 

   
   Dışişleri Bakanı Abdullah Gül, Türkiye'nin türban yasağı konusunda AİHM'e gönderdiği ve "türbanın gericiliği teşvik ettiği" yönünde ifadeler yer alan hükümet savunmasını geri çektirdi. Türkiye, ilk kez uluslararası bir mahkemeye gönderdiği resmi savunmayı geri çekerken, skandalın faturası, ek savunmadan Ankara'yı haberdar etmediği ileri sürülen Strasburg'daki daimi temsilci Büyükelçi Numan Hazar'a kesildi. 
   İstanbul Üniversitesi Tıp Fakültesi öğrencisi Leyla Şahin, 1998'de derslere türbanla girmekte ısrar edince önce 15 gün okuldan uzaklaştırma cezası aldı, ardından okuldan atıldı. İç hukuk yollarını tüketen Şahin AİHM'e yaptığı başvuruda, türban yasağının Avrupa İnsan Hakları Sözleşmesi'nin, "hiç kimsenin dinsel inanç ve kanaatlerinden dolayı eğitim görmekten men edilemeyeceğine" ilişkin din ve vicdan hürriyetiyle ilgili 9. maddesinin ihlali olduğunu ileri sürdü. Şahin davanın sonuçlanmasını beklerken, yarım bıraktığı tıp eğitimini Viyana Üniversitesi'nde tamamladı. Diplomatik kaynaklara göre, bu gelişmenin ardından davayla ilgili şu süreç yaşandı 
   Kasım 2002'deki duruşmada Türkiye esas savunmasını verdi, Anayasa Mahkemesi kararları ve mevzuata göre türbanın yasak olduğunu savundu.AKP hükümetinin göreve gelmesinden sonra Şahin'in avukatı ek görüş belirtti. AİHM bu ek görüşü Türkiye'ye ileterek ek savunma yapıp yapmayacağını sordu.Türkiye'nin Strasburg'daki Avrupa Konseyi nezdindeki Daimi Temsilciliği, Kasım 2003'te AİHM'e ek savunma gönderdi.Ek savunmada "türbanın gericiliği teşvik ettiği, çağdaşlaşma yolunda geri adım olduğu, laik eğitim ilkesine ters düştüğü, siyasilerce şeriat bayraktarlığı için siyasi amaçlı kullanıldığı" ifadeleri yer aldı.Büyükelçi Numan Hazar, kendisine bağlı hukukçuların hazırladığı ve onayıyla AİHM'e gönderilen savunmadan Ankara'yı haberdar etmedi.Hükümet adına gönderilen ek savunmadan Ankara bir ay sonra, Aralık 2003 başında haberdar oldu. Ek savunmadaki ifadeleri öğrenen Gül, kendisini partide zor durumda bırakacak belgenin derhal geri çekilmesini istedi.Türkiye de 10 Aralık'ta AİHM'e başvurarak ek savunmasından vazgeçtiğini, belgeyi geri çektiğini bildirerek, 2002'deki duruşmada yaptığı savunmanın esas alınmasını istedi. 
   Bürokrata ceza verilecek mi 
   Türkiye'nin resmi belgeyi geri çekmesine yolaçan skandalın tüm sorumluluğu, Hazar'a yükleniyor. Hazar'ın ek savunma konusunda bakanlığı bilgilendirmediğini aktaran kaynaklar "2002'deki hukuki savunmaydı. Buna ek yapılmasına gerek olmamasına rağmen, siyasi tezlerle dolu ikinci bir metin hazırlanmış ve bunun için Ankara'dan onay alınmamış" dedi. 
   Paris'teki UNESCO Daimi Temsilciliği'ne atanması yönünde işlemler başlatılan Hazar'ın tayininin Gül tarafından "ceza" olarak durdurulabileceği, Ankara'da kızağa çekilebileceği bildirildi. 
   
   
</TEXT>
</DOC>
