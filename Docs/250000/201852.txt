<DOC>
<DOCNO> 201852 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/13/son/sonspo08.html </URL>
<DATE> 2003/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor, Galatasaray maçına hazır... 
</HEADLINE>
<TEXT>

     Trabzonspor, Galatasaray ile yarın İstanbul'da yapacağı Birinci Süper Futbol Ligi maçı hazırlıklarını tamamladı. 
     Teknik direktör Turgay Semercioğlu yönetiminde, Bakırköyspor'un antrenman sahasında son çalışmasını yapan lig ikincisi bordo-mavili ekip, maç saatini beklemeye başladı. Antrenmanın yalnızca ilk 15 dakikalık bölümü basına açık olarak gerçekleştirildi. 
     Semercioğlu, idman öncesi gazetecilere yaptığı açıklamada, karşılaşmanın zor geçeceğini vurgulayarak, şöyle konuştu 
     ''Galatasaray güçlü bir takım. İstediğini belki Avrupa Şampiyonlar Ligi'nde alamadı ama Avrupa kupalarına yine de devam ediyor. Bizden 3 puan gerideler ve yarın mutlaka galip gelmek isteyecekler. Biz de gerekli önlemleri aldık. Kesinlikle yenilmek istemiyoruz. Hedefimiz puan veya puanlar almak. 3 puan alırsak tabii ki çok mutlu oluruz. Trabzonspor olarak en iyi şekilde Trabzon'u temsil etmek ve yeniden dirildiğimizi, önümüzün de açık olduğunu göstermek istiyoruz.'' 
     
     MUHTEMEL 11 
     Uzun süredir ''3 Büyükler'' karşısında galip gelemeyen bordo-mavili ekipte, kasıklarındaki sakatlığı süren Mehmet Yılmaz yarınki maçta forma giyemeyecek. 
     Bordo-mavili ekibin Galatasaray karşısına Petkoviç, Hasan Üçüncü, Erdinç, D'Haene, Somers, Hüseyin, İbrahim Ege, Romaschenko, Gökdeniz, Yattara ve Fatih muhtemel 11'iyle çıkması bekleniyor. 
     
     ZİYA CLASSIC'DEN GİYİNECEKLER 
     Trabzonspor'da, futbol takımının takım elbise sponsorluğunu Ziya Classic yapacak. 
     Bordo-mavililer, Ziya Classic ile bugün İstanbul'da sponsorluk anlaşması imzaladılar. 
     Ziya Classic Show Room'da gerçekleştirilen imza törenine, kulüp futbol şubesi sorumlusu Kenan Atalay, yönetim kurulu üyesi Ekrem İmamoğlu, kulüp genel müdürü Burak Gürdal ile takım kaptanı Fatih Tekke ve Ziya Classic'in sahibi Mustafa Yörük katıldı. 
     
</TEXT>
</DOC>
