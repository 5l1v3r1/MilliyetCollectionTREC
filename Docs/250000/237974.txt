<DOC>
<DOCNO> 237974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/07/dunya/axdun00.html </URL>
<DATE> 2004/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
'Sırada Abhazya var' 
</HEADLINE>
<TEXT>


Gürcü lider Saakaşvili, Batum'a muzaffer bir komutan edasıyla girerken, göstericilere, "Yakında Abhazya'ya gideceğiz" dedi 

CENK BAŞLAMIŞ Moskova 


Acaristan lideri Aslan Abaşidze'nin, Tiflis'in "istifa ya da idam" tehdidi karşısında önceki gece oğluyla Moskova'ya kaçması ve Gürcistan Devlet Başkanı Mihail Saakaşvili'nin Batum'da "muzaffer komutan" gibi karşılanmasının ardından gözler diğer isyancı cumhuriyetler Abhazya ve Güney Osetya'ya çevrildi. 
Batum'da Başkanlık Sarayı önünde toplananlara pencereden seslenen Saakaşvili'nin, "Aslan kaçtı " sözlerini duyan binlerce kişi Abaşidze'nin gidişini kutladı. Yaşananları "mini devrim"e benzeten Gürcü lider, "Acaristan Abaşidze'den kurtuldu" dedi. 
Saakaşvili, göstericilere "Sizlerle çok yakında Abhazya'ya gidecek ve inanıyorum ki birleşeceğiz" dedi. Acaristan'daki gelişmelerin ardından güvenlik önlemlerinin artırıldığını açıklayan Abhazya Başbakanı Raul Hacimba ise "Gürcü ordusu buraya bir kere geldi. Sonucu hepimiz çok iyi biliyoruz" sözleriyle Tiflis'e meydan okudu. 
Cumhuriyeti 13 yıldır aralıksız yöneten Abaşidze'nin iktidarının son bulmasının ardından binlerce kişi Batum'a akın etti. Yaşanan karmaşa sırasında Abaşidze'nin konutu yağmalandı. 



</TEXT>
</DOC>
