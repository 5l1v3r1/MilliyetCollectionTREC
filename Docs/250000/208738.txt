<DOC>
<DOCNO> 208738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/15/yazar/altan.html </URL>
<DATE> 2004/01/15/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Harika bir rezillikler yılı... 
</HEADLINE>
<TEXT>

   
   ABD'de yıl sonuna doğru yapılacak başkanlık seçimlerine Başkan Bush, uluslararası teröre destek veren siyasetçileri dize getirmiş ve üstüne "Radikal İslam" etiketi yapıştırılmış uluslararası şiddet örgütleriyle, liderlerini yenmiş bir kahraman olarak girme derdinde... 
   Pek başarısız olduğu da söylenemez şimdiye dek. Her ne kadar Irak'ta, hala daha kan gövdeyi götürüyorsa da Saddam'ın oğulları öldürülmüş, kendisi de yakalanmış durumda... 
   Siyasal açıdan Irak'ın yeniden düzenlenmesi, Washington'un benimsediği bazı ilkeler çerçevesinde usulca BM'ye bırakılabilir ve durumu Pentagon bizim Güneydoğu'da, yeniden canlandıracağı sezilen askeri üslerinden - fazla riske girmeden - denetim altında tutabilir. 
   
   "İlle de böyle olacak" demek, elbet bendenizin haddine düşmüş değil ama Soğuk Savaş yıllarından kalma gözlem ve deneyimler uzantısında, bir olasılıktır ABD'nin, Yakındoğu'daki denetim ağırlığını bir ölçüde, bizim Güneydoğu'da yeniden canlandırabileceği askeri üslere kaydırması... 
   
   2004 yılının, harika bir rezillikler yılı olacağının yeni bir göstergesi, İran'daki son durum... 
   İran'daki tutucu mollalar, İran'da yapılacak genel seçimlere katılmak isteyen reformcu adaylardan - ki 84'ü halen milletvekili - 3 bin 605'inin adaylığını reddetti. 
   Yeniden adaylıklarını koymaları reddedilen reformcu milletvekilleri tutucu mollaların kararını protesto etmek için, yatak yorgan İran Meclisi'nde yatıp kalkmaya başladılar. 
   Tutucu mollalarla, reformcu siyasetçiler arasında ortaya çıkan bu gerilim, bir iç çatışmaya kadar gider mi 
   Giderse, reformcu siyasetçiler arkalarında Washington'un desteğini bulabilirler ve Başkan Bush, biraz daha kahramanlaşır kendi seçim kampanyasında... 
   
   Gerçi ABD'de, Başkan Bush muhalifleri de, yavaş yavaş hareketleniyorlar Bush aleyhinde yarım dakikalık reklam filmleri yapılıyor. 
   Bunlardan biri, Başkan Bush'un izlediği politikalar sonucu ABD'de küçücük çocukların nasıl iş atölyelerine kanalize edilerek sömürüldüğü... 
   İkincisi, ünlü Robin Hood kılığına girmiş Bush'un Robid Hood gibi zenginden alıp yoksula verme yerine, yoksuldan alıp, zengine verme reklamı... 
   Üçüncüsü ise, Bush'un söylediği yalanların, bir yalan makinesinden geçirilirken ortaya çıkan kepaze bir grafik görüntüsü... 
   
   ABD'deki başkanlık seçimleri, bize göre Türkiye için de önemli mi, önemli... 
   Her ne kadar kamuoyunun bilincine yansımasa da, Washington gizli bir orkestra şefi buraları için de... 
   Soğuk Savaş yıllarında, yarım yüzyıla yakın bir süre, Ankara'nın ABD'ye karşı gösterdiği dört dörtlük sadakat ortada. 
   Yunanistan ise, 7 yıl süren askeri cunta deneyiminden sonra ABD'nin dümen suyuna girmeden de, Batı blokundan yana olunabileceğini kanıtlamıştı. 
   
   Biz, ABD'ye Yunanistan'dan daha sadık olduğumuzu kanıtlamaya uğraştık... Tabii Atatürk ilke ve inkılapları doğrultusunda... 
   Ancak bu kez Başkan Bush hem çağdaş, hem de İslam profilli bir Türkiye'yi yeğliyormuş gibi görünmede şiddet eylemcisi "Radikal İslam"a karşı... 
   Bilmem aldanıyor muyuz 
   
   Bizim medyada ise kış nedeniyle donarak ölenler, çığ altında kalarak ölenler, trafik kazalarında ölenler ve "rüşvet bombaları" gırla... 
   Hele hele Doğu illerimizdeki okullarla, küçücük öğrencilerin o korkunç dramları... 
   
   Hiç enseyi karartmayın. 
   Vaktiyle İstanbul dükalığında yaşayanların, hiç mi hiç haberi olmazdı ne kırsal bölgelerdeki pesperişan insanlardan, ne rüşvetlerden, ne yolsuzluklardan... 
   Gerçi eski İstanbul dükalığı, bir taşra yağmasına uğradı ama aynı zamanda evrensel bir saydamlaşma, Türkiye'yi de ufaktan ufaktan sarmalamaya başladı... 
   
   "Türke Türk propagandası"yla akıp geçmiş uzun yıllardan sonra, kendi gerçeklerimiz ve acıklının acıklısı sosyo - ekonomik durumumuzla yüz yüze gelmeye başladık... 
   Türkiye'nin de tepesine bağdaş kurmuş olan "demagoglar saltanatı" tarafından, kuşaklar boyu nasıl kazıklanmış olduğumuz gün günden daha çok berraklaşıyor... 
   Enseyi karartmamak gerek... 
   
   2005'e kadar besbelli ki, hiç beklenmedik şeyler yaşanacak... 
   Tabii bu arada harika rezillikler de... 
   
      
   
</TEXT>
</DOC>
