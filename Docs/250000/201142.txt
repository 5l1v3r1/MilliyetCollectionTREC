<DOC>
<DOCNO> 201142 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/10/son/soneko19.html </URL>
<DATE> 2003/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Özince "Dizüstü bilgisayar" konusu her yönüyle değerlendirildi 
</HEADLINE>
<TEXT>

     İş Bankası Genel Müdürü Ersin Özince, Türkiye Büyük Millet Meclisi'nde TBMM milletvekillerine dizüstü bilgisayar sağlanmasını da içeren uygulamalarının gerek etik, gerek ticari yönden her yönüyle değerlendirilerek gerçekleştirildiğini söyledi. 
     Özince, gazetecilerin konuyla ilgili soruları üzerine yaptığı açıklamada, bankacılık sektöründe çok ciddi olarak tanıtım ve sponsorluk işlerine aracılık yaptıklarını, bunların muhatap kuruluşlara ya da doğrudan bireylere ulaşmasına özen gösterdiklerini kaydetti. 
     Tanıtım faaliyetlerinde, reklamda alamadıkları neticeleri doğrudan doğruya muhatap kuruluşlara ve tüketicilere yönlendirdiklerine işaret eden Özince, şunları söyledi 
     ''Dolayısıyla bu ve buna benzer uygulamalarımız yurt sathında üniversitelerde, resmi, özel birçok kuruluşlarda var. Burada da Meclis'e bu konuda sunulan paket, yalnızca bilgisayar konusunu içermemekte. Bunun yanı sıra gayet ciddi bir bütçeye sahip olan güvenlik sistemlerinin desteklenmesi, giriş çıkış güvenliği, TBMM içinde kartlı sistemle restoran, kafeterya gibi hizmetlerden yararlanılması gibi çeşitli başka destekler de var. Öte yandan bizim bu konuda tamamen TBMM Genel Sekreterliği muhatabımız olmuştur. Bu konuda muhatap olan yegane banka da biz değiliz.'' Ersin Özince, TBMM'de e-Meclis konusundaki çalışmaları gördükten sonra gerek bankacı, gerek vatandaş olarak büyük memnuniyet duyduğunu da belirterek, ''Bugün böyle bir ilişkinin, gerek etik, gerek ticari yönden her yönüyle değerlendirilmesi yapılarak ve ülkemizde çok yaygın bir uygulama oluşu nazara dikkate alınarak yapıldığını söyleyebilirim'' dedi. 
     Özince, yakın geçmişte THY'nin yanı sıra çeşitli özel ve vakıf nitelikli şirketlerin de benzer uygulamalarının olduğuna dikkati çekti. 
     
     BÜTÇESİ 750 BİN DOLAR CİVARINDA 
     İş Bankası Genel Müdürü Ersin Özince, Meclis'e yönelik uygulamada İş Bankası'nın ayırdığı bütçeyle ilgili bir soruya, ''Bunun çok net bir rakamı yok. Yanılmıyorsam 750 bin dolar civarında olabilir. Bunun içinde, bilgisayar dışında, güvenlik sistemleri ve kartlı alışveriş sistemleri, orada şube açmak için yaptığımız masraflar da var'' yanıtını verdi. 
     Özince, ''Bunun karşılığında TBMM ile ne tür bir ilişki kurdunuz '' sorusunu ise şöyle yanıtladı 
     ''TBMM'de ve Milli Saraylar'da çalışan tüm kişilere bankacılık hizmeti verebilme imkanı bulduk. Onun dışında bunların diğer mutahataplarına mesela Milli Saraylar'da zannediyorum, gezmeye gelecek insanların bilet ücretlerinin POS'lar vasıtasıyla tahsilinden tutun da her türlü bankacılık hizmetleri var.'' Ersin Özince, TBMM ile çalışmanın ve Meclis çatısı altında hizmet verecek ilk özel banka olmanın avantajı ve prestijinin de bulunduğunu vurgulayarak, ''Ama biz Meclis'te yaptığımız hizmeti üniversitelerimizde veya diğer özel şirketlerde yaptığımızdan farklı addetmiyoruz. Bu söylediğim tutardan çok daha yüksek bütçeleri, başka kamu kuruluşlarında ve bankacılık sektöründe taşıyoruz'' diye konuştu. 
     
</TEXT>
</DOC>
