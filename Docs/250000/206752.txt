<DOC>
<DOCNO> 206752 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/06/son/sondun14.html </URL>
<DATE> 2004/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
"PKK ile mücadelede Türkiye ile ABD arasında yöntem farkı var'' 
</HEADLINE>
<TEXT>

     Amerikalı yetkililer, İstanbul'daki bombalı terörist saldırılarda Türkiye'nin, verdiği siyasi kararlardan ötürü değil, Avrupa Birliği yolunda, demokratik, laik, Müslüman bir ülke olduğu için hedef alındığını belirtiyorlar. 
     İstanbul'daki bombalı saldırıların Türkiye'ye, en az ABD kadar, El Kaide terör örgütünün hedefi olduğunu gösterdiğini belirten yetkililer, ''Türkiye, Türkiye olduğu için hedef alındı. Türkiye, bununla yaşamak zorunda'' dedi. 
     Irak'ta Türkiye ile ABD'nin arasında iki konu olduğunu belirten yetkililer, bunlardan birinin, Irak'ın ve Kuzey Irak'ın geleceği, diğerininse terör örgütü PKK KADEK ile mücadele olduğuna işaret ettiler. 
     Amerikalı bir yetkili, terör örgütü PKK ile mücadelede Türkiye ile ABD arasında ''yöntem ve zamanlama farklılıkları'' olduğunu, ancak ABD Başkanı George Bush'un da söylediği gibi, Irak'ta hiçbir şekilde terörizme yer verilmesini istemediklerini kaydetti. 
     Türk kaynaklarsa ABD ile Türkiye'nin, terör örgütü PKK ile mücadelede sıkıntı içinde olmadığını vurguladılar. İki ülke arasındaki her temasta bu konunun gündeme geldiğine dikkati çeken Türk kaynaklar, terör örgütü PKK meselesi için, ''vakitli çözülmeyeceğine dair bir izlenimimiz yok'' değerlendirmesinde bulundu. 
     
</TEXT>
</DOC>
