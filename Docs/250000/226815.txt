<DOC>
<DOCNO> 226815 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/30/son/sondun31.html </URL>
<DATE> 2004/03/30/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Basayev'den Ruslara yeni tehditler 
</HEADLINE>
<TEXT>

     Çeçen lideri Şamil Basayev, Katar'da ölen Çeçen lider Zelimhan Yandarbiyev'in intikamını almak için eylemlerini ülke dışındaki Ruslara yöneltme tehdidinde bulundu. 
     Basayev, Çeçen militanlara ait internet sitesi Kavkaz'da yayınlanan mektubunda, düşmanlarına karşı kimyasal silah kullanma hakkını saklı tuttuklarını belirtti. 
     Rusya Devlet Başkanı Vladimir Putin'in Çeçenistan'da uluslararası yasalara uyulması konusunda Rus yetkililere daha önce yaptığı çağrıyı unuttuğunu söyleyen Basayev, çağrının aksine Rusların Yandarbiyev'i şubat ayında Katar'da öldürdüğünü, Çeçenistan ve komşusu İnguş Cumhuriyeti'ndeki sivillerin kaçırılmasına devam edildiğini ileri sürdü. 
     Rusların yaptıklarını kendilerinin de yapabileceğini yazan Basayev, ''Herhangi bir ülkede Rusları yok etme imkanımız olduğuna yemin ederim, ancak Rusya'nın sınırları ötesinde askeri harekat yapmadık, bugün Katar'daki olaylar gelecekteki eylemlerimizde belirleyici olacak'' ifadelerini kullandı. 
     Çeçen militanların camilere, sinagoglara, kiliselere, diğer dinlere ait tapınaklara dokunmayacağını belirten Basayev, Rusya'da Ortodoks kiliseleri haricinde anaokulu, kimsesizler yurdu ve psikiyatri kurumlarının da hedef alınmayacağını kaydetti. 
     Basayev, Rus topraklarında ellerinden geldiğince çok bombalama, zehirleme, kundaklama ve doğalgaz patlamaları gibi eylemler düzenleyeceklerini bildirdi. 
     Basayev, Rus güçlerinin Çeçenlere karşı zehirli madde ve kimyasal silah kullandığını ileri sürerek, bu yüzden Rusya'ya karşı kimyasal silah ve zehirli madde kullanma haklarının saklı olduğunu belirtti. 
     Basayev, Rusya'da düzenlenen bazı terörist eylemlerin sorumluluğunu üstlenmişti. Bu eylemler arasında 2002 yılının ekim ayında Moskova'da bir tiyatroda 800 kadar kişinin rehin alınması da bulunuyor. 
     
</TEXT>
</DOC>
