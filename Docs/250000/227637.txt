<DOC>
<DOCNO> 227637 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/son/sonsiy07.html </URL>
<DATE> 2004/04/01/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Antalya Kadriye'de seçimler iptal edildi 
</HEADLINE>
<TEXT>

     Antalya'nın Kadriye Belediyesi'nde, belediye başkanlığı seçimleri, izinde olan iki erin oy kullanması ve bir kişinin mükerrer oy kullandığının tespit edilmesi nedeniyle iptal edildi. 
     Antalya İl Seçim Kurulu Başkanı Mehmet Hilmi Tuğ, AA muhabirine, Antalya'nın Kadriye Belediye Başkanlığı için yapılan seçimlerin iptal edildiğini açıkladı. 
     Tuğ, yeniden aday olduğu seçimlerde 1 oy farkla seçimi kaybeden DYP Kadriye Belediye Başkan Adayı İsmail Şahin'le ilgili, partinin ilçe teşkilatınca yapılan itirazın değerlendirildiğini belirterek, şunları söyledi 
     ''Ak Parti adayının seçimi 1 oy farkla kazanması üzerine, DYP itirazda bulundu. Yapılan incelemede 3 geçersiz oy tespit edilmiştir. İzinlerini geçirmek üzere Kadriye'ye gelen 2 erin oy kullandığı belirlendi. Ayrıca, bir kişinin de mükerrer oy kullandığı tespit edildi. Bu sebeplerden dolayı belediye başkanlığı seçimi iptal edildi. İptal kararı meclis üyelikleri ve il genel meclisi üyelikleriyle ilgili değildir.'' Tuğ, Kadriye Belediye Başkanlığı seçiminin 6 Haziran'da yenilenmesinin kararlaştırıldığını bildirdi. 
     Serik Kaymakamı Mehmet Aydın da başkanlık görevinin bu süreye kadar vekaleten yürütüleceğini bildirdi. 
     İsmail Şahin ise AA muhabirine yaptığı açıklamada, iptal kararıyla ilgili kendisine henüz resmi bir yazı gelmediğini söyledi. Seçimin 6 Haziran'da yenileceğini öğrendiğini belirten Şahin, ''İtirazımız yerinde bulundu. Seçimlere, yeniden hazırlanarak gireceğiz. Karar Kadriye Beldesi halkına hayırlı olsun'' dedi. 
     
     İTİRAZLARIN İNCELENMESİ SÜRÜYOR 
     Antalya İl Seçim Kurulu Başkanı Mehmet Hilmi Tuğ, Antalya Merkez Alt Kademe Muratpaşa Belediye Başkanlığı seçimlerine Ak Parti tarafından itiraz edildiğini belirterek, ''Yapılan incelemeler sonucunda itirazın kurul tarafından reddedilmesi kararlaştırılmıştır'' diye konuştu. 
     Antalya'nın Elmalı İlçesi'nde de belediye başkanlık seçimlerinin iptal edilmesi için MHP'nin başvurduğunu bildiren Tuğ, buradaki sonuçların incelemeye alındığını, henüz bir iptal kararının söz konusu olmadığını kaydetti. 
     Seçimlerin sona ermesiyle merkez genelinde çok sayıda muhtarın da seçim sonuçlarına itiraz ettiğini belirten Tuğ, bu itirazların halen değerlendirildiğini belirtti. 
     
</TEXT>
</DOC>
