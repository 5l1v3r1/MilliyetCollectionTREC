<DOC>
<DOCNO> 202462 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/16/son/sondun45.html </URL>
<DATE> 2003/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Zebari'den BM'ye eleştiri... 
</HEADLINE>
<TEXT>

     Irak Dışişleri Bakanı Hoşyar Zebari, BM'yi, ''Saddam Hüseyin'i uzun yıllar iş başında bırakarak başarısız olduğu'' gerekçesiyle eleştirdi. 
     BM Güvenlik Konseyi'nde yaptığı konuşmada ''BM'nin Irak'ta vakit geçirmeden lider rolü üstlenmesini'' isteyen Zebari, ''BM'nin Kıbrıs ya da Amman'daki bürolardan Irak'a etkin şekilde katkıda bulunamayacağını'' söyledi. 
     BM Genel Sekreteri Annan, Irak'ta görevli uluslararası personeli, güvenlikten yoksun oldukları gerekçesiyle 19 ağustostaki bombalı saldırıdan sonra geri çekmişti. 
     Zebari konuşmasında, ''BM, Irak'ın 35 yıl süren katil bir istibdattan kurtulmasına yardımcı olmadı. Bugün, bu başarısızlığın kurbanı olan binlerce kişinin cesetlerini mezarlarından çıkartıyoruz'' diye konuştu. 
     Zebari, ''BM'nin Irak'ta ikinci kez başarısızlığa uğramamasını ve Irak'ın yeniden yapılanması ve demokratikleşmesine katkıda bulunmasını'' temenni etti. 
     Güvenlik Konseyi'ni de ''Saddam'ı tatmin etmeye çalışanlar ve onu sorumlu tutmaya uğraşanlar şeklinde ikiye bölünmekle'' suçlayan Zebari, ''Konsey üyeleri Irak'ın işgali konusundaki derin ayrılıklarına son vermelidirler'' dedi. 
     
</TEXT>
</DOC>
