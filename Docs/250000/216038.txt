<DOC>
<DOCNO> 216038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/18/son/sonspo23.html </URL>
<DATE> 2004/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Sergen Malatya'da oynuyor, Zago yok 
</HEADLINE>
<TEXT>

     Beşiktaş'ta sol dizinde sakatlığı bulunan Sergen Yalçın'ın Malatyaspor maçında forma giyebileceği, belinde ağrıları bulunan Zago'nun ise oynayamayacağı açıklandı. 
     Kulüp doktoru Ayhan Optur, takımdan ayrı koşu yapan Sergen'in sol dizinde darbeye bağlı bir ezilme bulunduğunu belirterek, ''Tedavisini sürdürüyoruz. Sakatlığı çok önemli değil. Malatyaspor maçında oynar'' dedi. 
     Belinde sakatlığı bulunan Zago'nun tedavisinin de devam ettiğini anlatan Dr. Optur, bu futbolcuyu Malatyaspor maçında da oynatmayacaklarını, Valencia maçına yetiştirmek için de çaba harcayacaklarını belirtti. 
     Sakatlığı nedeniyle uzun sürerdir takımdan ayrı bulunan ve İtalya'da olan Giunti'nin 20 Şubat Cuma günü İstanbul'a geleceğini kaydeden Dr. Optur, ''Giunti İstanbul'a gelmesinin ardından 10 gün daha tedavi olacak. Daha sonra takımla birlikte çalışmalara başlayacak'' diye konuştu. 
     Bu arada, teknik direktör Mircea Lucescu, sabahki antrenmanda futbolcuların iyi çalışması nedeniyle bu akşamki antrenmanı iptal etti. 
     Siyah-beyazlılar yarın yapacakları antrenmanla Malatyaspor maçının hazırlıklarını sürdürecek. 
     
</TEXT>
</DOC>
