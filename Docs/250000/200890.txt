<DOC>
<DOCNO> 200890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/09/son/sonspo01.html </URL>
<DATE> 2003/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş, hazırlıklarını tamamladı... 
</HEADLINE>
<TEXT>

     Avrupa Şampiyonlar Ligi G Grubu'nda yarın İngiltere'nin FC Chelsea takımıyla gruptaki son maçına çıkacak Beşiktaş, hazırlıklarını tamamladı. 
     Karşılaşmanın oynanacağı Gelsenkirchen Arena Stadı'nda bugün son antrenmanını yapan siyah-beyazlılar, teknik direktör Mircea Lucescu yönetiminde, yaklaşık 1 saat süren bir çalışma yaptılar. 
     Antrenman, ısınma hareketlerinin ardından yarı sahada yapılan çift kale maçla tamamlandı. İdmanda, sakatlığı nedeniyle bir süredir formasından uzak kalan Kaan Dobra da takımla birlikte çalıştı. Teknik direktör Lucescu'nun, kulüp doktorlarından Kaan Dobra'nın FC Chelsea maçına yetiştirilmesini istediği öğrenildi. 
     Çalışmayı Futbol Federasyonu Başkanı Haluk Ulusoy, Milli Takımlar Teknik Direktörü Şenol Güneş, Beşiktaş Kulübü Başkanı Serdar Bilgili ve yönetim kurulu üyeleri de izledi. 
     
</TEXT>
</DOC>
