<DOC>
<DOCNO> 231925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/16/yazar/sazak.html </URL>
<DATE> 2004/04/16/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Asker, sivil 
</HEADLINE>
<TEXT>

   
   Genelkurmay Başkanı Orgeneral Hilmi Özkök'ün, Silahlı Kuvvetler'in Kıbrıs'a ilişkin görüşlerini açıklarken, 'Hiçbir meselede gönlümüzle aklımızın bu kadar çelişkiye düştüğü durum olmadı. Türkiye olarak aklımızın rehberliğinde gitmeliyiz' diyerek nihai kararı, özgür iradesiyle KKTC halkının ve TBMM'nin vereceğini belirtmesi demokratik bir tavır olarak alkışlandı. 
   Özkök'ün vurgulamaya çalıştığı Kıbrıs'ta 'akılcı çözüm olacaksa, ordu buna niye karşı çıksın ' şeklinde özetlenebilir. 
   Normal olan da, Kıbrıs'ta çözümün Türkiye'nin garantörlük haklarını ortadan kaldırmadıkça, 2004 sonundaki AB takvimiyle bağlantılı şekilde 'askeri açıdan' da savunulmasıydı. 
   Genelkurmay karargahını uzun süre, 'gönül ve akıl çizgisi' arasında taraf olmaya zorlayan süreç, 'Özkök'ün duruşu'yla tarafsızlık noktasında somutlaştı. 
   Oysa beklenti daha çok, Denktaş'tan yana 'taraf olunarak' referandumda Annan planına 'hayır' mesajı verileceği yönündeydi. 
   Özkök bunu yapmayarak, siyasi sorumluluğu hükümete bıraktı. Bu tutum 1 Mart tezkeresinde izlenen Irak politikasının benzeri niteliğindeydi. O zaman da karar MGK'da değil Meclis'te şekillenmişti. 
   Demokrasilerde 'son sözü' siyasiler söyler. 
   Ordu açısından Kıbrıs elbette duyarlı bir alan çünkü orada savaşılmış, şehitler verilmiş ve 1974 barış harekatının kazanımları bugüne dek korunmuş. İleride Bosna, Kosova gibi olmasına izin verilemez. Nitekim Özkök de adadaki barışı bozabilecek konularda önemli çekinceleri dile getirmiş, New York süreciyle MGK'da çizilen çerçevenin dışına çıkıldığını vurgulamıştır. 
   Cumhurbaşkanı Sezer de Davos'ta Annan'a boşlukları doldurma konusunda verilen sözlerle 23 Aralık MGK kararlarının 'by pass' edildiğini açıkladı. 
   Kuşkusuz MGK'da 'Annan planını referans alan' çözüme gönderme yapılması hükümet açısından yeterli bir destekti. Sonuçta, siyasi iktidarın Kıbrıs'ta çözüm için inisiyatif kullanması doğaldır. 
   Nitekim 2004 başından bu yana gösterilen diplomatik çabalar sonucu Türkiye Kıbrıs'ta çözümü savunan taraf haline gelmiştir. Gelinen aşamanın her şeyin kaybı anlamına gelmediğini görmek için Güney Kıbrıs'ın oyunun renginin belli olması, 'hayırcı' tutumunun ortaya çıkması mı gerekiyordu 
   1 Mayıs'tan sonra Yeşil Hat, AB'nin sınırı haline gelecek 
   Kıbrıs elden gidiyor olsaydı, Genelkurmay herhalde buna tepki gösterirdi. 
   Denktaş buna rağmen dün Meclis'te planın 'Kıbrıs'ın intiharı' anlamına geldiğini savundu. Referandumda 'hayır' dedi. 
   Özkök Paşa, salt Kıbrıs'a ilişkin değil, laiklikle ilgili sergilediği soğukkanlı tutumla, askerlerin demokrasi konusunda siviller kadar duyarlı olduğunu gösterdi. 
   Keşke CHP liderliği de Özkök kadar 'ilerici' bir çizgiye sahip olabilseydi 
   
      
   
   
</TEXT>
</DOC>
