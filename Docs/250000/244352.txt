<DOC>
<DOCNO> 244352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/01/spor/axspo02.html </URL>
<DATE> 2004/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Son karar Olimpiyat 
</HEADLINE>
<TEXT>


Galatasaray Kulübü, yeni sezon için federasyona Atatürk Olimpiyat Stadı'nın adını bildirirken, Ali Sami Yen konusunda talepte bulunmadı 

CEMAL ERSEN 


Son süre 10 Temmuz 
GALATASARAY'IN, UEFA kriterleriyle ilgili başvurusunda yeni sezonda Atatürk Olimpiyat Stadı'nın adını bildirdiği, Ali Sami Yen Stadı ile ilgili bir başvurusu olmadığı ortaya çıktı. Bu sezon Avrupa kupalarında mücadele etmeyeceği için 10 Temmuz'a dek süresi bulunan Sarı - Kırmızılı kulübün Ali Sami Yen Stadı ile ilgili ek bir talebi olduğu takdirde ise bu tesisten "yapı sağlamlık" belgesi isteneceği bildirildi. 

Raporlar incelenecek 
KULÜP Lisans Sistemi dışında stadın kullanılmadığı süre içinde yıpranmışlığı, insan sağlığı açısından uygunluğu, alt yapısının sağlamlığı gibi konularda üniversitelerin ilgili teknik birimlerinin raporlarının değerlendirileceğini belirten yetkililer, bir şüphe durumunda federasyonunun Ali Sami Yen talebinin geri çevirebileceğine dikkat çektiler. Şişli Belediye Başkanı Mustafa Sarıgül stadın yeni sezona yetiştirileceğini iddia etmişti. 

Önder pazarlığı 

Kesenin ağzı açıldı 
GALATASARAY, Belçika'nın Standart Liege takımında forma giyen Önder Turacı'yı renklerine bağlamak için kesenin ağzını iyice açtı. Gurbetçi oyuncunun bonservisini alabilmek için 1.5 milyon Euro'ya kadar çıkılırken, Fenerbahçe'nin de transfere karışması nedeniyle Belçikalı yöneticilerin bu rakamı az buldukları öğrenildi. Sarı - Kırmızılı yöneticilerin bu transferi bir iki gün içinde çözmeye çalışacakları ancak verdikleri rakamın üzerine çıkmayacakları belirtildi. 

Okoronkwu sesleri 
GEÇTİĞİMİZ sezon Galatasaray'ın transfer listesinde yer alan ancak anlaşmaya varılamayan Nijeryalı oyuncu Okoronkwu bir kez daha gündeme geldi. Menajerlerin savunmada görev yapan bu futbolcuyu Sarı - Kırmızılı kulübe önerdiği ve Teknik Direktör Hagi'nin Okoronkwu'nun maç kasetlerini izleyeceği ifade edildi. Bu sezon Wolverhampton'da oynayan Okorunkwu, İngiliz ekibinin küme düşmesi nedeniyle boşta kaldı. 




</TEXT>
</DOC>
