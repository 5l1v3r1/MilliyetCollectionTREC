<DOC>
<DOCNO> 248290 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/16/siyaset/axsiy01.html </URL>
<DATE> 2004/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
'Özkök'e saygıyla yalvarıyorum' 
</HEADLINE>
<TEXT>


Yurt gezisini sürdüren DEP'lilerden Selim Sadak, Şırnak'tan Org. Özkök'e seslendi Hiç çekinceleri olmasın. Bu ülke bölünmeyecektir 

NAMIK DURUKAN Şırnak 


Eski DEP milletvekili Selim Sadak, Genelkurmay Başkanı Orgeneral Hilmi Özkök'e seslenerek, "Özkök'e saygıyla, hürmetle yalvarıyorum. Bu toprakların çocukları birbirlerini öldürmek istemiyor. Hiç çekinceleri olmasın. Bu ülke bölünmeyecektir" dedi. 
DEP milletvekilleri Leyla Zana, Hatip Dicle ve Orhan Doğan'la dün Cizre'den Şırnak'a geçen Sadak, burada yaptığı konuşmada Özkök'e hitaben şunları şunları söyledi "Ölen her asker için siz gözyaşlarınızı belki içinize akıtıyorsunuz. Ama biz gözyaşlarımızı boncuk boncuk akıtıyoruz. Bir sözüm de o ana kuzularınadır. Onların ailelerine veya yakınlarına geçmiş olsun diyoruz." Sadak, "kimin savaştan", "kimin barıştan" yana olduğunun ortaya çıkması için de TBMM'de bir komisyon kurulmasını da istedi. 

Asker ailelerine mektup 
Kendilerine yönelik "etnik siyaset yapıyorlar" eleştirilerini reddeden Doğan ise, basın aracılığıyla asker ailelerine mektup göndererek, şunları söyledi 
"Sabah televizyonda çatışmalarda yaşamını kaybetmiş bir askerin babasıyla Org. İbrahim Fırtına arasındaki diyaloğu gördüm. Orgeneral, 'Türkiye dimdik ayaktadır' dedi. Bu mesajı paylaşıyoruz. Soğukkanlı olmalıyız. Sevgili baba, senin acını anlıyoruz. Şunu bilin ki Kürtlerin felsefesi artık 'öl, öldür' değil. 'Yaşa ve yaşattır." 

'Arabulucu, eşit mesafede durur' 

DEHAP lideri Tuncer Bakırhan, "Hükümete de, PKK KONGRA - GEL'e de eşit mesafedeyiz" sözlerine gösterilen tepkiye karşılık, "Art niyetli değiliz. Arabulucuk yapmak isteyen kişi ve kuruluşların, konumları itibariyle eşit mesafede olduklarını açıklamaları gayet doğal. Çatışmasız bir ortamın yaratılması için çağrı yaptık" dedi. Şırnak'a geçen DEP'lilerin konvoyuna da zafer işareti yapan motosikletliler eşlik etti. 


</TEXT>
</DOC>
