<DOC>
<DOCNO> 243217 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/27/son/sondun23.html </URL>
<DATE> 2004/05/27/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Fransa'da politika kazanı kaynıyor... 
</HEADLINE>
<TEXT>

     Fransız basını, Cumhurbaşkanı Jacques Chirac'ın, Maliye ve Ekonomi Bakanı Nicolas Sarkozy'nin, kasım ayında yapılacak kongrede iktidardaki Halk Hareketi Birliği'nin UMP başkanlığına seçilmesini önlemek için düğmeye bastığını öne sürdü. 
     Sol eğilimli Liberation gazetesi, ''Chirac'ın, 2007 yılında yapılacak cumhurbaşkanlığı seçimlerinde sağ cephedeki en önemli rakibi olan Sarkozy'nin önünü kesebilmek için seferber olduğunu'' yazdı. 
     Gazete, ''gelecek cumhurbaşkanlığı seçimlerinde aday olacağını saklamayan ve popülaritesi giderek artan Sarkozy ile Chirac arasındaki güç çekişmesinin artık su yüzüne çıktığını ve sağ parti içinde bölünmenin başladığı'' yorumunu yaptı. 
     Sağ eğimli Le Figaro gazetesi ise Başbakan Jean-Pierre Raffarin'in, parti ve bakanlar kurulu içinde lider gibi davranan Sarkozy'ye karşı giderek sert tavır aldığını bildirdi. 
     Gazete, Raffarin'in, Chirac ve Sarkozy arasındaki güç çekişmesi yüzünden, bakanlar kurulunun ikiye bölünmesinden rahatsız olduğunu ve bu rahatsızlığını da saklamadığını yazdı. 
     Haberde, Raffarin'in, ''Görüş ayrılıklarını kabul ederim, bölünmeyi kabul etmem'' açıklaması ön plana çıkarılarak, Başbakanın hükümetin birlik ve beraberliğini sağlamakta zorluk çektiği kaydedildi. 
     Fransa'da yolsuzluk suçundan mahkum olan UMP lideri Alain Juppe, kasım ayında yapılacak kongrede başkanlık görevinden ayrılacak. 
     Kamuoyu yoklamalarına göre, Sarkozy'nin cumhurbaşkanlığı seçimlerinde kazanma ihtimali Chirac'a oranla daha yüksek. 
     
</TEXT>
</DOC>
