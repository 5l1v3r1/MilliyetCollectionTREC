<DOC>
<DOCNO> 222217 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/14/son/soneko02.html </URL>
<DATE> 2004/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk-İş, Kristal-İş'in açtığı davada müdahil olmak istiyor... 
</HEADLINE>
<TEXT>

     Türk-İş, Kristal-İş'in Bakanlar Kurulu'nun grev erteleme kararına karşı Danıştay'da açtığı davaya, sendikanın yanında müdahil olmak istediğini bildirdi. 
     Türk-İş, Kristal-İş'e gönderdiği yazıyla, Şişecam fabrikalarında başlattığı grevin Bakanlar Kurulu'nca ertelenmesinin ardından sendikanın, yürütmenin durdurulması ve kararın iptali istemiyle Danıştay'da açtığı davaya müdahil olmak istediğini açıkladı. 
     Türk-İş'in, 10 Mart 2004'te Kristal-İş'e gönderdiği yazıda, ''Bakanlar Kurulu'nun Kristal-İş'in Şişecam'da yürüttüğü grevi ikinci kez ertelemesinin, hükümetin hukuk tanımaz tutumunu ortaya serdiği'' savunularak, ''ilk erteleme kararının yürütmesinin Danıştay tarafından durdurulmasına rağmen ikinci erteleme kararının verilmesinin, hukuk devleti ve emeğin korunması ilkeleri ile bağdaştırılamayacağı'' ifade edildi. 
     Yazıda, ''Türk-İş'in, Kristal-İş'in açtığı iptal davasını yürekten desteklediği'' vurgulanarak, konfederasyonun, davaya, sendikanın yanında müdahil olarak katılmaya hazır olduğu belirtildi. 
     Türkiye İhracatçılar Meclisi de, aynı davaya müdahil olmak üzere geçen günlerde başvuruda bulunmuştu. 
     
</TEXT>
</DOC>
