<DOC>
<DOCNO> 208316 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/13/son/sondun21.html </URL>
<DATE> 2004/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Papadopulos "Denktaş, Annan Planı hakkında farklı konuşuyor" 
</HEADLINE>
<TEXT>

     Kıbrıs Rum yönetimi lideri Tasos Papadopulos, KKTC Cumhurbaşkanı Rauf Denktaş'ın dün İstanbul'dan adaya dönüşünde Annan planıyla ilgili olarak yaptığı açıklamanın, ''geçmişteki söylemlerine göre farklı olduğunu'' ileri sürerek, ''Denktaş, Annan planının ölü olduğunu söylüyordu, şimdi ise farklı açıklama yapıyor'' dedi. Rum radyosunun haberine göre, Denktaş'ın, ''Başbakan Recep Tayyip Erdoğan ile yaptığı görüşmeden memnun olduğu'' yolundaki açıklamasını yorumlayan Papadopulos, ''kimin kimi ikna ettiği'' sorusunu sordu. 
     ''Türk tarafının görüşmeler konusundaki tavrının henüz netleşmediği'' görüşünü dile getiren Papadopulos, ''Rum tarafının Annan planı zemininde görüşmelere hazır olduğunu'' söyledi. 
     Bu arada Denktaş'ın dünkü açıklamasını yorumlayan Rum yönetimi sözcüsü Kipros Hrisostomidis de, ''Çelişkili açıklamalar belirsizliğe neden oluyor'' dedi. Hrisostomidis, ''Kıbrıs Türk tarafının Kıbrıs politikasını Ankara'nın belirlediğini'' savunarak, ''Ankara'nın gerçek niyeti ve tavrına açıklık getirmesini beklediklerini'' kaydetti. 
     Hrisostomidis, ''Denktaş'ın Türk tarafının görüşmecisi olarak kalmasının ve oğlu Serdar Denktaş'ın da kurulan yeni koalisyon hükümetinde yer alması gerçeğinin, Kıbrıs konusuna ilişkin süreç açısından olumlu unsurlar olmadığını'' iddia etti. 
     
</TEXT>
</DOC>
