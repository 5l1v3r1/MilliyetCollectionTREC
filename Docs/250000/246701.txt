<DOC>
<DOCNO> 246701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/10/magazin/axmag01.html </URL>
<DATE> 2004/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
'Afrodisias' için defile 
</HEADLINE>
<TEXT>


Vural Gökçaylı, defilesinin gelirini, Afrodisias antik kentindeki kazılara destek için Geyre Vakfı'na bıraktı 

DENİZ ALTUNTAŞ 

Geyre Vakfı, Afrodisias antik kentindeki kazılara destek olmak için Rahmi Koç Müzesi'nde defile düzenledi. Vakfın kurucu üyelerinden modacı Vural Gökçaylı'nın Rus asıllı modacı Romain de Tirtoff'dan etkiler taşıyan koleksiyonunu sergilediği defilenin tüm geliri, Geyre Vakfı'na bağışlandı. 
Uğurkan Erez'in koreografisini yaptığı ve yaklaşık 700 kişinin izlediği defilenin finalinde, Azra Akın, başı miğfer şeklinde tasarlanan gelinliğiyle podyumda yürüdü. Kreasyonunda transparan kıyafetlere yer vermeyen Vural Gökçaylı, "Modada cinsellik vardır ama teşhircilik yoktur. Kadının seksi görünmesi için transparan giyinmesine gerek yok" diye konuştu. 

Yeni başkan, Ömer Koç 
Vefatına kadar Sevgi Gönül'ün başkanlığını yürüttüğü Geyre Vakfı, Afrodisias Antik kentinin korunması ve gelecek kuşaklara aktarılabilmesi için çalışmalarını, yeni başkanı Koç Holding Yönetim Kurulu Üyesi Ömer Koç önderliğinde sürdürüyor. 


</TEXT>
</DOC>
