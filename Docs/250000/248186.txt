<DOC>
<DOCNO> 248186 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/15/son/sontur14.html </URL>
<DATE> 2004/06/15/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Bahçeli'nin sağlık durumu ile ilgili açıklama yapıldı... 
</HEADLINE>
<TEXT>

     Atatürk Eğitim ve Araştırma Hastanesi Başhekimi Prof. Dr. Nihat Tosun, dün by-pass ameliyatı olan MHP Genel Başkanı Devlet Bahçeli'nin sağlık durumunun iyi olduğunu belirterek, ''Sayın Bahçeli, yoğun bakımdan çıkmıştır. Tedavisi özel takip odasında sürmektedir'' dedi. 
     Prof. Dr. Tosun, Bahçeli'nin sağlık durumuna ilişkin yazılı açıklama yaptı. 
     Bahçeli'nin daha önceki şikayet ve tetkikleri sonucu, 13 Haziran'da ameliyat olmasına karar verildiğini ve hastaneye yatırıldığını belirten Tosun, dün de saat 17.30 itibariyle ameliyata alındığını kaydetti. Tosun, Bahçeli'nin, hastanenin Kardiyo-Vasküler Cerrahi Kliniği Şefi Doç. Dr. Erol Şener başkanlığındaki ekip tarafından ameliyat edilerek, 3 koroner damarının değiştirildiğini bildirdi. 
     Tosun, Bahçeli'nin 4 saat süren başarılı bir ameliyat sonrasında yoğun bakım ünitesine alındığını belirterek, bugün de buradan çıkarıldığını ve tedavisinin özel takip odasında sürdürüldüğünü kaydetti. 
     Bahçeli'nin ''etrafı ile ilgili'' olduğunu, konuştuğunu ve ağzından beslendiğini belirten Tosun, Bahçeli'nin sağlık durumunun iyi olduğunu bildirdi. 
     Tosun, Bahçeli'ye, Doç. Dr. Şener'in bir gün ziyaret yasağı koyduğunu belirtti. 
     Ziyaretçilerin duygularını yazması amacıyla ''Geçmiş Olsun Ziyaretçi Defteri'' açılırken, MHP Başkanlık Divanı üyeleri de hastane girişinde ziyaretleri kabul ediyorlar. 
     
</TEXT>
</DOC>
