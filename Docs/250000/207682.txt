<DOC>
<DOCNO> 207682 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/10/yazar/asik.html </URL>
<DATE> 2004/01/10/ </DATE>
<TIME>  </TIME>
<AUTHOR> Melih AŞIK  </AUTHOR>
<HEADLINE>
Eti, Eti, Eti... 
</HEADLINE>
<TEXT>

   
   Özelleştirme kapsamına alınan kuruluşlardan biri de Seydişehir Eti Alüminyum Tesisleri... Tesisleri kim satın alırsa aynı zamanda işleyeceği boksit madeninin arama ruhsatına da sahip olacak... CHP Konya Milletvekili Atilla Kart böylesine önemli bir tesis özelleştirilirken burnuna kötü kokular geldiğini söylüyor. Dinliyoruz. 
   "Tesise talip olan Sual Holding'le, özelleştirme sürecinin başlaması bile beklenmeden hukuk dışı özel ilişkilere girildi. Sahte plakalı araçlarla tesise giden holdingin bazı yetkililerine o aşamada yasak olan maliyet ve bilanço bilgileri verildi. Ayrıca Tayyip Erdoğan, bu holdingin başkanı Vekselberg ile özel bir görüşme yaptı. Ben, özelleştirmeye resmen fesat karıştırmak olan bu olaylarla ilgili tam üç soru önergesi verdim ama hiçbirine ciddi bir tek yanıt gelmedi. Örneğin sahte plakalı araçlarla ilgili soruma, bilgi Trafik'ten rahatlıkla alınabilecekken, araçların kime ait olduğu bilinmemektedir şeklinde bir yanıt verildi. Başbakan'ın Vekselberg'le yaptığı görüşmeye ilişkin sorum ise yok sayılarak tamamen göz ardı edildi. 4. soru önergemi geçen gün Başbakan'a verdim. Şimdiye kadar alamadığım yanıtları bakalım o verebilecek mi Ama ben bu işin peşini bırakmaya hiç niyetli değilim." 
   Anlaşılan o ki Türkbank ihalesi benzeri bir durumla karşı karşıyayız. Sonucu merakla bekliyoruz. 
   
   Kim daha korkak Karanlıktan korkan çocuk mu yoksa aydınlıktan korkan büyük mü 
   Goethe 
   
   Belediye Başkan adaylarının lakapları İstanbul sevdalısı, Kadıköy sevdalısı, Bakırköy sevdalısı... Rant sevdalısını ara ki bulasın... 
   Akif Kökçe 
   
   Mülkiye yine ışıldıyor...    O tekerlemenin aslı "Önce Türkiye, sonra Mülkiye"dir ve Mülkiyelilerin başına ne gelmişse Türkiye'ye sahip çıkma tutkusu yüzünden gelmiştir. Özellikle Turgut Özal döneminde ısrarla dışlandı, aşındırıldı Mülkiye... Ne var ki o duraklama devri artık geride kalıyor, eski parlak günlere doğru yürünüyor... 
   Kamu Personeli Seçme Sınavı sonuçları üzerinden ÖSYM'nin yaptığı değerlendirme de bunu gösteriyor... 
   Okulun "Maliye" bölümü, KPSS sınav sonuçlarına göre, bütün üniversiteler arasında birinci... İkinciliği Hacettepe, üçüncülüğü İstanbul Üniversitesi alıyor... 
   "Kamu Yönetimi" dalında SBF birinci, Boğaziçi ikinci, ODTÜ üçüncü... 
   "İşletme" dalında Boğaziçi ve ODTÜ ilk iki sırayı alırken SBF üçüncü... 
   "İktisat" dalında sıralama değişmiyor... 
   "Uluslararası İlişkiler" dalında başarı sıralaması yine Boğaziçi, ODTÜ, SBF şeklinde... 
   "Çalışma Ekonomisi"nde SBF birinci, Marmara Üniversitesi ikinci, Gazi Üniversitesi üçüncü... 
   Sonuçta Mülkiye ilk üçün altına hiç düşmüyor. 
   Dekan Prof. Celal Göle başarı çıtasını yükseltmek, okulu eski parlak günlerine döndürmek için olağanüstü bir çaba içinde... Ne var ki tek kişinin çabası tüm sorunları çözmeye yeterli değil. 
   Her yıl kitap alımı ve bilgisayar onarımı için gerekli olan 50 bin doların denkleştirilmesi mesele oluyor. 
   Birer sivil toplum kuruluşu gibi çalışan "Mülkiyeliler Birliği" örgütlerinin biraz da "mezunlar derneği" gibi çalışması, okulun ihtiyaçlarına kulak vermesi gerekli. 8 bin Mülkiye mezunu hayatta... Ancak okula destek veren mezun sayısı "yüz"ü geçmiyor. Mezunların yeni nesle katkısı bu kadar mı olmalı Acaba geriye dönük hiç borcumuz kalmadı mı 
   
   Piyasa...    Aksu Enerji adlı şirket 2000 yılında halka açılıyor. Hisse senetleri 22 bin liradan satışa çıkıyor. Ve alanlara piyango vuruyor... Çünkü hisseler 10 gün içinde yüzde 547 artışla 142 bin 500 liraya yükseliyor... 
   Bu arada Enerji Bakanlığı bürokratlarının da bu hisselerden aldığı saptanıyor. Teftiş Kurulu'nun açtığı soruşturma sonucu kimi yetkililerin görevden alınması isteniyor. Bunlardan biri Enerji İşleri Genel Müdür Yardımcısı Metin Başlı... Ancak Başlı soruşturmadan bir kınama cezasıyla kurtuluyor. Sayın Başlı birkaç gün önce Elektrik Piyasası Düzenleme Kurulu üyeliğine atanıyor. Adı duyulunca eski anılar canlanıyor... 
   
      
   
   
</TEXT>
</DOC>
