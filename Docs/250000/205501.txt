<DOC>
<DOCNO> 205501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/01/ekonomi/eko10.html </URL>
<DATE> 2003/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İlaç katılım payları maaştan kesilecek 
</HEADLINE>
<TEXT>

     ANKARA Milliyet 

     İlaç katılım payları bugünden itibaren çalışanların maaşlarından kesinti yapılarak tahsil edilecek. 
     Maliye Bakanlığı’nın dünkü Resmi Gazete’de yayımlanan Muhasebat Genel Müdürlüğü Genel Tebliği’ne göre, tedavi giderlerinden tasarruf sağlamak amacıyla ilaç katılım payı ödemelerinde yeni bir uygulamaya gidilecek. 
     Bugünden itibaren geçerli olacak yeni sistem ile eczaneler, reçetelerde yazılı ilaçları reçete sahibine verecek ve reçetenin arkasını da imzalattıracak. Toplam ilaç bedeli tutarından yüzde 20 katılım payı hesaplanacak, ancak bu para tahsil edilmeksizin, fiş ya da fatura tanzim edilecek ve ilgiliye verilecek. 
     Sevk kağıdında adı belirtilen daireler itibariyle 3 nüsha düzenlenerek kurumlarca karşılanacak yüzde 80’e ilişkin faturalar, ilgili olduğu ayı takip eden ilk 2 iş günü içerisinde tedavi giderlerinin ödenmesinden sorumlu olan tahakkuk dairesine teslim edilecek. 
     Ücretsiz izne ayrılan personelin ilaç katılım payı ise kendisi tarafından ilaç alırken ödenecek. Bu nedenle, sevk kağıdı üzerinde personelin ücretsiz izinli olduğunun yazılmış olmasına dikkat edilecek. 
     



 EKONOMİ 

















</TEXT>
</DOC>
