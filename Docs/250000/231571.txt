<DOC>
<DOCNO> 231571 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/yazar/yilmaz.html </URL>
<DATE> 2004/04/15/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
Hazine'den beslenen krallık 
</HEADLINE>
<TEXT>

   
   Türkiye Esnaf ve Sanatkarlar Kredi ve Kefalet Kooperatifleri Birlikleri Merkez Birliği'nin TESKOMB gazetelerde çıkan tam sayfa ilanlarının öyküsünü 8 Nisan günü anlatmıştım. 
   TESKOMB verdiği gazete ilanlarında, "Kıbrıs'ta çözüme evet" diyordu. Oysa ilandan birkaç gün önce TESKOMB'un dergisini okuyanlar, bu görüşün tam zıddını savunduğuna tanık olmuşlardı. Dergiye ulaşamadım. TESKOMB'un web sitesine girdim dergileri bulamadım. 
   TESKOMB'un web sitesinde yazım üzerine verilen "tekzip" metnini gördüm. Metinde ne Kıbrıs konusundaki görüşlerinin nasıl değiştiğini belirtir bir ifadeye, ne eleştirilere bir yanıt bulabildim. O nedenle neyi tekzip ettiklerini anlayamadım. 
   TESKOMB Genel Başkanı Kadir Akgül kendini anlatmış... 
   "Göreve geldiğim tarihten bugüne henüz 14 ay geçti. 53 yılda yapılanları katladık. Plasmanlarımız 420 trilyon liradan, 1 katrilyon 100 trilyona yükseldi, faizlerimiz yüzde 59'dan, yüzde 25'e indi. Şimdiye kadar yapılan iyileştirmelerde kimseye taviz vermediğimiz gibi yazınızda bahsedilen 25 trilyonla ilgili de hiçbir taviz ve pazarlık söz konusu değildir." 
   Akgül önceki yazımda da belirttiğim gibi, 25 trilyonu Başbakan Tayyip Erdoğan ile Ukrayna gezisinde yaptığı konuşmada kapıyor. Akgül gezi dönüşü bu ilanları veriyor. Artık iki hareket arasında bağlantıyı kurmak için gazeteci olmak gerekmediği ortada. 
   İstanbul Milletvekili Emin Şirin de aynı yazımı kaynak göstererek, 8 Nisan günkü TBMM oturumunda, Devlet Bakanı Ali Babacan'a yazılı yanıtlanmak üzere sorular yöneltti. Şirin, "TESKOMB, esnaf ve sanatk ra Halkbank kredileri dağıtan bir kefalet kurumudur. Fonlaması Hazine'den yapılmaktadır. Gazetelere kendi konusuyla alakası olmayan Kıbrıs hakkındaki ilanları kamu kaynakları kullanarak vermiştir" eleştirisi getiriyor. 
   Eleştiren yalnızca Şirin değil Halkbank eski şube müdürlerinden 40 yıllık bankacı bir okurum arıyor ve anlatıyor. 
   "Bunların esnafa kullandırdığı kredinin maliyeti yüzde 25 değil, yüzde 32'lere gelir. Halkbank esnafa doğrudan verdiği kredilere yüzde 35 faiz uyguluyor. Kendi kaynağını yaratması amacıyla kurulmuş olan kefalet kooperatifleri, devletin sırtında. Halkbank, TESKOMB'a verilen kredi ile esnafa doğrudan dağıtılan kredi arasındaki farkı 1993 yılına kadar kendi bütçesinden karşılardı. Süleyman Demirel'in başbakanlığı döneminde bu yük Hazine'ye aktarıldı. Yüzde 45 ile kredi alanlar, yüzde 110'la repo yaptırdılar." 
   Türkiye Odalar ve Borsalar Birliği TOBB Halkbank'a, "100 trilyon kaynağımızı size yatıralım, bize az faiz verin, üyelerimizin kredi faizini yüzde 19'a düşürün" önerisi getirmişti. 
   1 milyon 200 bin üyesi olan TESKOMB üyesi esnaf ve sanatk ra yüzde 25, tüccara yüzde 19 faizli kredi. 7 -8 milyon esnafın TESK başkanı Derviş Günday bu çelişkiye ses çıkarmaz 
   Dün TÜSİAD, TOBB, İMKB, UND, TESEV, TİM, TÜRSAB, TZOB, TYD ve TİSK gibi iş dünyasının önde gelen temsilcileri de gazetelere "Kıbrıs'ta çözümü destekliyoruz" ilanları verdiler. İlanda ne esnaf birliklerinin, ne kooperatiflerin, ne de konfederasyonun imzasına rastladım. Onlar zengin ya, tek başlarına ilan veriyorlar. 
   
      
   
</TEXT>
</DOC>
