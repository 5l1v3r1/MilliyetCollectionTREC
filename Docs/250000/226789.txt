<DOC>
<DOCNO> 226789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/30/son/sondun05.html </URL>
<DATE> 2004/03/30/ </DATE>
<TIME> 00.05 </TIME>
<AUTHOR>  </AUTHOR>
<HEADLINE>
Yunan televizyonları ''Plan bu haliyle kabul edilemez'' 
</HEADLINE>
<TEXT>

     Yunan televizyonları, BM Genel Sekreteri Kofi Annan'ın bugün taraflara sunduğu planın bu haliyle kabul edilmesi durumunda Kıbrıslı Rumlar tarafından referandumda reddedileceği yorumunu yaptılar. 
     Televizyonlarda yapılan yorumlarda, planda yeralan düzenlemelerin Türk tezlerinin lehine geliştiğinin görüldüğü, Rum yönetiminin gelinen noktada büyük rahatsızlık duyduğu ileri sürüldü. 
     Planda iki gün içerisinde Rum kesiminin arzu ettiği değişikliklerin yapılmamasının ve referandumda ''hayır'' çıkmasının Yunanistan ile Rum kesimi için olumsuz etkileri olacağı değerlendirmesinde bulunan televizyonlar, özellikle Atina olimpiyatları öncesi uluslararası yankısı olacak bir başarısızlığın Atina ve Rum yönetimine büyük etkisi olacağını kaydettiler. Televizyonlar, Annan planı temelinde çözüm arzusunu Rum ve Yunan tarafının dile getirdiğine dikkati çekerek, ''Bu durumda Ada'nın bölünmesi kesinleşerek, Türk tarafının tanınması söz konusu olabilir. BM'nin de buna itiraz etmemesi sürpriz olmaz'' ifadelerini kullandılar. 

     
</TEXT>
</DOC>
