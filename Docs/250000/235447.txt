<DOC>
<DOCNO> 235447 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/28/siyaset/siy04.html </URL>
<DATE> 2004/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerika Annan Planı'nda ısrarlı 
</HEADLINE>
<TEXT>


ABD yönetimi, KKTC için Avrupa Birliği'nin attığı adımlara paralel açılımlar dizisi üzerinde çalışıyor 

Yasemin Çongar 


Referandum sonuçlarından sonra Kıbrıs politikasını gözden geçirdiğini açıklayan ABD yönetimi, Kuzey Kıbrıs'ın tecridine son verecek ve Avrupa Birliği'nin AB benzer adımlarına paralel olarak uygulamaya konulacak bir açılımlar dizisi üzerinde çalışıyor. Ancak Washington, bir yandan da "Annan Planı öldü demek için erken. Bunca çabayı, bunca aşamayı bir anda yok sayamayız" diyerek, çözümü zorlamanın yollarını arıyor. 
ABD Dışişleri Bakanı Colin Powell, önceki gün, "Kıbrıslı Türklere ilişkin pozisyonumuzu gözden geçiriyoruz ve Avrupalı meslektaşlarımızla tutarlı bir şekilde davranmamız için AB'nin hareketlerini de göz önüne alacağız" demişti. AB'nin Kuzey Kıbrıs'ın "tecridine son verme" kararı alması üzerine, benzer bir girişim için kolları sıvayan ABD'li yetkililer, özellikle turizm ve dolaylı ticaret alanında bazı açılımlar üzerinde duruyor. Ancak zaman konusunda henüz bir işaret verilmedi. ABD'nin, öncelikle AB'deki gelişmeleri ve BM Genel Sekreteri Kofi Annan'ın Güvenlik Konseyi'ne raporunu görmeyi beklemeyi sürdüreceği anlaşılıyor. Powell dahil ABD'li yetkililer, referandum öncesinde Rumlarca reddedilmesi halinde Annan Planı'nın "öleceğini," çözüm çabalarının da "on yıllarca buzdolabına kaldırılabileceğini" belirtmişlerdi. Ancak referandum sonrasında planı yaşatma yönünde değerlendirmeler yapıldı. 
ABD'li kaynaklar, "Annan Planı kapsamında, o kadar büyük çaba gösterildi ve mesafe kat edildi ki, bunu silip atamayız. Annan Planı artık gerisine düşülemeyecek yeni bir standart oluşturmuştur" mesajını veriyor. Washington şimdilik, "Çözümden kolay vazgeçmeyeceği ve Annan Planı'nın gelecekteki bir çözümün standardı sayılması gerekeceği" fikrini işlerken, BM Genel Sekreteri'nin "bundan sonrasına ilişkin yol gösterici olacak değerlendirmesini" bekliyor. 


</TEXT>
</DOC>
