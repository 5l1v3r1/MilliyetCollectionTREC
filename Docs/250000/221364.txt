<DOC>
<DOCNO> 221364 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/10/son/sontur51.html </URL>
<DATE> 2004/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
"Ankaralı Turgut" trafik kazasında yüzde 100 kusurlu bulundu 
</HEADLINE>
<TEXT>

     ''Ankaralı Turgut'' olarak tanınan Turgut Karataş'ın 5 gün önce Bolu'da geçirdiği trafik kazasında yüzde 100 kusurlu bulunduğu bildirildi. 
     Bolu'da 5 gün önce E-80 otoyolunda yol kenarında park halindeki bir araca arkadan çarparak 3 kişinin yaralanmasına neden olan Turgut Karataş, kazada yüzde 100 kusurlu bulundu. 
     Ankaralı Turgut, kaza raporunun açıklanmasının ardından geldiği Bolu Trafik Şube Müdürlüğü'nde rapora itiraz etti. Burada yetkililerin, ''raporda bir yanlışlık yok'' sözleri üzerine avukatıyla birlikte Bolu Adliyesi'ne gelen Ankaralı Turgut, ''Kaza günü yardım amacıyla durmak istemiştim. Bu rapordan sonra yardım etmek istediğime bin pişman oldum. Rapora itiraz edeceğim'' dedi. 
     Turgut Karataş'ın kullandığı 06 ATU 33 plakalı araç, 5 gün önce E-80 Otoyolu'nda arıza yaptığı için yol kenarına park etmiş olan Murat Aydemir yönetimindeki 67 SD 749 plakalı araca arkadan çarpmış, Kazada Selim ve Sevil Akdemir ile Nuran Şahin yaralanmıştı. 
     
</TEXT>
</DOC>
