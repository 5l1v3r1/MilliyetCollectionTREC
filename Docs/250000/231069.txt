<DOC>
<DOCNO> 231069 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/son/sontur13.html </URL>
<DATE> 2004/04/13/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Güneydoğu'da yeni doğan 3 bebekten birinin ilk besini şekerli su .. 
</HEADLINE>
<TEXT>

     GAP bölgesi illerinde doğan bebeklerin yüzde 34.7'sine ilk besin olarak anne sütü yerine şekerli su veriliyor. 
     AA muhabirinin GAP Bölgesi Halk Sağlığı Projesi Raporu'ndan derlediği bilgiye göre, bölge illerinde doğan bebeklerin yüzde 56.4'ünün ilk tattığı gıdanın anne sütü olduğu kaydedildi. Raporda, bebeklerin yüzde 34'üne ilk gıda olarak şekerli su, yüzde 9'una da su, pekmez, yağ gibi gıdalar verildiği ifade edildi. 
     Bebeklerin doğar doğmaz anne sütü almalarının çocuk sağlığı açısından çok önemli olduğu vurgulanan raporda, toplumdaki yanlış algılamanın ve geleneklerin annenin ilk sütünün bebeğe verilmesine engel teşkil ettiği bildirildi. 
     Raporda, bebeğe ilk gıda olarak ağız sütü ya da kolastrum olarak da bilinen annenin ilk sütünü vermemenin, terk edilmesi gereken yanlış gelenek olduğuna dikkat çekilerek, şu değerlendirmeye yer verildi 
     ''Bebekler 4-6 aylık oluncaya kadar anne sütü dışında bir başka besine gereksinim duymadan sağlıklı beslenebilirler. Aslında çocuğun sindirim sistemi de anne sütü dışında başka bir besin maddesini almak için fizyolojik olarak gelişmiş de değildir. Ancak, 4. ayından itibaren bebeğe ek gıda verilmeye başlanabilir.'' 
     
     URFALI ANNE SÜTÜNÜ ESİRGEMİYOR 
     GAP illerinde doğan bin 38 çocuğa doğumdan sonra verilen ilk gıdanın belirlenmesi için yapılan çalışmanın sonuçlarına yer verilen raporda, bebeğe ilk olarak anne sütü verme oranının en yüksek olduğu ilin yüzde 78.2 ile Şanlıurfa, bebeğe ilk gıda olarak şekerli su verme oranının en yüksek olduğu ilin ise yüzde 73.3 ile Şırnak olduğu ifade edildi. 
     Bölgedeki annelerin doğumdan hemen sonra ilk sütlerini bebeklerine vermemekle birlikte bebeklerini anne sütüyle beslemeyi tercih ettikleri kaydedilen raporda, bu olumsuzluğun yanlış bilgilenmeden kaynaklandığı bildirildi. 
     Raporda, bölgede bebeklere ilk verilen ek gıda çeşidinin inek sütü olduğu, inek sütünü sırasıyla hazır mama, çay-bisküvi ve sebze çorbalarının izlediğine yer verildi. Raporda, en çok tercih edilen ek gıdanın kentte hazır mama, kırsal yerleşim birimlerinde ise inek sütü ve yoğurt olduğu ifade edildi. 
     
</TEXT>
</DOC>
