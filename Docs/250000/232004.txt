<DOC>
<DOCNO> 232004 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/16/son/soneko16.html </URL>
<DATE> 2004/04/16/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Grundig TV fabrikası, TIR'larla Avusturya'dan yola çıktı... 
</HEADLINE>
<TEXT>

     Profilo Telra'nın Avusturya'da satın aldığı Grundig'e ait televizyon fabrikasındaki tüm ekipmanlar sökülerek, Türkiye'ye gönderilmek üzere yola çıktı. 
     Profilo Telra'dan yapılan açıklamaya göre, bin konteynere sığdırılamayan ekipmanların montajına, Nisan ayı sonunda Çerkezköy'deki üretim tesislerinde başlanacak. 
     Avrupa'nın en modern teknolojiye sahip televizyon fabrikalarından biri olan Avusturya'daki Grundig televizyon fabrikasını satın alan Profilo Telra, atılımlarını sürdürmeye devam ediyor. 
     Satın alınan, Viyana'da kurulu televizyon fabrikası, özellikle büyük ekran TV'ler, 100 Hertz TV'ler ve dijital teknolojiye uygun cihazlar üretebilecek altyapıya sahip bulunuyor. 
     Fabrikadaki üretimle ilgili tüm makine ekipman ve donanım, plastik enjeksiyon makineleri, otomatik dizgi robotları, otomatik boya hattı, bilgisayar kontrollü ve robotlu stoklama üniteleri, elektronik malzeme ve resim tüpleri Türkiye'ye gönderildi. 
     
     3.5 MİLYON ADET CİHAZ ÜRETİMİ HEDEFLENİYOR 
     Profilo TELRA yöneticileri, yılda 3.5 milyon adet cihaz üretimini hedeflediklerini bildirdiler. 
     Çerkezköy'deki tesislerin modernizasyonunun yanı sıra kapasite artırımı, maliyetlerin düşürülmesi ve verimlilik artışı amaçlanıyor. 
     2004 yılı için büyük ihracat hedefleri olan Profilo Telra, bu kapasiteyi ağırlıklı olarak dış pazarın ihtiyaçları için kullanmayı ve Avrupalı tüketicilerin ihtiyaç ve talepleri doğrultusunda katma değeri yüksek, en son teknolojik yeniliklerle donatılmış cihazları üretmeyi hedefliyor. 

     
</TEXT>
</DOC>
