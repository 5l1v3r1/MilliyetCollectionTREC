<DOC>
<DOCNO> 212715 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/02/son/soneko07.html </URL>
<DATE> 2004/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Otomotiv ihracatı Ocak'ta da hız kesmedi... 
</HEADLINE>
<TEXT>

     Ekonomik kriz nedeniyle dış pazarlara yönelen Türk otomotiv sektörünün ihracatı, yılın ilk ayında yüzde 58 oranında artarak 697 milyon 428 bin dolara ulaştı. 
     İhracat, geçen yılın aynı ayında 441 milyon 410 bin dolar ile sınırlı kalmıştı. 
     İhracat kalemleri arasında binek otomobiller yüzde 117.6 oranında artarak 266 milyon 850 bin dolar ile ilk sırada yer alırken, bunu 237 milyon 580 bin dolar ile yan sanayii, 103 milyon 8 bin dolar ile de eşya taşımaya mahsus motorlu taşıtlar izledi. 
     En fazla ihracat artışı, otobüs-midibüs-minibüs ve özel amaçlı motorlu taşıtlarda gerçekleşirken, çekiciler, gemiler ve suda yüzen taşıtlar, hava ve uzay taşıtları, demiryolu taşıtları ile tanklar ve zırhlı savaş taşıtlarında gerileme yaşandı. 
     Aralık ayında, yüzde 58 oranında artarak 697 milyon 428 bin dolara ulaşan ihracat, geçen yılın aynı ayında, 441 milyon 410 bin dolar olarak gerçekleşmişti. 
     
     ALMANYA İLK SIRADA 
     Sektör, yılın ilk ayında 10 serbest bölgenin yanı sıra, 124 ülke ve özerk bölgeye ihracat gerçekleştirdi. 
     Yoğun olarak Avrupa ülkelerine yapılan ihracatta, Almanya 108 milyon 8 bin dolar ile ilk sırada yer alırken, bu ülkeyi Fransa, İtalya, İngiltere ve İspanya izledi. 
     Sektör, bu dönemde Andorra, St. Vincent, Venezuella, Afganistan, Bangladeş, Endonezya, Avusturalya Okyanusyası, Sırbistan, Moritanya, Benin, Ekvator Ginesi, Kongo, Mauritius, Komor Adaları ve Alaska ile Trakya ve Adana Yumurtalık serbest bölgelerine ilk kez ihracat yaptı. 
     
</TEXT>
</DOC>
