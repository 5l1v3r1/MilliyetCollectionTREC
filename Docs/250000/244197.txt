<DOC>
<DOCNO> 244197 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/31/son/sonsiy05.html </URL>
<DATE> 2004/05/31/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
''Milletvekili lojmanı satışından 183.5 milyon dolar gelir bekleniyor'' 
</HEADLINE>
<TEXT>

     Maliye Bakanı Kemal Unakıtan, milletvekili lojmanlarından 25 tanesinin satıldığı bildirildi. 
     DYP Iğdır Milletvekili Dursun Akdemir'in soru önergesini yanıtlayan Unakıtan, milletvekili lojmanlarının satışıyla ilgili yasal düzenlemenin ardından, pazarlama konusunda Emek İnşaat ile Reha Medin Emlak Hizmetleri arasında 9 Nisan 2003 tarihinde protokol imzalandığını anımsattı. 
     TBMM milletvekili lojmanlarının alıcıları adına tapuda tescil işlemlerinin gerçekleştirilebilmesi için 400 villanın müstakil tapularının, 177 adet dairenin de kat irtifakının kurularak tapulandırılması işlemlerinin 2004 yılı başına kadar sürdürüldüğünü anlatan Maliye Bakanı, yanıtında şu bilgileri verdi 
     ''400 adet villanın, 177 adet dairenin, 24 adet dükkan ve 2 adet restoranın satışından 183 milyon 578 bin ABD Doları yaklaşık 300 trilyon Lira gelir elde edilmesi beklenmektedir. 
     Sözkonusu bedele, yapımarket ve hipermarket ile otel olarak değerlendirilecek alanların satış bedeli dahil değildir. Uygulamaya konulan Türkiye Ticaret Merkezi Projesi çerçevesinde ilgili şirket tarafından bugüne kadar lojmanların 10 adedi peşin, 15 adedi de taksitle olmak üzere 25'nin satışı gerçekleştirilmiştir. Peşin satışa konu edilen 10 adet lojmanın toplam değeri, 2 trilyon 963 milyar 57 milyon 360 bin lira, taksitli satışlardan bugüne kadar alınan peşinat ve taksit tutarı ise 1 trilyon 915 987 milyon milyar 250 bin liradır. Toplam, 4 trilyon 879 milyar 44 milyon 610 bin lira tahsilat yapılmıştır.'' Maliye Bakanı Unakıtan, lojmanların satışından hizmet karşılığı olmak üzere Emek İnşaat'a yüzde 2 pay verileceğini ancak ödemenin, lojmanların 4'te birinin satışından sonra gerçekleştirileceğini belirterek, şu ana kadar sözkonusu şirkete bir ödeme yapılmadığını ifade etti. 
     Lojmanların bulunduğu alanın değerlendirilmesinde önem taşıyan yapımarket, hipermarket ve otele ilişkin alanların satışa hazır hale getirilmesine yönelik çalışmaların sürdüğünü de bildiren Unakıtan, bu çalışmaların tamamlanmasıyla satış işlemlerinin hızlanacağını dile getirdi. 
     
</TEXT>
</DOC>
