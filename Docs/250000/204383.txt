<DOC>
<DOCNO> 204383 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/25/son/soneko17.html </URL>
<DATE> 2003/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
ATO, Modern Çarşı için kriz masası oluşturdu 
</HEADLINE>
<TEXT>

     Ankara Ticaret Odası ATO , Modern Çarşı yangını için kriz masası oluşturdu. 
     ATO'dan yapılan açıklamaya göre, yarın ilk toplantısını gerçekleştirecek olan kriz masasına ilgili bakanlar, müsteşarlar, mülki idare amirleri ile Modern Çarşı esnafı katılacak. 
     Toplantıda yangın sonrası alınacak tedbirlerle birlikte, esnafın 2004 yılı vergilerinin, SSK ve Bağ-Kur primlerinin ertelenmesi, yeni bir çarşının yapılması gibi konular ele alınacak. Toplantı sonucunda alınan tedbirler bir eylem planına dönüştürülecek. 
     Modern Çarşı yangını nedeniyle büyük üzüntü duyduklarını belirten ATO Başkanı Sinan Aygün, ''Sorun masada kalmayacak. İlgili bütün bakanlarla ve Ankara Valimizle görüştüm. Yaralar sarılacak'' dedi. 
     Aygün, Modern Çarşı'nın 1965 yılında kurulduğunu hatırlatarak, Çarşı'nın Ankara ticaret hayatının simgesi haline geldiğini ve bu simgenin yaşatılması gerektiğini söyledi. 
     Çarşıda ilk belirlemelere göre 30 trilyon liranın üzerinde maddi zarar bulunduğunu kaydeden Aygün, yangında esnafın çeklerinin, senetlerinin, alacak kayıtlarının, defterlerinin yok olduğunu, kendisinin çarşı esnafı ile görüşerek zararlarını tespit etmeye çalıştığını kaydetti. 
     Aygün, ''Yarınki toplantıda bu tabloyu bakanlarımızın önüne koyacağım. Ancak bu sorun masada kalmayacak. Modern Çarşı esnafı rahat etsin, endişe duymasın. Biz bugünler için varız'' dedi. 
     Ankara esnafından, Modern Çarşı esnafına yardım etmek için çok sayıda talep geldiğini de ifade eden Aygün, konuyu değerlendirdiklerini gerekirse bir hesap açabileceklerini söyledi. 
     
</TEXT>
</DOC>
