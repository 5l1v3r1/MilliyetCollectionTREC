<DOC>
<DOCNO> 202734 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/17/son/soneko12.html </URL>
<DATE> 2003/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Onur Air, Trabzon'a ilk seferini yaptı... 
</HEADLINE>
<TEXT>

     Onur Air, İstanbul-Trabzon arası tarifeli ilk seferini yaptı. 
     Onur Air Genel Koordinatörü Şehabettin Bolukçu, havaalanında yaptığı açıklamada, kalıcı bir fiyat politikası izleyeceklerini söyledi. 
     Bolukçu, 9 Aralık'ta ilk uçuşlarını Kayseri'ye, 12 Aralık'ta Diyarbakır'a, 16 Aralık'ta Erzurum'a ve bugün de Trabzon'a gerçekleştirdiklerini belirterek, ''Uçuşlarımıza 4 istasyonla başladık. Samsun, Adana, İzmir ve Antalya ile istasyon sayımızı 8'e çıkaracağız. 20 uçaklık filomuz var. Uçakların 5'ini iç hatlara ayırdık. Yoğunluk çok, yolcuların 5-6 gün önceden rezervasyonlarını yaptırmaları gerekiyor'' dedi. 
     İç hatlarda, THY programına yakın bir programı Nisan ayında uygulamaya koymayı planladıklarını ifade eden Bolukçu, ''Trabzon'a sabah gelip akşam dönme imkanı sunuyoruz. Bunun da günübirlik turist sayısını artıracağını umuyorum. Devamlı zam yapmayacağız. Kalıcı bir fiyat politikası izleyeceğiz. Ulaştırma ve Maliye Bakanlıkları bir takım vergilerde indirim sözü verdiler'' dedi. 
     Haftanın 5 günü iki sefer olmak üzere, Trabzon'a uçacak olan Onur Air'in, tek yön bilet fiyatının 79 milyon lira olduğu bildirildi. 
     
</TEXT>
</DOC>
