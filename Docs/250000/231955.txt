<DOC>
<DOCNO> 231955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/16/son/sondun27.html </URL>
<DATE> 2004/04/16/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
İngiltere'de okul kapılarına X-ray cihazı konulacak mı 
</HEADLINE>
<TEXT>

     İngiltere'nin en büyük eğitim sendikası, okula silahla gelen öğrenci sayısındaki artış nedeniyle, okul kapılarına X-ray cihazı konulmasını istedi. 
     Havaalanı ve benzeri hassas noktalarda kullanılan güvenlik cihazlarının okul kapılarına da konulmasını isteyen sendika yönetimi, bu talebini ''Okullarda Güvenlik Komisyonu''na resmen iletti. 
     Dunblane'de 1996 yılında bir öğretmen ile 16 öğrencisinin öldürülmesinden sonra kurulan komisyonun, sendikanın önerisini değerlendirdiği belirtiliyor. 
     Öğretmenler ise ülkede birçok çocuk ve gencin, okullarda oluşturulan çetelerin şiddetine maruz kalmamak için silahlandığını kaydediyor. Hiçbir öğrencinin öğretmenini tehdit etmek üzere silahla okula gelmediğini belirten eğitimciler, ancak genç insanların bir öfke anında bu silahları öğretmenlere karşı kullanabileceğine dikkati çekiyor. 
     
</TEXT>
</DOC>
