<DOC>
<DOCNO> 241736 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/21/son/sonspo20.html </URL>
<DATE> 2004/05/21/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
''Yıldıray, Türkiye'ye gelirse Galatasaray'ı tercih edeceğini söyledi'' 
</HEADLINE>
<TEXT>

     Galatasaray Kulübü Başkanı Özhan Canaydın, 100. kuruluş yıllarında taraftarlarının yüzünü güldürecek transferler yapacaklarını söyledi. 
     Mecidiyeköy'deki Galatasaray Sportif A.Ş'de, Kulüp Başkan Yardımcısı ve Basın Sözcüsü Turgay Kıran'ın haftalık olağan basın toplantısına katılan Canaydın, gazetecilerin sorularını yanıtladı. 
     Galatasaray'ın transferde geç kalıp kalmadığıyla ilgili bir soru üzerine Canaydın, ''Galatasaray büyük markadır. Transferiyle ayakta kalmaya çalışmaz. Avrupa ligleri bu hafta sonunda bitiyor, serbest kalacak oyuncularla etik olarak maçlar bittikten sonra görüşeceğiz. Alternatifli listemiz var, olmazsa olmazlarımız var. 100. yılda taraftarımızın yüzünü güldürecek transferler yapacağız. Biz gerekeni yapıyoruz. Bunu sizden öğrenecek değiliz. Siz yönetici olursanız bunu zamanında yaparsınız'' diye konuştu. 
     Özhan Canaydın, takımda 8-9 tane ümit milli takımdan gelmiş oyuncu bulunduğunu belirterek, ''5-6 yeni futbolcuyla yolumuza devam edeceğimiz kanaatindeyim'' dedi. 
     Galatasaray'ın ilgilendiği Yıldıray ile Beşiktaş'ın da görüşmeler yapmasıyla ilgili bir soru üzeren Canaydın, şunları söyledi 
     ''Beşiktaş başkan adaylarının hepsiyle görüşüyorum, yaşım itibariyle hepsi bana saygı gösteriyor. Bizim yaptıklarımızın karşılığında eski alışkanlıkların aşılacağına inanıyorum. Bazı oyunculara herkes talip olur. Belli bir noktaya geldiğimizde birbirimizle konuşuruz. Yıldıray gibi Avrupa'da oynayan bir oyuncu fiyatını herkese bildirebilir. Kendisiyle yemek yedim. Avrupa'da oynamak istediğini, Türkiye'ye gelirse Galatasaray'ı tercih edeceğini söylüyor. Biz de belli bir tarihe kadar kendisini bekliyoruz.'' 
     
     ''İMZALARA VE SÖZLERE SADIKIZ'' 

     Özhan Canaydın, kadrodaki oyuncuları performanslarına, oynadıkları maçlara ve sakatlıklarına göre değerlendirdiklerini ve gidecek oyuncuları belirlediklerini ifade ederek, ''Bunları mutlaka iç piyasada takasta kullanıp, bazı alternatifler düşünüyoruz. O yüzden bu isimleri açıklamıyorum'' dedi. 
     Bir gazetecinin, ''Mukavelesi devam eden yabancı oyuncuları göndermekte zorlanıyor musunuz'' şeklindeki sorusu üzerine Canaydın, ''Yabancı futbolcuların mukavelesi devam ediyorsa bazı hakları olacaktır. Ama Galatasaray niye sıkıntı çeksin Mukavele şartlarını yerine getirir, gerekeni yapar. İmzalara ve sözlere sadıkız. Yalancı lafına kesinlikle karşıyım. Ben yalanı sevmeyen bir terbiye içinde yetiştim. Bana yalancı denmesi çok ağır bir hakarettir. Gereken hukuku girişimleri yaparım. Bu lafı edenler, yalan söylemeyi meziyet haline getirmiştir'' diye konuştu. 
     Berkant'ın kulüpten parasını alamadığını söylediği şeklindeki bir soruya karşılık da Özhan Canaydın, ''Berkant bizden ayrıldı. Bazı müeyyideler vardı. Bütün sezonu sakat geçirdiysen, şans verildiği zaman iyi kullanamıyorsan... Berkant'ın terbiyesi ve futbol ahlakıyla problemimiz yok, verim alamadık. Hiçbir oyuncu içerdeki parasını bırakıp gitmez. Böyle bir şey olsa UEFA'dan tahsil eder. Galatasaray eski dönemden UEFA'dan ödeme yapmaya alışık'' dedi. 
     
     STAT KONUSU 

     Stat projeleri konusunda da bilgi veren Özhan Canaydın, şunları söyledi 
     ''Ali Sami Yen Stadı'nı 49 senelik kullanma hakkımız var. Devlet buradaki 23 bin kişilik stat yerine 40 bin kişilik stat yapımına çok sıcak değil. Trafik çok problem olur. Bizim ruhsatımız var ve o ruhsat hala geçerli. Seyrantepe olayı ciddi ve daha rahat bir yatırım. Ali Sami Yen'i Gençlik Spor Genel Müdürlüğü'ne geri verip, 52 bin kişilik stadı oraya yapmayı düşünüyoruz. Amsterdam Arena gibi bir stat yapacağız. Seyrantepe'deki yer tahsis edilirse, ön anlaşmalar yaptığımız Arena işletmeciliğinde önemli bir yatırım yapacağız. Orada gelir karşılığı krediyle ciddi bir 100. yıl spor kompleksi yapacağız. Turistlik yatırım belgemiz Seyrantepe için de geçerli. Stadın ismi Ali Sami Yen olacak ama sponsor olursa Ali Sami Yen X stadı olabilir.'' Özhan Canaydın, gelecek sezon taraftarın arzusuyla bazı maçları Ali Sami Yen Stadı'nda oynayacaklarını vurgulayarak, ''Çok kötü hava şartlarında Atatürk Olimpiyat Stadı'nı kurtlar basıyor ya .. Kurtlar basmasın diye buraya döneceğiz. Ama çok enteresan, kötülenen Atatürk Olimpiyat Stadı bugün övülüyor. Kombineleri buraya göre satacağız. Atatürk Olimpiyat Stadı'ndaki locaların buradaki localardan büyük olması nedeniyle maddi zararımız olacak ama taraftarımız istediği için buna katlanacağız. 24 Mayıs'ta Atatürk Olimpiyat Stadı'nın çimleri değişiyor. Rüzgar panelleri de sezona yetişiyor. Atatürk Olimpiyat Stadı'na gelen taraftarı unutma hakkına sahip değiliz'' dedi. 
     
     ''AZİZ YILDIRIM İLE YAYIN İHALESİNİ KONUŞMADIK'' 

     Fenerbahçe Kulübü Başkanı Aziz Yıldırım ile yayın ihalesini konuşmadıklarını dile getiren Canaydın, ''Yıldırım ile yemeğimiz tamamen şampiyonluklarını kutlamak içindi. Tek kelime yayın ihalesini konuşmadık. Zaten yayın ihalesini Futbol Federasyonu'na vermiştik'' diye konuştu. 
     Galatasaray'ın borç ödemesi konusunda sıkıntısı olmadığını da vurgulayan Özhan Canaydın, şöyle devam etti 
     ''Galatasaray'da 2 senedir böyle bir sıkıntı yok. 2 sene önce hep manşetlerde hacizler, problemler var, paralar ödenmiyor diye haberler çıkıyordu. Borcu borçla ödemek çok ağırıma gidiyor. Yüksek faizli borcu uzun vadeye yayarak, bir yere getirdim. Galatasaray nefes aldı. Borçsuz kulüp olmaz, önemli olan dönebilir borçla yaşamak. 100. yıl için hem yurtiçinde hem de yurtdışında önemli çalışmalar yapacağız ve büyük kaynak bekliyoruz. Avrupa'da ciddi bir sivil toplum örgütü yaratacağız. Önümüzdeki dönem ayın bir haftasını bu kampanyanın organizasyonu için yurtdışında geçireceğim. 29'unda Schalke'deyim, 4 bin Galatasaraylı beni ağırlayacak. Galatasaraylılar harekete geçti, herkes taşın altına elini koyuyor.'' Özhan Canaydın, Metin Oktay Tesisleri'nin basketbola, Burhan Felek Yüzme Havuzu'nu da yüzme ve sutopu şubesine devrettiklerini, voleybolun ise Florya'daki salonu kullanacağını belirterek, amatör şubelerin kendi gelirlerini kendilerinin temin edeceğini söyledi. 
     Canaydın, Büyükçekmece projesinin de devam ettiğini, uzun vadede Florya'yı oraya taşımayı düşündüklerini sözlerine ekledi. 
     Toplantıda 100. yıl çalışmalarıyla ilgili bilgi veren Turgay Kıran ise Galatasaraylıların 100. yıl projeleri ve logo çalışmalarına büyük ilgi gösterdiğini söyledi. 

     
</TEXT>
</DOC>
