<DOC>
<DOCNO> 227241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/son/soneko52.html </URL>
<DATE> 2004/03/31/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Yapı Kredi Bankası'nın 2003 yılı nasıl geçti 
</HEADLINE>
<TEXT>

     Yapı Kredi Bankası'nın geçen yıl bankacılık hizmetlerinden sağladığı faiz dışı gelirlerin, operasyonel giderlerin üzerinde gerçekleştiği bildirildi. 
     Yapı Kredi'nin 60. hesap yılı olağan Genel Kurul toplantısı, Yapı Kredi Plaza'da basına kapalı olarak başladı. 
     Genel Kurul'da sunulan faaliyet raporunda, Yönetim Kurulu Başkanı Rona Yırcalı, Başkan Vekilleri Halit Soydan ve Selçuk Altun ile Genel Müdür Naci Sığın'ın imzalarıyla ortak bir Yönetim Kurulu mesajı yayınlandı. 
     Mesajda, geçen yıl Irak krizinin etkilerinin beklenenden az olduğu ve ekonomide olumlu gelişmeler yaşandığı belirtilerek, enflasyon oranının son 27 yılın en düşük seviyesine gerilediğine, hazine ihale faizlerinin yıl sonunda yüzde 30 seviyesinin altına indiğine ve dolar kurunun istikrara olan güvenin artmasıyla 1.4 milyon seviyesinin altında yılı kapattığına işaret edildi. 
     Bu ekonomik gelişmelerin bankacılık sektörüne etkilerinin genelde olumlu olduğu vurgulanan mesajda, ancak faizlerin düşmesi ve faiz marjlarının azalmasının bankaları bireysel ve ticari bankacılık alanlarına daha ağırlık vermeye ittiği, bu konularda rekabetin arttığı belirtildi. 
     Mesajda, Yapı Kredi'nin yoğun rekabete karşın 2003'de tüm önemli ürünlerde pazar payını artırarak, piyasada etkinliğini sürdürdüğü belirtilerek, şunlar kaydedildi 
     ''Vadesiz ve vadeli Türk lirası mevduat ürünlerinde pazar paylarımız sırasıyla yüzde 5.8 ve yüzde 7.5 seviyelerinde, ticari kredilerdeki pazar payımız ise yüzde 10.5 seviyelerinde gerçekleşmiştir. Sektörde lider konumda olduğumuz kredi kartı ciromuz yüzde 59 artmıştır. 
     Alınan ücret ve komisyonlarımız, 2003 yılında 621 trilyon liraya ulaşmış ve bankamız sektördeki liderliğini korumuştur. Ücret ve komisyon gelirlerimiz ve menkul kıymet aracılık komisyonları gibi bankacılık hizmet gelirlerinde elde ettiğimiz faiz dışı gelirler toplam operasyonel giderlerimizin yüzde 106'sını karşılamıştır. '' 
     
     YÖNETİM SEFERBERLİĞİ 
     Yönetim Kurulu'nun 2003 başında banka ana ortaklarının yönlendirilmesiyle kurumsal yönetim ilkelerinin eksiksiz uygulanması seferberliğini başlattığı bildirilen mesajda, bu kapsamda kurulan Yönetim Geliştirme Komitesi'nin yönetim ilkelerinin belirlenmesi ve üst düzey yöneticilerin değerlendirilmesi konularında çalışmalar yaparken, Aktif Değerlendirme Komitesi'nin de ana faaliyet konusu dışında kalan varlıkların likide edilmesine yönelik faaliyetlerini sürdürdüğü kaydedildi. 
     Yönetim Kurulu mesajında verilen bilgilere göre, Yapı Kredi hisse senetleri 2003 yılında 15.2 katrilyon liralık işlem hacmiyle Borsa'da en çok işlem gören menkul değer oldu. 
     Bankanın geçen yıl sonu itibariyle toplam aktifleri 20.9 katrilyon liraya, toplam öz kaynakları 3.5 katrilyon liraya ulaşırken, sermaye yeterlilik rasyosu da yasal sınırın iki katı üzerinde yüzde 18.5 olarak gerçekleşti. Toplam mevduat 13.4 katrilyon lirayı aştı, bankanın dış işlemler cirosu yüzde 30'un üzerinde artarak, 23.1 milyar dolara ulaştı. Yapı Kredi'nin 2003 yılı net karının 162 trilyon lira olarak gerçekleştiğine işaret edilen mesajda, ''Faizlerin yıl içerisinde düşmesinin yanı sıra gerçek bankacılık alanındaki öncü konumumuz, elde edilen yüksek ücret ve komisyon gelirlerinin ve operasyonel giderlerde sağlanan tasarrufun, kara katkıları olumlu olmuştur'' denildi. 
     
</TEXT>
</DOC>
