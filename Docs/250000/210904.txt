<DOC>
<DOCNO> 210904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/24/son/sontur13.html </URL>
<DATE> 2004/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Birlikte toprağa verildiler... 
</HEADLINE>
<TEXT>

     İzmir-Karşıyaka'da, bulaşık makinesinin patlayan hortumundan akan suyun yerdeki prizle temas etmesi sonucu elektrik akımına kapılarak ölen Aynur-Ünsal Değer çifti, toprağa verildi. 
     Bostanlı Beşikçioğlu Camii'nde düzenlenen cenaze törenine Değer çiftinin aileleri, yakınları, arkadaşları ve Karşıyaka Belediye Başkanı Şebnem Tabak da katıldı. 
     Mali Müşavir Aynur Değer'in anne ve babası Aysel-Ali Ceylan çifti ile Ünsal Değer'in anne ve babası Şenel-Ertuğrul Değer çiftinin sık sık tabutlara sarılarak gözyaşı dökmesi, cenazeye katılanları duygulandırdı. Tek oğlu olan Ünsal ile gelini Aynur'un tabutlarını öpen ve uzun süre cenazelerin önünde bekleyen Ertuğrul Değer, ''Hayatlarının baharında gittiler, çok erken öldüler. Yüzlerine dokundum, çok üşümüşlerdi'' diyerek dakikalarca ağladı. Çiftin anne ve babaları yakınları tarafından sakinleştirildi. 
     Değer çiftinin cenazesi, camideki törenin ardından Narlıdere Yeni Mezarlığı'nda toprağa verildi. 
     Arkadaşları, çiftin İzmir'de tanışıp evlendiklerini, aileleri İstanbul ile Ankara'da oturmasına rağmen ''İzmir sevgisi'' nedeniyle burada toprağa verildiklerini bildirdi. 
     2 yıllık evli Değer çifti, perşembe günü, bulaşık makinesinin patlayan hortumundan akan suyun yerdeki üçlü prizle temas etmesi sonucu cereyana kapılarak ölmüştü. 
     
</TEXT>
</DOC>
