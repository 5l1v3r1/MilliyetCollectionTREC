<DOC>
<DOCNO> 224726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/23/son/sondun09.html </URL>
<DATE> 2004/03/23/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Eski terör danışmanından ağır suçlamalar Bush kafayı Irak'a takmıştı 
</HEADLINE>
<TEXT>

     ABD Başkanı George W. Bush'un terörle mücadelede başarısız olduğunu vurgulayarak şimşekleri üzerine çeken Başkan'ın eski terör danışmanı Richard Clarke, yeni açıklamalarında, Bush yönetimini, 11 Eylül'ü temelsiz olarak Irak ile bağlantılandırmak ve savaşa temel oluşturmakla suçladı. 
     Clarke, piyasaya çıkmak üzere olan ''Bütün Düşmanlara Karşı'' adlı kitabında ve ABCI televizyonuna verdiği yeni demeçte, Başkan Bush'u ''Irak'a kafa takmak'', Savunma Bakanı Donald Rumsfeld ve Yardımcısı Paul Wolfowitz'i 11 Eylül'den hemen sonra yanlış gerekçeyle Irak'ı vurmak istemek ve Başkan'ın Ulusal Güvenlik Danışmanı Condoleezza Rice'i da El Kaide terör örgütünden ''habersiz olmak'' ile suçladı. 
     Richard Clarke, ABC televizyonundaki sohbetinde, ''11 Eylül olur olmaz, ben ve arkadaşlarım sorumlunun El Kaide olduğunu hemen anladık, bu onların işiydi. Ertesi gün, ilk defa Başkan bizi kabul ettiğinde ise bunu dinlemeyerek bizden Irak'a karşı kanıtlar ortaya çıkarmamızı istedi. Çünkü bu yönetim, daha başa gelmeden Irak'a bir şey yapmayı kafaya koymuştu'' dedi. 
     Clarke, ''Bush, sizden başka ülke ve örgütleri de incelemenizi istedi mi ' sorusu üzerine, ''Hayır, Başkan bize sadece Irak, Saddam, bana hemen bir şeyler bulun dedi'' şeklinde konuştu. 
     Savunma Bakanı Rumsfeld'in de, El Kaide ve Afganistan'a müdahale fikrinden hiç hoşlanmadığını ve ''Afganistan'da hiç düzgün hedef yok, biz en iyisi Irak'ı vuralım'' dediğini belirten Clarke, Savunma Bakan Yardımcısı Paul Wolfowitz'in de, 11 Eylül'ün ardından ilk andan itibaren dikkatleri Afganistan ve El Kaide yerine Irak'a yoğunlaştırmak için çaba gösterdiğini söyledi. Richard Clarke, kitabında, Wolfowitz'in bir toplantıda kendisine ''Siz, Usame bin Ladin'e çok fazla kredi veriyorsunuz'' dediğini savundu. 
     Clarke, Condoleezza Rice'i da ''durumun farkında olmayan birisi'' şeklinde nitelendirerek, ''Rice ile daha 2001'in başlarında görüştüğümüzde, El Kaide'nin yönelttiği tehdidi anlattık. Bize inanmayan gözlerle baktı. Sanki hayatında El Kaide sözünü daha önce hiç duymamış gibiydi'' dedi. 
     Açıklamalarıyla ABD'de yeni bir tartışma başlatan Clarke, Bush'un ''yanlış'' politikaları yüzünden asil şimdi ABD'nin çok büyük terör tehdidi altında bulunduğunu kaydederek, gelecek için de kaygılı tahminlerde bulundu. 
     Richard Clarke, ''El Kaide'yi ciddiye almayarak büyük hata yapan Bush, bu yıl ikinci defa seçilirse kim bilir başka ne hatalar yapacak. Artık Suriye veya İran'a mi saldırır, yerine yenisini bulmadan Suudi Arabistan'daki rejimin altını mı oymaya kalkar, göreceğiz'' dedi. Clarke'in suçlamalarını ''gerçek dışı iddialar'' şeklinde yanıtlayan yönetim yetkilileri ise eski danışmanın, Demokrat Parti'nin Kasım'da yapılacak başkanlık seçimindeki adayı John Kerry'nin yanında kendisine yer bulmak istediğini ileri sürdüler. 
     Bunu yalanlayan Clarke, bir daha hiçbir hükümette yer almamaya kararlı olduğunu söyledi. 
     Bush yönetiminin ilk Hazine Bakanı Paul O'Neill da, geçen aylarda yazdığı kitap ve yaptığı açıklamalarla, Başkan ve yakınlarına benzer suçlamalar yönelterek Washington'u karıştırmıştı. Ancak gözlemciler, bizzat terörle mücadele konusunda çalışan Clarke'in suçlamalarının daha da kapsamlı ve ayrıntılı olduğuna dikkati çekiyor. 

     
</TEXT>
</DOC>
