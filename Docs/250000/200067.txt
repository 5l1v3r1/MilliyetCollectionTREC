<DOC>
<DOCNO> 200067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/05/son/sontur11.html </URL>
<DATE> 2003/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Pazar gününden itibaren kar geliyor... 
</HEADLINE>
<TEXT>

     Türkiye, 7 Aralık Pazar gününden itibaren yağışlı havanın etkisine girecek. Hava sıcaklığı, başta Trakya olmak üzere Marmara ve Batı Karadeniz'de 8-10 derece azalacak. 
     Meteoroloji Genel Müdürlüğü'nden yapılan açıklamaya göre, Pazar günü, güney ve batı bölgelerde, Pazartesi yurdun büyük bölümünde görülecek olan yağışlar, Trakya'da kar, Marmara ve Batı Karadeniz'in yüksek kesimlerinde karla karışık yağmur, diğer yerlerde de yağmur ve sağanak şeklinde olacak. 
     Yağışlar Salı günü batı bölgelerinde devam edecek. Güney Ege ve Akdeniz'de lodos, Kuzey Ege, Marmara ve Batı Karadeniz'de poyraz fırtınası Çarşamba gününe kadar etkisini sürdürecek. 
     
     DOĞU AKDENİZ'DE YAĞMUR 

     Doğu Akdeniz Bölgesi'nin Pazar gününden itibaren yağışlı havanın etkisi altına gireceği belirtildi. 
     Adana Meteoroloji Bölge Müdürlüğü'nden yapılan açıklamada, Orta Akdeniz üzerinden gelecek olan ılık ve yağışlı hava kütlesinin 7 Aralık Pazar gününden itibaren Doğu Akdeniz'i de etkisi altına alacağı bildirildi. 
     Açıklamada, 3 gün süreyle yer yer etkili yağış görüleceği belirtilerek, ilgililerin tedbirli olması uyarısında bulunuldu. 
     Meteoroloji Genel Müdürlüğü, yağışlar ve fırtınanın oluşturacağı olumsuz şartlara karşı ilgililerin ve vatandaşların tedbirli olmaları uyarısında bulundu. 
     Önümüzdeki 3 günün hava raporu şöyle 
     
     Cumartesi 

     Doğu Anadolu ve Doğu Karadeniz parçalı bulutlu, diğer yerler açık. Marmara, Batı Karadeniz, İç Anadolu ve Güneydoğu Anadolu'da sis görülecek. 
     
     Pazar 

     Kar yurda Trakya ve İstanbul'dan giriyor. Batı Karadeniz, Ege, İç Anadolu, Akdeniz ve Güney Doğu Anadolu'da etkili sağanak yağmur bekleniyor. Batı Karadeniz ve Marmara'da poyraz, Ege ve Akdeniz'de lodos kuvvetli esecek. Diğer bölgelerimiz parçalı bulutlu. 
     
     Pazartesi 

     Kar ve yağmur tüm Türkiye'yi kaplıyor, Doğu Anadolu'nun doğusu dışında tüm bölgeler yağışlı. Marmara, Batı Karadeniz, İç Anadolu'nun kuzeyi kar, diğer tüm yerler etkili yağmur görecek. Lodos ve Poyraz pazar olduğu gibi yine kuvvetli esecek. 

     
</TEXT>
</DOC>
