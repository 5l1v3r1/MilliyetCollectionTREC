<DOC>
<DOCNO> 242892 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/26/son/sondun14.html </URL>
<DATE> 2004/05/26/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
İsrail, geride 2 bin evsiz bıraktı 
</HEADLINE>
<TEXT>

     BM, İsrail'in bu ay içinde Gazze Şeridi'nde düzenlediği operasyonlar sonucunda 2 bin kadar Filistinlinin evsiz kaldığını açıkladı. 
     BM Filistinlilere Yardım Kuruluşu, İsrail'in Refah mülteci kampında düzenlediği operasyona yerleşim birimlerini yıkarak ara vermesi sonucu, son bir hafta içinde 575 Filistinlinin evsiz kaldığını bildirdi. 
     Refah'tan çekilen İsrail, operasyonlara sadece ara verildiğini açıklamıştı. İsrail ordusu, Gazze'deki operasyonların, militan gruplarını çökertmek ve silah kaçırmakta kullanılan tünelleri yok etmek amacıyla düzenlendiğini bildirmişti. 
     Refah kampına düzenlenen saldırıda 45 Filistinli ölmüş, İsrail, ölenlerden sadece 7'sinin sivil olduğunu ileri sürmüştü. Filistinli hastane yetkilileri ise saldırıda silahlı 17 kişinin öldüğünü söylemişlerdi. Saldırıda, 16 yaşından küçük 12 çocuğun öldürüldüğü de kaydedilmişti. 
     Yıkılan ev sayısı konusunda da bir anlaşmazlık bulunuyor. Filistinli yetkililer, 300 kadar evin yıkıldığını söylerken, İsrail 56 evin yıkıldığını veya zarar gördüğünü iddia ediyor. BM açıklamalarına göre ise 45 ev tamamen yıkıldı. 
     
</TEXT>
</DOC>
