<DOC>
<DOCNO> 235396 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/son/sonyas22.html </URL>
<DATE> 2004/04/27/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Akdeniz mutfağı şimdi de uzayda... 
</HEADLINE>
<TEXT>

     Çok sağlıklı olduğu bilinen Akdeniz mutfağı, şimdi de Uluslararası Uzay İstasyonu'nda UUİ astronot yiyeceği olarak test ediliyor. 
     Avrupa Uzay Ajansı ESA tarafından yapılan açıklamaya göre, UUİ'deki iki Rus kozmonot Gennadi Padalka ve Aleksander Kaleri, Akdeniz mutfağından mönüler deniyor. 
     Mönülerin kurutulmuş domates, peynir, beyaz ekmek, şeftali ve çikolata gibi yiyeceklerden oluştuğu belirtilen açıklamada, yemeğin, uzaydaki astronot ve kozmonotların moralini yüksek tutmak için önemli bir psikolojik faktör olduğu ifade edildi. 
     Açıklamaya göre, öğünlerin miktarı önceden belirleniyor ve plastik poşetlere koyuluyor. Makasla açılan poşetlerin içindekiler çatalla yeniyor. Yerçekimsiz ortamda kolay yenilebilir yiyecekler beslenme uzmanları tarafından belirleniyor. 
     Yiyeceklerin bozulmamasını sağlayan yeni bir yöntem sayesinde, yiyeceklerin besin değerleri, renkleri, kıvamları ve tatlarında değişiklik olmadığı kaydedildi. 
     
</TEXT>
</DOC>
