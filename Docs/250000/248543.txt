<DOC>
<DOCNO> 248543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/16/son/sonyas10.html </URL>
<DATE> 2004/06/16/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Ameliyatlı Britney, turnesini iptal etti 
</HEADLINE>
<TEXT>

     Dizini inciterek ameliyat olan ünlü şarkıcı Britney Spears, yaz turnesini iptal etti. Şarkıcının dizlik takarak bir süre dinleneceği belirtildi. 
     Internetteki ''imdb'' sitesinin haberine göre, şarkıcının plak şirketi Jive Records yetkilileri, Snopp Dogg ile ''Outrageous'' adlı klipte dans ederken dizini inciten ve kaldırıldığı hastanede doktorların tavsiyesi üzerine derhal bıçak altına yatan Spears'ın turnesinin iptal edildiğini açıkladı. 
     Ameliyatın ardından Spears'ın 6 hafta boyunca dizlik takacağı ve 2 ay boyunca da tedavisinin devam edeceği bildirildi. 
     Britney Spears, Kuzey Amerika turnesine 22 Haziran'da Hartford-Connecticut'dan başlamayı ve turu Bakersfield-California'da noktalamayı planlıyordu. 
     22 yaşındaki ünlü şarkıcı, Mart ayında da dizindeki problemler nedeniyle iki konserini ertelemek zorunda kalmıştı. 
     
</TEXT>
</DOC>
