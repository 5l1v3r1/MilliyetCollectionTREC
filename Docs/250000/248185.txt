<DOC>
<DOCNO> 248185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/15/son/sontur13.html </URL>
<DATE> 2004/06/15/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Hastanede kürtaj olan kadının kolundaki bilezikler çalındı... 
</HEADLINE>
<TEXT>

     Pendik'teki özel bir hastanede kürtaj olan kadın, ameliyat öncesi hemşirelerin kolundan çıkarttıkları 8 altın bilezikten 1'inin eksik teslim edildiği gerekçesiyle polise başvurdu. 
     Pendik Hospital'de görevli 3 hemşire hakkında polise şikayette bulunan Perihan Karaevli 32 , olayı şöyle anlattı 
     ''2 aylık hamileyken rahatsızlanınca hastaneye gittim. Kürtaj için ameliyata alacaklarını söylediler. Hemşireler, ameliyata hazırlanırken kolumdaki 8 bileziği aldılar. Karşılığında herhangi bir belge vermediler. 10-15 dakika sonra ameliyattan çıktım. Eşim gelince bir hemşire eldiven içinde altınlarımı getirdi. Eşim sayınca bir tanesinin eksik olduğunu farketti. Durumu hemşirelere bildirdik, ancak sorumluluk kabul etmediler. Bunun üzerine polis çağırdık ve şikayetçi olduk.'' İddiaya ilişkin AA muhabirinin sorusunu cevaplandıran Hastane Müdürü Ümit Tekin, hastanın üzerindeki ziynet eşyasıyla gelmesinin doğru olmadığını belirterek, ''Böyle bir iddia var. Görevlilerin, bilezikleri alırken tutanak tutmaları gerekirdi, Ancak bu yapılmamış. Olay adliyeye intikal etti. Hastane yönetimi olarak biz de soruşturma başlattık'' dedi. 

     
</TEXT>
</DOC>
