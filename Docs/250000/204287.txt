<DOC>
<DOCNO> 204287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/25/guncel/gun10.html </URL>
<DATE> 2003/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
'Hatalı doktorlar bir daha okusun' 
</HEADLINE>
<TEXT>

   
   Japonya'da son yıllarda doktor hatalarında büyük bir artış görülmesi üzerine, Sağlık Bakanlığı bazı önlemler almaya hazırlanıyor. Bu önlemler çerçevesinde, tıbbi hata yapan doktorların, eğitim için yeniden fakülteye gönderilmesi, ameliyat görüntülerinin hastalara izlettirilmesi de bulunuyor. Doktor hatalarının arttığına dikkat çeken hükümet yetkilileri, hatalı doktorlara tekrar zorunlu eğitim verilmesini kararlaştırdılarsa da uygulamaya ne zaman geçileceği henüz kesinleşmedi. 
   
   900 dava açıldı 
   Japonya Sağlık Bakanı Şikara Sakaguçi ise konuyla ilgili şu açıklamayı yaptı "Son yıllarda doktor hataları arttı. Bunları önleyebilmek ve hastaların kaygılarını giderebilmek için önlemler alıyoruz. Bu önlemler arasında, hatalı doktorların eğitim için tekrar fakülteye gönderilmesi de var." Resmi veriler, Japonya'da son beş yılda doktor hatalarının yüzde 45 arttığını gösteriyor. Sadece 2002 ile 2003 mart ayları arasında doktor hatası yüzünden Japonya'da 900 dava açıldığı bildiriliyor. 
   
   
   
</TEXT>
</DOC>
