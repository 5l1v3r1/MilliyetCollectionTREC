<DOC>
<DOCNO> 214267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/10/son/soneko11.html </URL>
<DATE> 2004/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Günlük piyasa beklentileri... 
</HEADLINE>
<TEXT>

     Fitch'in not artırımı, beklentilerin üzerindeki sanayi üretim artışı, Tüpraş özelleştirilmesinin onaylanması ve bütçe gerçekleşmelerinin öngörülenden iyi olması nedeniyle ek önlem paketinin büyüklüğünün daha düşük olabileceği haberleri piyasada iyimserliğe neden olmasına rağmen Kıbrıs görüşmeleri öncesinde endişeli olan piyasada bugün kur ve faizin yönü yukarı olabilir. 
     Birleşmiş Milletler liderliğinde bugün Türkiye saati ile 22 30'da New York'ta yapılması planlanan görüşmelerde, Rum ve Türk liderlerinin Kıbrıs sorununun çözümü için sonuca ulaşma ihtimali zayıf görülüyor. 
     Bir bankacı, "Kıbrıs görüşmeleri belirleyici olacak. Bunun öncesinde bir miktar kur ve faiz yükselişi olabilir ama piyasa, beklemeyi tercih edecektir. Kıbrıs meselesi, Türkiye'nin AB içinde uzun vadeli yerini etkileyecek bir konuma geldi" dedi. 
     Türkiye'ye AB üyeliği için yıl sonunda müzakerelere başlamak için tarih verilmesi aşamasında önemli bir adım olarak görülen Kıbrıs sorununun çözümü, Kıbrıs'ta ayrı ayrı Türk ve Rum yönetimleri olmasına rağmen uluslararası düzeyde tanınan güneydeki Rum yönetiminin Kıbrıs'ın tamamı adına 1 Mayıs'ta AB üyesi olması arifesinde daha fazla önem kazandı. 
     Bankalararası piyasada dolar kotasyonları dün kapanıştaki 1,350,000 lira seviyelerini koruyor. Gün içinde 1,360,000 liraya kadar çıkan kotasyonlar, buradan gelen satışlar ve Fitch'in not artırımı haberi ile gerilemişti. 
     Kıbrıs ile ilgili endişeler ve kurdaki yükseliş nedeniyle bono piyasasında da yüzde 25 bileşiklerin üzerine çıkan gösterge faizlerde daha ılımlı hareketler bekleniyor. 
     Hazine'nin bugün yapacağı üç aylık referans bono ihalesinden etkilenmesi beklenmeyen piyasada daha çok yatay hareket tahmin ediliyor. 
     Gösterge olan 23 mart 2005 vadesinde açılış öncesi işlemler ortalama yüzde 25.08 ortalamadan gerçekleşiyor. 
     Hazine yarın valörlü olarak 1.561 katrilyon lira net borçlanma öngörüyor. Bu hafta toplam iç servisi tutarı 2.5 katrilyon lira. 
     Merkez Bankası bugün günlük döviz alım ihalesi ile piyasadan dolar çekmeye devam edecek. saat 14 40-15 00 arasında yapılan ihalede en fazla 30 milyon dolar ve aynı miktarda opsiyonlu işlemler ile maksimum 60 milyon dolar alım yapılıyor. 
     Merkez Bankası'nın geçici verilerine göre rezerv rakamı 3.9 katrilyon lira artı bekleniyor. 
REUTERS 
     
</TEXT>
</DOC>
