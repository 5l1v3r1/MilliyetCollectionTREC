<DOC>
<DOCNO> 209342 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/18/ekonomi/aeko.html </URL>
<DATE> 2004/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
İmar'da ödemeler tamam Uzanlar'ın davası başlıyor 
</HEADLINE>
<TEXT>

   Uzanlar'ın çifte kayıt yöntemiyle içini boşalttıkları İmar Bankası'nın mudilerine hesaplarının 10 milyar liralık bölümü Ziraat Bankası şubelerinden ödenmeye başlandı. Bu aşamada ödeme 4 katrilyona ulaşacak 
      EKONOMİ SERVİSİ 
   
   Uzan ailesinin "emin şekilde çalışmasını tehlikeye düşürdüğü" gerekçesiyle BDDK'nın el koyduğu ve çifte kayıt yolsuzluğu ile 8.5 katrilyon zarar uğrattığı İmar Bankası'nda mudilerine ödemeler dün başladı. 
   16 Aralık 2003 tarihinde kabul edilen yasa gereği toplam 444 bin 207 hesabın bulunduğu İmar Bankası'ndaki hesapların ilk aşamada 10 milyar liralık bölümü Türkiye genelindeki Ziraat Bankası şubelerince ödeniyor. 
   Sabaha karşı saat 03.00 04.00'ten itibaren Ziraat Bankası şubelerinin önlerinde kuyruğa giren hesap sahiplerinin, 10 milyar liranın üzerinde kalan paraları, miktarına göre 36 aya varan vadeyle ödenecek. 
   
   Yüzde 40'ı şubede kaldı 
   Her hesap için 10 milyar liradan fazla ödeme yapılmayacağı için 10 milyar liradan az hesabı bulunan 201 bin 331 hesap için 2 katrilyon 13 trilyon lira ödeme yapılacak. Yapılan hesaplamaya göre 10 milyar liradan 27 trilyona kadar hesabı bulunanlarda paralarının ancak 10 milyar liralık bölümünü alabilecek. Bu durumda olan 242 bin 876 edat hesap içinse 2 katrilyon 428 trilyon ödeme yapılacak. Böylece toplam ödeme 4 katrilyonu geçecek. Geriye kalan 4.5 katrilyon liralık ödeme ise 3 aydan 36 aya kadar varan vadeye yayılacak. 
   TC kimlik numaralarının son rakamlarına göre yapılacak ödemeler hafta ortasına kadar sürecek. Ödeme döneminin tamamlanmasından sonra, hesap sahipleri diledikleri zaman gidip bağlı oldukları Ziraat Bankası şubesinden paralarını alabilecekler. 
   Edinilen bilgiye göre İmar Bankası mudilerinin yüzde 40'ı dün paralarını Ziraat Bankası şubelerinde bırakırken, yüzde 60'nın nakit olarak çektiği belirtildi. 
   
   Paralar yine faize gidebilir    GÜNGÖR URAS 
   İmarzede'ler nihayet paralarına kavuşacak. Sıra ile. Azıcık azıcık. İmarzede'ler ikiye ayrılıyor 1 Küçük tasarruflarını, yüksek faizin cazibesinde, İmar Bankası'na yatırarak , bankadan aldıkları faiz ile geçinenler. 2 Büyük paralarını yüksek faiz almak için İmar Bankası'na yatıran rantiyeler. 
   
   Aldıkları paraları hemen harcarlar mı    Kendi paralarını alabilmek için aylardır beklediler. Çok üzüldüler. Paralarına kavuşur kavuşmaz hemen harcayamazlar. Buna "içleri dayanmaz". Zaten küçük tasarruf sahipleri için İmar Bankası'ndaki paraları "ölüm kalım parası" idi. Ölüm-kalım paraları kolay harcanmaz. Ama bazı İmarzedeler bankadaki paranın faizi ile geçiniyordu. Onlar paralarını alıncaya kadar güç günler geçirdi. Borçlandı. Borçlular borçlarını ödeyecek. Bu nedenye İmarzedelere ödenen para piyasaya dökülmeyecek. Enflasyona neden olmayacak. 
   
   Parayı dövize çevirirler mi    Döviz fiyatları yerlerde sürünüyor. Dövize güven yok oldu. Zorlukla tahsil ettikleri paralarını dövize yatırmaktan korkarlar. Bu nedenle dövize hücum olmaz. Bu nedenle döviz fiyatı artmaz. 
   
   Aldıkları parayı ne yaparlar    İmarzedeler "banka kültürü olan" tasarruf sahipleri. İmarzedeler 1 Paralarını bankada tutma alışkanlığı olan tasarruf sahibi 2 Banka hesabından yüksek faiz bekleyişinde olan hesap sahibi. Bu nedenle aylar sonra ve zor ile İmar Bankası'ndan geri alabildikleri paracıklarını gene bir bankaya yatıracaklardır. Bu defa önlerine gelen bankaya değil, "sağlam olduklarına inandıkları" bankalardan en yüksek faizi veren bankada mevduat hesabı açacaklardır. 
   
   İmarzedeler Borsa'ya gider mi    İmarzedeler banka müşterisi. Borsa müşterisi değil. Borsa'ya meraklı olsalardı daha önceden de paralarına yüksek faiz arayışında İmar Bankası'na gitmezlerdi. 
   Netice İmarzedelere yapılan ödeme ne piyasaya talep olarak çıkacak, ne dövize yönelecektir. Sonunda adres değiştirerek başka bankalarda mevduat hesaplarına yatırılacaktır. 
   
   
</TEXT>
</DOC>
