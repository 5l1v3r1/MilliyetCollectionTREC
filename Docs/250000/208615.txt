<DOC>
<DOCNO> 208615 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/14/son/soneko45.html </URL>
<DATE> 2004/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Bireysel emeklilik sisteminde 26 bin 549 sözleşme yapıldı... 
</HEADLINE>
<TEXT>

     Hazine, 2003 yılı sonu itibarıyla, bireysel emeklilik sisteminde toplam 26 bin 549 adet sözleşme, 24 bin 842 katılımcı ve yaklaşık 5.9 trilyon lira da katkı payı tutarına ulaşıldığını bildirdi. 
     Hazine Müsteşarlığı'ndan yapılan açıklamaya göre, 27 Ekim-31 Aralık 2003 tarihleri arasındaki faaliyet sonuçlarına bakıldığında, kredi kartından provizyonu alınmış, ancak henüz şirket hesaplarına geçmemiş tutarlar da eklendiğinde katkı payı 7 trilyon 746 milyar 9.1 milyon liraya ulaşıyor. 
     Açıklamada, söz konusu verilerin, katılımcıların yapacakları katkı payı ödemeleri ile günlük olarak artışı gösterdiği kaydedilerek, şöyle denildi 
     ''27 Ekim 2003'den bu yana geçen süre zarfında, şirketlerin yakın tarihlerde emeklilik planlarını katılımcılara sunmaya başlaması ve grup emeklilik sözleşmelerinin henüz aktif bir şekilde sistemde yerini almamasına rağmen ilk aylara ait katılım seviyesinin önemli bir düzeyde gerçekleştiği düşünülmektedir. Grup emeklilik sözleşmelerinin 2004 yılında sağlayacağı ivme ile birlikte katılımcı sayısında önemli artışlar yaşanması öngörülmektedir.'' Gelecek yıllarda sistemin kamuoyu tarafından daha yakından tanınmasıyla birlikte katılımcı sayısının ve buna paralel olarak da ekonomiye sağlanan uzun vadeli fonların artan bir oranda yükselmeye devam etmesinin beklendiği belirtilen açıklamada, toplumun çeşitli kesimlerinden sisteme yoğun bir ilgi ve katılımın bulunduğunun görüldüğü belirtildi. 
     Açıklamada, katılımcıların yaş profiline bakıldığında ise bu kişilerin yüzde 6'sının 18-25 yaş, yüzde 35'inin 25-34 yaş, yüzde 33'ünün 35-44 yaş, yüzde 24'ünün 45-55 yaş, yüzde 2'sinin ise 56 yaş ve üzeri yaş aralıklarında bulunduğunun gözlemlendiği ifade edildi Kamu sosyal güvenlik sisteminin tamamlayıcısı olan ve bireylere emeklilik döneminde ek bir gelir sağlayarak refah düzeylerinin yükseltilmesini amaçlayan, aynı zamanda ekonomiye uzun vadeli kaynak yaratarak istihdamı artıracak ve ekonomik kalkınmaya katkıda bulunacak olan bireysel emeklilik sistemi, 27 Ekim 2003 tarihi itibarıyla ilk emeklilik ürünlerinin katılımcılara sunulmasıyla birlikte başlanmıştı. 
     
</TEXT>
</DOC>
