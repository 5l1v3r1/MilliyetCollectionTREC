<DOC>
<DOCNO> 249156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/19/guncel/axgun01.html </URL>
<DATE> 2004/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İşsiz imamlar ordusu 
</HEADLINE>
<TEXT>


Diyanet'in 600 personel için açtığı sınava 55 bin imam hatip mezunu başvurdu. Hemen Maliye'nin kapısını çalan Diyanet, 3500 kişilik kadro açılmasını istedi 

Önder Yılmaz Ankara 

Diyanet İşleri Başkanlığı'nın 2004 için açıktan atanacak 600 personel için açtığı sınava Türkiye genelinden 55 bin 300 imam hatip lisesi mezunu başvurdu. Rakamın büyüklüğüne şaşıran Diyanet, Maliye Bakanlığı'ndan 3500 imam kadrosu daha istedi. 
Kadın müftü yardımcılığının yolunu açan ve açıktan 70 vaize atamaya hazırlanan Diyanet İşleri Başkanlığı, 600 imam, müezzin, vaize ataması için 55 bin 300 kişinin başvuruda bulunması üzerine, ÖSYM'nin 12 Temmuz'da yapacağı Kamu Personeli Seçme Sınavı KPSS öncesi sözlü yetenek sınavı yaptı. 55 bin 300 kişinin 18 bölgede girdiği sınavın sonuçları henüz açıklanmadı. Beklenmedik kadar çok başvuruya şaşırdıklarını dile getiren yetkililer, bunun ekonomik sıkıntının boyutunu gösterdiğini ifade ederek şunları söyledi 

Maliye'yi bekliyoruz 
"Kadro sıkıntımız var. 20 bin kadar boş cami mevcut. Her yıl kurumdan 2000 civarında çalışan ya emekli, ya ölüm ya da istifa ederek ayrılıyor. Buna rağmen devletten aldığımız kadrolar yeterli değil. Doçent olmuş imamlarımız, kadro olmadığı için üst derecelere getirilemiyor. Bu sıkıntıyı aşabilmek amacıyla 3500 yeni kadro talebinde bulunduk. Maliye'nin görüşünü bekliyoruz." 
Sınavı kazanan adaylar KPSS'yi de geçerse, ÖSYM, en yüksek not alandan başlayarak 600 atamayı yapacak. Yerleştirilemeyenler, bir sonraki KPSS'den önce yeniden sözlü sınava girmeyecek. 


</TEXT>
</DOC>
