<DOC>
<DOCNO> 237013 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/03/son/sontur35.html </URL>
<DATE> 2004/05/03/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
İbrahim Tatlıses İstanbul Adliyesi'nde... 
</HEADLINE>
<TEXT>

     Sanatçı İbrahim Tatlıses, İzmir 2. Asliye Ticaret Mahkemesi'nde açılan bir dava kapsamında talimatla istenen imza sirkülerini, İstanbul 8. Asliye Ticaret Mahkemesi'nde verdi. 
     İstanbul Adalet Sarayı'na avukatıyla birlikte gelen Tatlıses'in İstanbul 8. Asliye Ticaret Mahkemesi'nde imza sirküleri alındı. 
     Basın mensuplarının sorularını cevaplandıran Tatlıses, 6 yıl önce İzmir'e bir bayilik verdiklerini, bu bayiinin de Coca-Cola ile anlaşma yaptığını, yapılan anlaşmaya kendisinin bilgisi olmadan imzasının atıldığını öğrendiğini anlattı. 
     Böyle bir anlaşmanın kendisinin şirketiyle yapılmış olması halinde şahsının değil, müdürlerinin imza atması gerektiğini belirten Tatlıses, bu konuyla ilgili açılan dava nedeniyle imza sirkülerini verdiğini kaydetti. 
     Adli Emanet'e uğrayıp uğramadığı sorulan Tatlıses, uğradığını ve 30 Nisan 2004 tarihinde İstanbul DGM'nin yanındaki çay ocağına yapılan uygulama sırasında el konulan ruhsatlı tabancasını aradığını, ancak bulamadığını söyledi. 
     Polisin uygulaması konusundaki görüşleri sorulan Tatlıses, ''Polisin inisiyatifine kalmış bir şey. Ruhsatlı silahınızı başkasına verince ruhsatsız gibi işlem görüyormuş. Hoş olmadı, ama polisler de prosedürü uyguladı'' dedi. 
     Daha sonra yeniden Adli Emanet'e giderek silahını arayan Tatlıses, çıkışta basın mensuplarının tabancasıyla ilgili soruları üzerine, silahın Adli Emanet'e teslim edilmek üzere bir polis memuruna verildiğini, onun da başka bazı işlemler nedeniyle Adli Emanet'e geç geleceğini öğrendiğini, bu nedenle silahı alamadan adliyeden ayrılacağını söyledi. 
     Tatlıses, kendisine bilet satmak isteyen seyyar Milli Piyango Bayii'ne de boğazını gösterip ''piyango burada'' dedi. 
     
</TEXT>
</DOC>
