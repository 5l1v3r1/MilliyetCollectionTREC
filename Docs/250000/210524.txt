<DOC>
<DOCNO> 210524 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/23/ekonomi/aeko.html </URL>
<DATE> 2004/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Giden 'hain' sözünü eleştirdi, gelen 'Önceliğimiz Avrupa' dedi 
</HEADLINE>
<TEXT>

   Tuncay Özilhan, TÜSİAD Başkanlığı'na veda konuşmasında, 'Kendi gibi düşünmeyenleri hain ilan etmek demokrasiye saygısızlıktır' dedi Derneğin yeni başkanı Ömer Sabancı da 2004'te Avrupa Birliği'ni birinci gündem maddesi olarak gördüklerini söyledi 
      ORHAN TEKEOĞLU 
   
   Ege Ordu Komutanı Orgeneral Hurşit Tolon'un 18 Ocak'ta Kıbrıs sorunundan bahsederken, "Bu ülke güzel insan yetiştirdi. Artık hain de yetiştiriyor. Ee yoksa ver kurtul diyen hain değildir de nedir " açıklamasına TÜSİAD eski Başkanı Tuncay Özilhan'dan yanıt geldi. 
   Türk Sanayicileri ve İşadamları Derneği'nin TÜSİAD dün yapılan 34'üncü Genel Kurulu'nda Başkanlık görevini Ömer Sabancı'ya devreden Özilhan, Kıbrıs gibi kangren olmuş dış politika sorunlarına yönelik çözüm arayışlarına saygılı olmak gerektiğini söyleyerek, "Kendi gibi düşünmeyenleri hain ilan etmeyi, en hafif ifadeyle, demokrasiye karşı saygısızlık olarak görüyoruz" dedi. 
   Özilhan, ekonomideki gelişmeleri değerlendirirken de "Ekonomide sağlanan iyileşme hepimize umut veriyor. Ancak dışımızdaki hava koşulları sürekli değişebiliyor. Bu yüzden, bu uçağın pilotlarının sürekli rota kontrolü, sürekli ince ayar yapmaları gerekiyor" dedi. Türkiye'de hukukun egemenliğini sağlamak zorunda olduğumuzu da belirten Özilhan, "Burası Türkiye, burada her şey olur' yaklaşımına karşı mücadele etmeliyiz. 'Burası bir hukuk devleti' diyebilmeliyiz" diye konuştu. Özilhan, AB üyeliği konusunda da "TÜSİAD, bize bir kol mesafesi kadar yakınlaşmış bulunan hedefimizi gerçekleştirmek için var gücüyle çalışmaya devam edecek" dedi. 
   
   Kıbrıs desteği 
   Kıbrıs konusunda 'ver - kurtul' anlayışında olmadıklarını belirten TÜSİAD'ın yeni Başkanı Ömer Sabancı da "Hükümetimize ve Kuzey Kıbrıs'ta kurulmuş olan yeni hükümete gösterecekleri çabalarda kesinlikle destek vereceğiz" dedi. 2004'ün son derece önemli bir yıl olduğunu belirten Sabancı, Avrupa Birliği'ni birinci gündem maddesi olarak gördüklerini belirterek, siyasi istikrarın korunması ve gerçekleştirilen reformların k ğıt üzerinde kalmaması gerektiğine dikkat çekti. 
   
   'TÜSİAD'a gözünüz gibi bakın' 
   Objektiflere TUSİAD'ın yeni Başkanı Ömer Sabancı ile kolkola poz veren Tuncay Özilhan, veda niteliği taşıyan Genel Kurul'daki konuşmasında, üyelerden TÜSİAD'a gözleri gibi bakmalarını istedi. n Fotoğraf Ercan Arslan 
   
   Aidat dolardan euro'ya döndü    EYLEM TÜRK 
   
   TÜSİAD'ın 34'üncü Genel Kurulu'na 145 sanayici ve işadamı katıldı. Sabancı Center'da düzenlenen genel kurula Rahmi Koç ve Mustafa Koç'un katılmaması dikkat çekti. 
   Dün yağan aşırı kar nedeniyle genel kurulda elektrikler kesildi. Mikrofonların uzun süre çalışmaması nedeniyle konuşmacılar konuşmalarını kürsüden değil platformdan yüksek sesle yaptılar. Hatta mikrofonsuz konuşmalar simultane tercümeye izin vermeyince toplantıya bir süre ara verildi. 
   Toplantıdaki gündem maddelerinden bir tanesi üyelik aidatları oldu. TÜSİAD'ın üyelik aidatları 7 bin dolardan 7 bin euro'ya çevrildi. TÜSİAD'ın giriş aidatı ise 8 bin dolar oldu. 
   Genel kurulda veda konuşması yapan Tuncay Özilhan, üyeler tarafından uzun süre alkışlandı. Başkanlık koltuğunu devralan Ömer Sabancı da Özilhan'a teşekkür konuşması yaptı. 
   TÜSİAD'ın genel kurulundan sonra verilen öğle yemeğine konuk konuşmacı olarak Adalet Bakanı Cemil Çiçek katıldı. Çiçek'in AB ve demokrasi konularında yaptığı konuşma beğeniyle karşılandı. 
   TÜSİAD'a bu yıl 9'u kadın olmak üzere 95 yeni üye katıldı. Yeni üyeler arasında Sabancı Holding'in CEO'su Celal Metin, Doğan Gazetecilik AŞ İcra Kurulu Başkanı Hanzade Doğan, Hürriyet Gazetecilik İcra Kurulu Başkanı Vuslat Doğan Sabancı, Spekon Gmbh Başkanı Şenol Yeğin ve Zorlu Holding'den Olgun Zorlu ile Şule Zorlu da yer aldı. 
   Tuncay Özilhan'ın yönetim kurulundan ayrılmasıyla yönetim kurulu üyeliğine yedek üyelerden Ayça Dinçkök Sandıkçıoğlu geldi. Sandıkçıoğlu yönetim kurulunda 'Bilgi toplumu ve yeni teknolojiler' komisyonu başkanlğı görevini yürütecek. 
   TÜSİAD'ın 2003 yılı içinde 5 üyesi vefat etti. Bunlar Selçuk Ergin, Tuğrul Esin, Erdoğan Gönül, Ayhan Ulusoy, Kadir Sever. 
   TÜSİAD'ın 2003 bütçesi 1 milyon dolar açık verdi. Dernekte geçen yıl 4.5 milyon dolar gelir sağlanırken 5.5 milyon dolar harcama yapıldı. 
   Bütçe ile ilgili görüşlerini belirten, TÜSİAD kurucu üyelerinden Feyyaz Berker de TÜSİAD üyelerinin ikişer bin dolar vererek bütçedeki açığın kapatılması önerisinde bulundu. 
   
   Anayasa değişikliğine destek arayışı    Adalet Bakanı Çiçek, önemli kesimlerin destek vermediği bir anayasanın sadece meclis çoğunluğuyla çıkarılmasının geride tortu bırakacağını söyledi 
   
   Adalet Bakanı Cemil Çiçek, anayasa değişikliği için siyasi partilerden ve sivil toplum kuruluşlarından destek istedi. TÜSİAD Genel Kurulu'nun ardından verilen yemeğe onur konuğu olarak katılan Çiçek, Türkiye'nin AB ile olan randevusu konusunda son viraja girildiğini söyledi. Bugün dünya için en önemli tehlikelerin başında radikalizmin geldiğini belirten Çiçek" Radikalizme karşı islam dünyasında en büyük panzehir, Türkiye'nin anlayışıdır. Eğer Türkiye'yi almazlarsa radikalizmin çirkin yüzüyle bir gün karşı karşıya gelirler" dedi. 
   Çiçek, bugüne kadar reform paketleri olarak daha çok, Anayasa değişikliği gerektirmeyen düzenlemeler yaptıklarını, artık Anayasa değişikliği olmadan gerçekleştirilebilecek reformların sayısının az olduğunu belirterek, "Çok gecikmeden, fırsatları kaçırmadan, Anayasa'nın değişmez maddeleri dışındaki maddelerini yeni baştan ele almak mecburiyeti var. Değişiklikleri seçimlerden sonra yapabiliriz" dedi. Çiçek, şunları söyledi "1982 model bir araba 90 tarafından vurulmuş... Artık bundan sonra otoyola çıkarırlar mı biraz meçhul. 
   Bu modelle yola devam etmek istiyoruz. Her tarafından sesler geliyor. Öyle olunca mutlaka ilk fırsatta bir uzlaşma arayışı içinde bunu götürmemiz lazım." 
   
   
</TEXT>
</DOC>
