<DOC>
<DOCNO> 212254 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/30/son/sontur09.html </URL>
<DATE> 2004/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
2 günlük bebek 15 gün sonra alınmak üzere kapı önüne bırakıldı 
</HEADLINE>
<TEXT>

     Sivas'ta, 2 günlük kız bebek, kundağıyla birlikte kapı önüne terk edilmiş halde bulundu. Kundağın üzerine not bırakan meçhul anne, kızının ''anne sütü''yle beslenmesini isteyerek, 15 gün sonra alacağını belirtti. 
     Hikmet Işık Caddesi 13 1 numaralı Söylemez Apartmanı'nın 1. katında oturan 75 yaşındaki Necmiye Yurttakal, kapı eşiğinin önünde, kundakta ağlayan bir bebek olduğunu belirterek, polise başvurdu. 
     Olay yerine gelen ekipler 2 günlük olduğu anlaşılan kız bebeğinin, sağlık kontrolünden geçirilmesini isteyerek, 112 Hızır Acil Servisi ekiplerini çağırdı. 
     Bezlerinin de içinde bulunduğu kundak üzerine el yazısıyla yazılmış bir de not bulan ekipler, bebeği terk eden meçhul annenin yazdığını tahmin ettikleri notta, maddi durumunun iyi olmaması nedeniyle bebeğin bırakıldığını ve ''anne sütü''yle beslenmesinin istendiğinin yazıldığını belirterek, notta bebeğin 15 gün sonra alınacağının vurgulandığını kaydettiler. 
     Önce apartman sakinleri tarafından sıcak bir ortamda bekletilen talihsiz bebek, daha sonra gelen sağlık ekipleri tarafından kontrolden geçirildi. 
     Bebek, tam teşekküllü sağlık kontrolünden geçirilmek üzere daha sonra Sultan 1. İzzettin Keykavus Devlet Hastanesi'ne götürüldü. 
     
</TEXT>
</DOC>
