<DOC>
<DOCNO> 210679 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/23/son/sonspo10.html </URL>
<DATE> 2004/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe divan kurulu toplantısı 7 Şubat'a ertelendi 
</HEADLINE>
<TEXT>

     Fenerbahçe Kulübü'nde yarın yapılması planlanan, başkanlık divanının seçileceği yüksek divan kurulu toplantısı, hava muhalefeti nedeniyle 7 Şubat Cumartesi gününe ertelendi. 
     Yüksek divan kurulu genel sekreteri Kemal Belgin, en önemli gündem maddesi seçim olan toplantının 7 Şubat Cumartesi gününe ertelendiğini açıkladı. 
     Fenerbahçe Burnu'nda hizmete yeni açılan Fenerbahçe Kulübü Faruk Ilgaz Sosyal Tesisleri'nde gerçekleştirilecek toplantı, 7 Şubat'ta saat 10.30'da başlayacak. 
     Başkanlık divanı seçimleri için, kulüp eski yöneticisi Orhan Keçeli ile daha önce de yüksek divan kurulu başkanlığı yapmış Yüksel Günay adaylıklarını açıklamıştı. 
     Bu arada toplantının diğer gündem maddeleri arasında, kulüp yönetim kurulunun Fenerbahçe Burnu'nda inşa etmeyi düşündüğü olimpik havuz ve Dereağzı Tesisleri'nde bir spor okulunun yapılması konularının teklife sunulması da yer alıyordu. 
     
</TEXT>
</DOC>
