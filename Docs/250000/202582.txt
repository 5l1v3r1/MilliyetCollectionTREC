<DOC>
<DOCNO> 202582 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/16/son/sontur37.html </URL>
<DATE> 2003/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Cesedi kanalda bulunan genç kız cinayete kurban gitmiş... 
</HEADLINE>
<TEXT>

     Antalya'da kanalda cesedi bulunan genç kızın, cinayete kurban gittiği anlaşıldı. 
     Baraj Mahallesi'nde, Düden Şelalesi'nin aktığı su kanalında, dün akşam saatlerinde belden aşağısı çıplak vaziyette cesedi bulunan ve kimliği henüz belirlenemeyen 20-25 yaşlarındaki genç kıza, Cumhuriyet Savcısı gözetiminde Adli Tıp Kurumu uzmanlarınca otopsi yapıldı. 
     Yaklaşık 5 gündür suda bulunduğu belirlenen genç kızın cesedinde, darbe ve ezikler saptandı. 
     Yetkililer, kızın kafasının sol kısmındaki darbenin, düşmeyle oluşabilecek bir yara olmadığını belirterek, kafasına sert bir cisimle vurulduğunun anlaşıldığını bildirdiler. 
     Belden aşağısının çıplak olması üzerine olayda tecavüz şüphesi araştırılırken, otopsi sonucu genç kızın, herhangi bir cinsel zorlamayla karşılaşmadığı ve bakire olduğu saptandı. 
     Otopsiyi sürdüren uzmanlar, genç kızın midesinde iki sigara izmariti bulurken, izmaritlerin yutulmadan önce çiğnendiğinin anlaşıldığını belirttiler. 
     Genç kızın yağ dokusu içinde büyük bir yorgan iğnesi bulunurken, uzmanlar iğnenin daha önceden yutulmuş olma ihtimali bulunduğunu kaydettiler. 
     Otopsi sonucu cesetten bazı örnekler alınarak, Adli Tıp Kurumu'na gönderildi. 
     Zayıf ve kısa saçlı genç kızın kimliği henüz belirlenemezken, cinayetle ilgili Cumhuriyet Savcılığı ve Cinayet Büro Amirliği'nce soruşturma başlatıldı. 
     
</TEXT>
</DOC>
