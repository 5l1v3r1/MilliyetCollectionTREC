<DOC>
<DOCNO> 231352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/son/sonsiy32.html </URL>
<DATE> 2004/04/14/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Şahin Milli Piyango, kamuya aktarılan kaynağın artması için özelleşiyor 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, Milli Piyango İdaresi'nin, oyun oynatma, basım, dağıtım ve çekiliş haklarının, kamuya aktarılacak kaynağın daha artırılmasını sağlamak amacıyla özelleştirileceğini söyledi. 
     Şahin, TBMM Genel Kurulu'nda CHP Manisa Milletvekili Ufuk Özkan'ın MPİ'nin özelleştirilmesine ilişkin olarak Maliye Bakanı Kemal Unakıtan'a yönelttiği sözlü soru önergelerini yanıtladı. 
     Kamu kurumu şeklinde faaliyette bulunan iktisadi işletmelerde karar verme sürecinin uzun zaman aldığını, ayrıca değişik hukuksal ve yönetsel kurallara uymak zorunda da kalındığını anlatan Şahin, oysa özel işletmelerde bu sürecin çok daha kısaldığını ve bu işletmelerin piyasa kurallarına uymakta çok daha dinamik bir yapılanma içinde olabildiğini ifade etti. 
     MPİ'nin, kamuya önemli kaynak aktaran nadir kuruluşlardan olduğunu belirten Şahin, ''Bu özelliğini daha da geliştirmek ve kamuya aktarılan kaynağın daha da artırılmasını sağlamak için kamu idaresinden kaynaklanan yapılanmanın aşılması amacıyla bu yola başvurulmuştur'' dedi. 
     MPİ'nin özelleştirilmesi hakkında kamuoyunda yanlış bir kanaat olduğunu savunan Şahin, sözlerini şöyle sürdürdü 
     ''MPİ, şans oyunları adıyla hazırlanan oyunların basım, dağıtım ve çekiliş hakkını devredecektir. Buna yönelik hukuksal düzenleme çok yakında Meclis'e arz edilecektir. İdare bu hakkını devrettikten sonra toplumun genel menfaatini korumak ve bu konudaki istismarları önlemek amacıyla faaliyetlerini sürdürecek, çok daha etkin ve aktif görevler üstlenecektir. Bu konudaki yasal ve yönetsel düzenleme çalışmaları, özelleştirme çalışmalarına paralel olarak sürdürülmektedir. 
     Bayilerin mevcut hakları korunacağı gibi mevcut bayi sayısı pazar payı arttıkça daha da artırılacaktır.'' Milli Piyango İdaresi'nin Kurumlar Vergisi'nden muaf olduğuna işaret eden Şahin, şans oyunlarının lisans hakkının devrini alacak olan özel şirketin ise yürürlükteki mevzuat çerçevesinde Kurumlar Vergisi'ne tabi olacağını bildirdi. 
     Özelleştirme nedeniyle oyun planlarında yapılacak yeni düzenlemelerin paralelinde hasılatın artmasının beklendiğini kaydeden Şahin, bu sayede oyun oynatmak hakkını devralan özel kuruluşun daha yüksek tutarda vergi ödeyeceğini bildirdi. 
     Şahin, sözlerini şöyle sürdürdü 
     ''Halen net karın yüzde 95'i Savunma Sanayii Destekleme Fonu'na ayrılırken, özelleştirme sonucu brüt hasılatın yüzde 10'unun Fon'a aktarılması sözkonusudur. Özelleştirme sonucu hasılattaki artış, Fon'a ayrılan kaynağın da artmasını sağlayacaktır. 8 yıllık kesintisiz eğitime katkı payı olarak yapılan ödemeler, bilet bedeli üzerinden tahsil edildiği için bu düzenlemenin dışında olup eskiden olduğu gibi uygulama devam edecek. Diğer faaliyetlere aktarılacak kaynaklar ise bütçe imkanları ile telafi edilmeye çalışılacaktır.'' 
     
</TEXT>
</DOC>
