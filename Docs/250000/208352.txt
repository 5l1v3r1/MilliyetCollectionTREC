<DOC>
<DOCNO> 208352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/13/son/soneko18.html </URL>
<DATE> 2004/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İMKB...Zorlu Enerji hisseleri, Tüpraş haberiyle tavan yaptı... 
</HEADLINE>
<TEXT>

     Zorlu Holding'in, özelleştirme programının en önemli ayaklarından biri olarak kabul edilen TÜPRAŞ ihalesine teklif veren firmalardan Efremov Kautschuk Gmbh ile yüzde 50-50 ortaklık kuracağını açıklaması, Holding'e bağlı diğer şirketlere ait hisselerin değerini yükseltti. 
     Grup şirketlerinden Zorlu Enerji hisseleri yüzde 12'den fazla primle tavan oldu. 
     Zorlu Enerji'den İMKB'ye yapılan şirket açıklamasında, "Zorlu Grubu ile Efremov Kautschuk arasında kurulacak yüzde 50-50 ortaklık ile ilgili şirketimizin hiçbir ilişkisi ve ortaklık payı söz konusu değildir" denildi. 
     Ayrıca bir başka halka açık Zorlu Grubu şirketi olan Vestel Elektronik'in borsaya yaptığı açıklamada da bu ortaklıkla herhangi bir ilişkisi olmadığı belirtildi. 
     Vestel Elektronik hisseleri ise dünka kapanışa göre değişmeyerek 6.650 liralık düzeyini korudu. 
     Zorlu Grubu bünyesindeki Deniz Yatırım hisseleri de, yüzde 10.37 artışla 18.100 liraya çıktı. 
     Reuters'a ihale ile ilgili görüşlerini belirten piyasa uzmanları, Zorlu Holding'in ortaklık açıklamasının beklentileri değiştirdiğini ancak verilecek teklifin piyasa değerinin altında kalacağı görüşlerini değiştirmediğini belirtiyorlar. 
     İhale öncesi beklemeye geçen ve düne göre işlem hacminin yarı yarıya geriledigi piyasada endeks hemen hemen hiç değişmedi. 

     
</TEXT>
</DOC>
