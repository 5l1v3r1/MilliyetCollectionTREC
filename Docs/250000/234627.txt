<DOC>
<DOCNO> 234627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/25/son/sondun28.html </URL>
<DATE> 2004/04/25/ </DATE>
<TIME> 14.45 </TIME>
<AUTHOR> Yorum Oku nbsp nbsp Yorum Yaz  </AUTHOR>
<HEADLINE>
Hintze Rumlar'da korkular sağduyuyu yendi 
</HEADLINE>
<TEXT>

     Evren Aydemir bildiriyor 

Almanya'da muhalefette bulunan Birlik partilerinin CDU CSU federal meclis grubu Avrupa politikası sözcüsü Peter Hintze, Kıbrıs Rum kesimindeki referandumda yersiz korkuların tarihi sağduyuyu yendiğini belirtti. 
     Hintze, yaptığı yazılı açıklamada, Kıbrıslı Rumların, adanın yeniden birleşmesi konusunda tarihi bir fırsatı kaçırdıklarını kaydederek, ''Kıbrıs Rum kesimindeki referandumda gerçek dışı korkular tarihi sağduyuyu yendi. Bu referandum, halkoylamalarında duyguların sağduyuya üstünlük sağlayabildiğinin göstergesi'' ifadesini kullandı. 
     AB Komisyonu'nun ve AB üyesi ülkelerin 1 Mayıs'tan sonra da Kıbrıs'ta birleşme çabalarını sürdürmeleri gerektiğini belirten Hintze, Türkiye'nin Kıbrıs'tan asker çekerek, birleşme sürecine katkı sağlayabileceğini savundu. Hintze, AB'nin de KKTC ile ekonomik ve siyasi yakınlaşmayı sürdürmesi gerektiğini kaydetti. 
     Almanya Türk Toplumu TGD Başkanı Hakkı Keskin de konuya ilişkin yazılı açıklamasında, Rumların birleşmeye ''hayır'' demelerinden, ''kötü politikasıyla AB'nin sorumlu olduğu'' görüşüne yer verdi. 
     AB'nin, Kıbrıs'ın her halükarda 1 Mayıs'ta üye olarak alınması konusunda önceden karar vererek, Rumları bu konuda ''hayır'' demeye yönelttiğini belirten Keskin, ''Bu nedenle referandumda alınan sonuçtan sadece AB'nin hatalı politikası sorumludur'' dedi. 
     AB'nin bu tutumuyla tek taraflı bir politika izlediğini ve gerçeklere bakmadan adanın bölünmüşlüğünden ve Türkiye'nin adaya asker göndermesinden sadece Türk tarafını sorumlu tuttuğunu belirten Keskin, Kıbrıslı Türklerin fakirleşmesine neden olan ve 30 yıldır süren ekonomik ambargonun, AB'nin tek taraflı politikasının bir ispatı olduğunu kaydetti. 
     AB'nin Kıbrıs politikasını bir an önce değiştirmesi gerektiğini belirten Keskin, KKTC'ye yönelik ekonomik ambargonun kaldırılmasını ve normal siyasi ilişkilerin kurulmasını, Rumlara referandumun tekrarlanması için baskı yapılmasını ve yeni bir referandumda da ''hayır'' denmesi durumunda KKTC'nin tanınmasını istedi. 
     
</TEXT>
</DOC>
