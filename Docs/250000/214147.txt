<DOC>
<DOCNO> 214147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/10/dunya/dun01.html </URL>
<DATE> 2004/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Rusya ile soğuk savaş 
</HEADLINE>
<TEXT>

   Bir haftada üç Türk vatandaşının Çeçenistan'da Rus birlikleri tarafından ölü ele geçirilmesi ilişkileri gerdi 
      CENK BAŞLAMIŞ Moskova 

   
   Rusya'nın en önemli iç sorunu olan Çeçenistan'ın Ankara - Moskova ilişkilerinde yol açtığı kriz, Dışişleri Bakanı Abdullah Gül'ün 23 Şubat'taki Moskova ziyareti sırasında masaya yatırılacak. 
   Çeçenistan'da arka arkaya Türk vatandaşlarının ölü ele geçirilmesi ardından Rusya'nın Türkiye'yi suçlayan açıklamalar yapması gerilim yarattı. Rusya Federal Güvenlik Servisi, geçen hafta iki Türk'ün çatışmada öldürülmesi ardından önceki gün de bir diğer Türk vatandaşının ölü ele geçirildiğini duyurdu. 
   Son iki yılda Çeçenistan'da ölü ele geçirilen Türk vatandaşı sayısı 10'a yaklaşıyor. Bu süreçte diğer ülke vatandaşlarının da yakalanmasına karşın Moskova, eleştiri oklarını Türkiye'ye yöneltmeyi tercih etti. Bu nedenle Gül'ün ziyareti daha da önem kazanmış oldu. İki ülke arasındaki krizin daha da büyümesinin önlenememesi durumunda Rusya Devlet Başkanı Vladimir Putin'in bu yıl yapması beklenen Ankara ziyaretinin ertelenmesi kaçınılmaz görünüyor. Moskova'daki Türk Büyükelçiliği yetkilileri, ölü ele geçirilen Türk vatandaşlarıyla ilgili olarak Rus yetkililerden talep ettikleri bilginin kendilerine henüz ulaşmadığını söyledi. Rusya'nın iki ülke arasındaki işbirliği mekanizmalarını kullanmak yerine basın yoluyla eleştiri yolunu seçmesi Ankara'da sıkıntı yaratıyor. 
   
   
   
</TEXT>
</DOC>
