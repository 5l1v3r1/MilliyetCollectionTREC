<DOC>
<DOCNO> 229729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/08/son/sonyas05.html </URL>
<DATE> 2004/04/08/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Hip Hop'un ''dişi Eminem'i'' bir Türk... 
</HEADLINE>
<TEXT>

     ''Hip hop'' tarzı müzikte ''Eminem'in dişi versiyonu'' olarak gösterilen Türk kökenli Kanada vatandaşı Eternia, ABD'de büyük ilgi görüyor. 
     Annesi İngiliz, babası Türk olan Silk-Anne Semiramis Dawn Craig Kaya ya da rap dünyasında bilinen adıyla Eternia, ABD turnesini başarıyla sürdürüyor. 
     Siyah ve Latinlerin müziğinde bir kadın şarkıcı olarak başarı sağlayan Eternia, özellikle bu tür müziğin merkezi New York'ta büyük beğeni toplarken, müzik çevreleri tarafından beyaz ''rap''çi Eminem'in ''dişi versiyonu'' olarak gösteriliyor. 
     Halen ABD turnesini başarıyla sürdüren Eternia, şarkı sözlerinde bu tarz müziğin sadece şiddet, uyuşturucu ve seksten ibaret olmadığını vurguluyor. 
     Kanada'nın başkenti Ottawa'da doğan ve çocukluğu Kanada'nın çeşitli kent ve kasabalarında geçen Eternia, aynı zamanda Toronto Üniversitesi'nde gazetecilik öğrenimi görüyor. 
     Eternia ya da Türk adıyla Semiramis, bu tarz müziğe ilgisinin New York'ta özellikle Bronx bölgesinde edindiği deneyimden sonra arttığını ve ilk parçasının kaydını da Bronx topluluğu Apathy ile yaptığını belirtiyor. 
     Müzik çevreleri, Türk kökenli genç şarkıcının geleceğini çok parlak gördüklerini ifade ederken, çok sayıda plak firmasının genç şarkıcıyla ilgilendiği kaydediliyor. 
     Eternia'nın kendi adıyla kurduğu web sitesi de hayranlarının büyük ilgisini çekiyor. 

     
</TEXT>
</DOC>
