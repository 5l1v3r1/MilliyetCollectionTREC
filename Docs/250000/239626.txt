<DOC>
<DOCNO> 239626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/13/son/sondun21.html </URL>
<DATE> 2004/05/13/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Hindistan'da Gandi hanedanı yine iktidar 
</HEADLINE>
<TEXT>

     Hindistan'ın bağımsızlığından bu yana etkin siyasi güç olan Gandi ailesi liderliğindeki Kongre Partisi yeniden iktidar olmaya hazırlanırken, 5. kuşak Gandi olarak siyaset sahnesine çıkan Rahul da parlamentoya girdi. 
     Gandi ailesinin İtalyan asıllı gelini Sonya Gandi, genel seçimlerden zaferini ilan eden Kongre Partisi'nin lideri olarak başbakanlık koltuğuna oturmaya hazırlanıyor. Sonya Gandi'nin başbakan olması durumunda, Hindistan'da ilk kez yabancı asıllı bir kişi bu görevi üstlenecek. 
     Seçimleri kaybettiğini açıklayan Başbakan Atal Bihari Vajpayii'nin bugün istifasını sunması, Sonya Gandi'nin de ilerleyen saatlerde bir basın toplantısı düzenlemesi bekleniyor. 
     Bu arada, Hindistan devlet televizyonu, Sonya ile 1991'de suikaste kurban giden kocası Rajiv Gandi'nin oğlu Rahul'un 34 , ilk kez katıldığı seçimlerde Uttar Pradeş eyaletindeki Ameti kentinden milletvekili seçilmeyi başardığını duyurdu. 
     Kongre Partisi, seçim kampanyası sırasında, Rahul Gandi'nin siyasete atılmasının, uzun zamandır zayıflamış olan partinin gücünü artıracağını düşünüyordu. 
     Hindistan'ın 1947'de İngiltere'den bağımsızlığını almasından sonra modern Hindistan'ın kurucusu ve ilk başbakanı Jawaharlal Nehru olmuştu. 1964 yılındaki ölümüne kadar başbakanlık yapan Nehru'nun yerine kızı İndira Gandi geçmiş ve uzun yıllar ülkeyi yönettikten sonra, 1984'de bir suikasta kurban gitmişti. İndira Gandi'nin ardından siyasete atılan oğul Rajiv Gandi de 16 yıl başbakanlık yapmış ve 1991'de annesi gibi öldürülmüştü. 
     Bağımsızlıktan sonra 52 yıl ülkeyi yöneten Kongre Partisi ile özdeşleşen aileden son olarak Rajiv Gandi'nin dul karısı İtalyan asıllı Sonya Gandi, Kongre Partisi'nin liderliğine getirilmişti. Rajiv Gandi ile 1968'de evlenen Sonya, 1983 yılında Hindistan vatandaşı olmuştu. 
     
</TEXT>
</DOC>
