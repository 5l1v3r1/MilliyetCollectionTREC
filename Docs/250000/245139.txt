<DOC>
<DOCNO> 245139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/03/son/sonyas22.html </URL>
<DATE> 2004/06/03/ </DATE>
<TIME> 19.54 </TIME>
<AUTHOR>  </AUTHOR>
<HEADLINE>
İtalya'dan Türkiye'ye botla geldiler... 
</HEADLINE>
<TEXT>

     İtalya'nın Sicilya Adası'ndan 2 botla yola çıkan 6 amatör denizci İstanbul'a ulaştı. 
     Denizcilerin İstanbul'a gelmesi nedeniyle Ataköy Marina Yacht Club'te kokteyl düzenlendi. Kokteylde, Türk malı olan botların üreticisi Nortstar'ın sahibi Cengiz Arsay, denizcilerle birlikte şampanya patlattı. 
     Arsay, botların Türkiye'de imal edildiğini belirterek, ''Botlar açık denizde yolculuğa uygun. Sadece ön taraflarına küçük kamaralar eklenmiş. Grup, botları İtalya'dan satın almış'' dedi. 
     Dünyanın çeşitli bölgelerine botlarla yolculuk yapan ''Tecnomare'' adlı grubun üyelerinden Massimiliano Patricolo, yolculuk sırasında herhangi bir zorluk ya da tehlikeyle karşılaşmadıklarını kaydederek, ''Yunanistan'daki Korint Kanalı'ndan, ayrıca Çanakkale ve İstanbul boğazlarından geçerken çevredeki tarihi yapılardan çok etkilendik'' diye konuştu. 
     Marcello Fiore, Umberto Trapani, Salvo Lo Cicero, Francesco D'Arpa, Giuseppe Corso ve Massimiliano Patricolo'dan oluşan grubun, 29 Mayıs'ta Sicilya'nın Palermo Limanı'ndan yola çıkarak, 2 Haziran'da Çanakkale'ye, bugün de İstanbul'a ulaştıkları ve toplam 1050 deniz mili yol kat ettikleri bildirildi. 
     
</TEXT>
</DOC>
