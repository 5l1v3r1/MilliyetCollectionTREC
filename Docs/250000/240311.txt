<DOC>
<DOCNO> 240311 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/15/son/sonspo21.html </URL>
<DATE> 2004/05/15/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Şampiyonluk şölenine taraftarlar kamera getirebilecek... 
</HEADLINE>
<TEXT>

     Fenerbahçe Kulübü Yönetim Kurulu Üyesi İlhan Ekşioğlu, yarınki şampiyonluk şöleninde stada gelecek taraftarların fotoğraf makinesi ve video kameraları ile içeri girmelerine izin verileceğini bildirdi. 
     Ekşioğlu, sarı-lacivertli kulübün resmi internet sitesinde yaptığı açıklamada şunları kaydetti 
     ''Fenerbahçe Spor Kulübü olarak, 15. şampiyonluğumuzun coşkusunu doyasıya yaşayacağımız, hem görsel açıdan, hem de işitsel açıdan tüm taraftarlarımızı tatmin edecek bir kutlama için hazırlıklarımızı uzun süredir sürdürüyoruz. 16 Mayıs Pazar akşamı stadımızı dolduracak olan taraftarlarımız, hayatları boyunca unutamayacakları bir kutlamaya şahit olacaklar. Bu şöleni, hafızalarında hep taze bir anı olarak saklayabilmeleri için taraftarlarımızın stada fotoğraf makinaları ve video kameralarını getirmelerinin iyi olacağını düşündük.'' 
     
     STAT HAZIRLANIYOR 
     Fenerbahçe Şükrü Saracoğlu Stadı, sarı-lacivertli takımın 15. şampiyonluğunun kutlanacağı şölene hazırlanıyor. 
     Yarınki şampiyonluk kutlamaları için aralarında İtalyan bir ekibin de bulunduğu 250 kişilik profesyonel kadro, çalışmalarına Malatyaspor maçının ardından vakit geçirmeden başladı. 
     Şampiyonluk kutlamalarını, görsel açıdan unutulmayacak bir şova çevirmeyi hedefleyen ekibin, hazırlıklarını yarın saat 15.00'e dek aralıksız sürdüreceği bildirildi. 
     
</TEXT>
</DOC>
