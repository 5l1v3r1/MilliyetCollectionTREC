<DOC>
<DOCNO> 247961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/15/siyaset/siy05.html </URL>
<DATE> 2004/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Koruculara PKK saldırısı 3 ŞEHİT 
</HEADLINE>
<TEXT>


HATAY DHA 


Hatay'ın Dörtyol ilçesi sınırlarındaki Toktak yaylasında, yol yapımında kullanılan iş makinesini bekleyen gönüllü koruculardan üçü, teröristlerin açtığı yaylım ateşi sonucu şehit düştü, biri köy korucusu iki kişi de yaralandı. 
Arıçtepe mevkiinde imece usulüyle köy yolu açma çalışmasına katılanlar, çay molası verdikleri sırada Amanos Dağları'nda gizlenen PKK KONGRA-GEL militanlarının saldırısına uğradı. Gönüllü köy korucuları Ekrem Koca, Bahattin Erden ve Necati Erden şehit düştü. Özel bir şirket için çalışan dozer operatörü Adem Akıllı 30 dizinden, diğer köy korucusu Nihat Yiğit de kolundan hafif yaralandı. Teröristler, gece karanlığından yararlanarak kırsal alanda izlerini kaybettirdi. Takviye timlerin gönderildiği bölgede geniş bir alanda arama ve tarama çalışmasına başlandı. 

Çay molasında ateş 
Dörtyol Devlet Hastanesi'nde tedaviye alınan Akıllı, çay molasında yanlarına tanımadıkları birilerinin gelerek kendilerine "teslim ol" çağrısı yaptığını belirterek, "Korucular silahlarını alınca terörist olduğunu sandığımız bu grup ateş açtı. Üçü de olay yerinde öldü. Teröristlerin yüzlerini de karanlık nedeniyle göremedik" dedi. 


</TEXT>
</DOC>
