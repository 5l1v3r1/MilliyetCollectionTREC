<DOC>
<DOCNO> 204465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/26/ekonomi/eko10.html </URL>
<DATE> 2003/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Hortumla mücadele yasasına onay 
</HEADLINE>
<TEXT>

   ANKARA Milliyet 
   
   Cumhurbaşkanı Ahmet Necdet Sezer, kamuoyunda, "hortumla mücadele yasası" olarak bilinen "Bankalar Kanunu ve Bazı Yasalarda Değişiklik Yapılmasına İlişkin Kanun'u onayladı. Yasa ile TMSF, BDDK'dan ayrıldı. TMSF karar organı olarak bir Fon Kurulu oluşturulacak. Sadece Fon'a intikal etmiş bankalar hakkında, Bankalar Yasası'nın hangi hükümlerinin Karaparanın Aklanmasının Önlenmesine Dair Yasa içerisine alınacağı net olarak tanımlanacak. Alacakların takibini Fon yapacak. 
   
   Batık, Hazine alacağı olacak 
   Yönetimi ve denetimi Fon'a intikal eden veya bankacılık izni kaldırılan bankalar ile tasfiyeleri Fon eliyle yürütülen bankaların yönetim ve denetimini elinde bulunduran ortakların kendileri lehine kullandıkları her türlü banka kaynakları ve kendilerine ait yurtiçi ve yurtdışı şirket, finans kuruluşu, off - shore bankalara aktardıkları banka kaynakları Hazine alacağı sayılacak. 
   Bunların eşleri, çocukları, evlatlıkları, diğer hısımları adına açılmış krediler ile bunlara aktarılan her türlü kaynaklar, üçüncü kişilere yapılmış her türlü taşınır ve taşınmaz rehni ve ipotek gibi haklar, bankaların karşılıklı birbirlerine verdikleri krediler Hazine alacağı sayılacak. 
   
   
</TEXT>
</DOC>
