<DOC>
<DOCNO> 209856 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/20/son/sondun09.html </URL>
<DATE> 2004/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
89'luk "fitness gurusu"ndan yaşlılara "Hareket edin" 
</HEADLINE>
<TEXT>

     ABD'nin 89 yaşına basan ''fitness gurusu'' Jack LaLanne, yaşlılara hareketsiz kalmamaları çağrısında bulundu. 
     Amerikan televizyonlarının ilk fitness programını 1951 yılında başlatan ve 1985'e kadar sunan LaLanne, 89 yaşına bastığı bu günlerde California'daki evinde gazetecilere yaptığı açıklamada, yaşı ilerlemiş olanları hareket etmeye ve egzersiz yapmaya davet etti. İlerleyen yaşına rağmen birçok gence taş çıkartacak durumda olan LaLanne, yaşlıların da vücutlarına iyi bakmaları gerektiğini söyledi. 
     89'luk delikanlı, ''Koltuğunuzda oturarak eski gençlik günlerinizi düşünmekle olmaz. Hareket etmelisiniz. Yaşamınızdaki en önemli şeye, vücudunuza iyi bakmalısınız'' diye konuştu. 
     Yaşına rağmen kendisini ''harika'' hissettiğini söyleyen LaLanne, ''Kaslarınızı çalıştırmalı, vücudunuzun esnekliğini artırmalı ve kalbinizi güçlendirmelisiniz. Bunun tek yolu hareket etmek ve egzersiz yapmaktan geçer'' dedi. 
     Her sabah 05.00'te kalkarak spor salonuna giden LaLanne, ağırlık çalıştıktan sonra 2 saat yüzüyor, 50 yaşındaki eşi Elaine ile 14 hektarlık arazilerinde yürüyüş yapıyor. Genç yaşlı herkese haftada 3 ya da 4 kez 30 dakika egzersiz tavsiye eden LaLanne, insanların alışkanlıklarını hemen değiştirmelerinin kolay olmadığını, ancak ilk adımı atmanın önemli olduğunu, kısa zamanda sonuç alacaklarını söyledi. 
     Balık, yumurta akı ve lifli besinler tüketen ihtiyar delikanlı, Amerikan televizyonlarında bir meyve sıkacağının reklamını yapıyor. 
     
</TEXT>
</DOC>
