<DOC>
<DOCNO> 241715 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/21/son/sonsiy22.html </URL>
<DATE> 2004/05/21/ </DATE>
<TIME> 20.43 </TIME>
<AUTHOR>  </AUTHOR>
<HEADLINE>
Başbakan Erdoğan, yurda döndü 
</HEADLINE>
<TEXT>

     Başbakan Recep Tayyip Erdoğan, Romanya'ya yaptıkları 2 günlük resmi ziyaretin çok olumlu geçtiğini bildirdi. 
     Erdoğan, Atatürk Havalimanı'nda yaptığı açıklamada, bakanlar, işadamları ve basın mensuplarından oluşan bir heyetle Romanya'yı ziyaret ettiğini anımsatarak, genel çerçeve içinde ziyaretinin çok olumlu geçtiğini söyledi. 
     Bakanların ve Türk işadamlarının karşıtlarıyla yaptıkları görüşmeler ve Türk-Romanya İş Konseyi Toplantısı'nda yaptıkları konuşmalar sonucu, iki ülke arasında iş ve teşebbüs heyecanının doğduğuna inandığını kaydeden Erdoğan, Romanya'daki 9 bin Türk yatırımcısının ufak tefek sıkıntılarını da Romanya Başbakanı ile görüşme fırsatı bulduklarını kaydetti. 
     İki ülke arasında 2003 yılı sonu itibariyle 1.8 milyar dolarlık bir ticaret hacminin gerçekleştiğini ifade eden Erdoğan, bunun 2002'ye göre yüzde 50 artış anlamına geldiğini söyledi. Erdoğan, bu yılki hedeflerinin ise asgari 2.5 milyar dolar olduğunu bildirdi. 
     Ziyareti sırasında Başbakan'ın yanı sıra Cumhurbaşkanı, Meclis ve Senato başkanlarıyla da olumlu görüşmeler yaptığını kaydeden Erdoğan, ''Türkiye'ye karşı çok olumlu bir bakışları var. Mevcut ilişkileri geliştirme gayretlerinin olduğunu kendilerinde gördüm'' dedi. 
     
     TARİHTEN GELEN BİRLİKTELİK 
     Karadeniz'de 2 komşu ülke olan Türkiye ve Romanya'nın tarihten gelen bir birliktelikleri de olduğunu belirten Erdoğan, bunun aynı zamanda 2 ülkeyi ikili ilişkilerde de birbirine yakınlaştırdığını söyledi. 
     Türkiye'deki Romanya vatandaşlarının kendi ibadetlerini yerine getirebilmeleri konusundaki taleplerini yerine getirdiklerini ve bu hususta gösterdikleri yaklaşım konusunda Romanya'da gösterilen tavrın çok heyecan verici olduğunu anlatan Erdoğan, diğer temasları hakkında da bilgi verdi. 
     Erdoğan, ''Türkiye ile Romanya arasında attığımız bu adımlar, gerek siyasi, gerek ekonomik, gerek ticari, gerekse kültürel alanda şu ana kadar olan performansların artarak devam ettiği bir birliktelik meydana getirsin'' diye konuştu. 
     Türkiye'nin Romanya'yı NATO'da da başından beri desteklediğini kaydeden Erdoğan, Romanya'nın büyük ihtimalle 2007 yılında AB'ye tam üye olma şansı bulunduğunu söyledi. Erdoğan, iki ülke arasındaki dayanışmanın orada da devam edeceğini kaydetti. 
     
     SORULAR 
     Soruları da yanıtlayan Erdoğan, bir gazetecinin, bugüne kadar yaptığı ziyaretleri hatırlatarak ''Doğuda sorunlu komşumuz Ermenistan'a da gidip, bu sorunu da çözmeyi düşünüyor musunuz'' sorusu üzerine, şunları söyledi 
     ''Aslında bizim bu konuda olmazımız yok. Biz bu yola çıkarken bir şey söyledik Dünyada dost kazanmak için varız. Siyaseti bunun için yapıyoruz. Bunu yaparken bir de havayı, atmosferi görmemiz lazım. Bu atmosferi göremediğiniz zaman o istikamette adım atmanız da zorlaşıyor. Temenni ederiz ki bu atmosferi görelim, yakalayalım. Gördüğümüz anda biz o adımları da atarız. Tüm mesele o atmosferi yakalayabilmektir. Ama dünyada yoğun şekilde Ermeni soykırım kampanyaları devam ettiği anda tabii ki bizim böyle şey yapmamız zor. Bunu tarihçilere bırakmış olsalar işimiz kolay olacak. 'Ama bunları tarihçilere bırakamayızı' hala gündemde tutup geleceği böyle bir anlayış üzerine bina etme gayreti içinde olan bir ülkeyle işimiz doğrusu zorlaşıyor. Ben de zorlanıyorum. Çünkü, aslında bu benim yapıma ters. İsterim ki bir an önce biz orada da bu attığımız adımları atalım.'' Erdoğan, KKTC'deki erken seçim olasılığıyla ilgili soru üzerine de, bunun, kendilerinin vereceği bir karar olmadığını söyledi. 
     Başbakan Erdoğan, ''Şu anda görünen o ki, hükümetin eksilen sayısıyla orada öyle bir tablo ortada. Bu tablo karşısında Parlamento böyle bir kararı alacaktır. Parlamento böyle bir kararı aldığı zaman bunun karşısında her halde demokrasi içinde yapılacak başka bir şey yoktur. Bu artık KKTC Parlamentosu'nun vereceği bir karardır'' diye konuştu. 
     
</TEXT>
</DOC>
