<DOC>
<DOCNO> 208920 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/15/son/sontur45.html </URL>
<DATE> 2004/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Erzincan... Otobüs kazasıyla ilgili ayrıntılar ortaya çıkıyor... 
</HEADLINE>
<TEXT>

     Erzincan'da meydana gelen trafik kazasında, toplam 37 kişinin yaralandığı, ikisinin ayakta tedavi gördüğü, diğer yaralılarının hastanede yatarak tedavilerinin sürdürüldüğü bildirildi. 
     Erzincan Vali Vekili Faruk Işık, Erzincan-Erzurum Karayolu'nun 45. kilometresinde yolcu otobüsünün devrilmesi sonucu meydana gelen kazada, yaralananların sayısının 37 olduğunu söyledi. 
     Işık, Erzincan Devlet Hastanesi'ne kaldırılan yaralılardan ikisinin ayakta tedavi edildiğini, diğer yaralıların hastaneye yatırıldığını kaydetti. 
     Işık, bu arada otobüs şoförü Gıyasettin Karabulut ve bir yolcunun ifadelerinin alınmak üzeren jandarma karakoluna götürüldüğünü açıkladı. 
     Kaza sırasında kaybolduğu bildirilen otobüs muavininin ise kazadan kurtulduğunu belirten Işık, kazanın ardından yolcuların tepkisini almaktan korktuğu için yol üzerinde başka bir otobüse binerek memleketi Iğdır'a gittiğinin tespit edildiğini söyledi. 
     Şu ana kadar otobüs yolcuları içinde yalnızca 9 yaşındaki Azer Zeynettinov isimli Azeri çocuktan haber alınamadığını bildiren Işık, çocuğun babasının, onu su içindeyken kaybettiği şeklinde bilgi verdiğini anlattı. 
     Işık, şimdiye kadar yapılan tespitlere göre, kazanın, yağışlı hava ve yolun kaygan olmasından kaynaklandığını sözlerine ekledi. 
     Bu sabah meydana gelen kazada, Gıyasettin Karabulut'un kullandığı 34 YMV 64 plakalı yolcu otobüsü, yoldaki buzlanma nedeniyle Fırat nehrine devrilmişti. 

     
</TEXT>
</DOC>
