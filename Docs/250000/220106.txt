<DOC>
<DOCNO> 220106 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/05/son/sontur20.html </URL>
<DATE> 2004/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Palandöken'de turist grubu çığ altında kaldı... 
</HEADLINE>
<TEXT>

     Erzurum'un Palandöken Kayak Merkezi'nde meydana gelen çığın altında kalan 5 kişilik turist grubunun yürüyüş esnasında kar yığınları altında kaldıkları bildirildi. 
     Erzurum'da bugün yaşanan şiddetli fırtına nedeniyle Palandöken Kayak Merkezi'nde bulunan otel işletmecileri, olası çığ tehlikesine karşı tüm müşterilerini uyardıklarını söylediler. 
     Hava sıcaklıklarında yaşanan ani yükselişle birlikte, bugün fırtınanın da olmasının çığ olasılığını yükselttiğini ifade eden otel işletmecileri, bugün sabah itibariyle Palandöken'deki tüm tesisleri kayağa kapattıklarını bildirdiler. 
     Palandöken'e tur kayağı yapmaya gelen İngiliz ve Kanadalı 5 kişilik turist grubunun, olumsuz hava koşulları nedeniyle kayak yapma imkanı bulamayınca yürüyüşe çıktığı bildirildi. 
     Jandarmanın bulunduğu sosyal tesislerin arka kısmında bulunan alanda yürüyüş yapan turist grubunun üzerine bu esnada çığ düştüğü, çığ altında kalan 4 kişi kendi imkanlarıyla karlar altından çıkmayı başarırken, Jandarma ve Sivil Savunma ekiplerinin müdahalesiyle İngiliz uyruklu Alasdair Ros 60 adlı kişinin ölü olarak çıkarıldığı kaydedildi. 
     Ros'un, boynunun kırılması sonucu öldüğü bildirildi. 
     
</TEXT>
</DOC>
