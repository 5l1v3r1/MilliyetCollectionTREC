<DOC>
<DOCNO> 207787 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/11/dunya/adun.html </URL>
<DATE> 2004/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'nin fiş isyanı 
</HEADLINE>
<TEXT>

   Vatandaşlarının ABD'ye girişte fişlenmesinden gocunarak aynı şekilde karşılık veren Brezilya, Washington'un eleştirilerine hedef oldu. ABD, vatandaşlarının Brezilya kapısında 9 saat bekletildiğini öne sürüyor 
      DIŞ HABERLER SERVİSİ 

   
   Güney Amerika'nın en büyük ülkesi Brezilya'nın ABD'ye giden vatandaşlarını fişleyen bu ülkeye misillemede bulunarak Amerikalılara aynı şekilde muamele etmesine Washington ancak bir hafta sabredebildi. "Fişe fiş" uygulaması iki ülke arasında diplomatik bir krize doğru tırmanırken, Bush yönetimi, Brezilya'yı açıkça suçlamaya başladı. 
   "New York Times" gazetesinin haberine göre, başlangıçta Brezilya makamlarının liman ve havaalanlarında ABD'lilerin parmak izini alıp fotoğrafını çekmesine fazla itiraz etmeyen Washington, vatandaşlarından gelen yoğun şik yetler üzerine sesini yükseltmek zorunda kaldı. ABD Dışişleri yetkilileri, Brezilya yetkilileriyle acil temasa geçerek bir çözüm bulunması için bastırıyor. Dışişleri Bakanı Colin Powell da konuyu gündeme getirerek şikayetleri seslendirdi. 
   
   Önlem değil, eziyet 
   ABD tarafına göre, Brezilya'nın Amerikalılara yaptığı tam bir eziyet. Amerika'daki fişleme sadece birkaç saniyede tamamlanırken, Brezilya'da Amerikalıların 9 saat bekletildiği bile oluyor. Ayrıca Amerika herkesi fişlemiyor, örneğin diplomatik pasaportular fişlenmeden geçiyor. 
   Oysa Brezilya, sıradan vatandaş, diplomat ayırımı yapmıyor. Gelen her Amerikalıyı fişliyor. Cumhuriyetçi Parti'nin Kansas Senatörü Pat Roberts dahi bekletilerek fişlendi. 
   ABD'li yetkililer, kendi yaptıkları uygulamanın teröre karşı mücadele kapsamında mantıklı nedenleri olduğunu, çünkü Brezilya - Arjantin - Paraguay sınırının kesiştiği bölgede İslamcı teröristlerin yoğunlaştığına dair istihbarat alındığını savunuyorlar. 
   
   Bush gündeme getirecek 
   Colin Powell, fişleme krizi nedeniyle Brezilyalı muhatabı Celso Amorim'i telefonla arayarak gelecek hafta Meksika'da yapılacak Batı Yarımküresi devlet ve hükümet başkanları zirvesinde konunun çözümlenmesi için görüşmeler yapmayı önerdi. Konu ABD Başkan George W. Bush ile Brezilya Devlet Başkanı Luiz Inacio Lula da Silva arasında da ele alınacak. 
   Brezilya tarafı ise misillemeden vazgeçilmesi için ABD'nin kendi vatandaşlarına yönelik uygulamayı kaldırmasını talep ediyor. Söz konusu uygulamanın 27 ülke vatandaşına yapılmadığını hatırlatan Brezilyalılar, kendilerinin de muaf tutulmasını istiyor. 
   
   
</TEXT>
</DOC>
