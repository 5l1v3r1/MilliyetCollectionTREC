<DOC>
<DOCNO> 225118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/24/son/sondun41.html </URL>
<DATE> 2004/03/24/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Saddam'ın devrilmesinden bu yana morglar dolup taşıyor 
</HEADLINE>
<TEXT>

     Irak'ın başkenti Bağdat'ta ambulanslar her gün, silahlı çatışma kurbanlarının parçalanmış cesetlerini Bağdat morguna taşıyor, aileler, bu felaket yerinden yakınlarının cenazeleriyle dönüyor. 
     Hastane yöneticileri ve doktorlar, ABD'nin geçen yıl Irak Savaşı'nı başlatmasından bu yana şiddet olaylarının, Saddam Hüseyin'in diktatörlüğü döneminde bile bu kadar çok olmadığını bildirdi. 
     Bağdat Adli Tıp Enstitüsü'nün 14 yıldır müdürlüğünü yapan Faik Emin Bekir, AFP'ye yaptığı açıklamada, ''Savaştan önce cinayetlerde, trafik kazalarında, düğünlerde, spor karşılaşmalarından sonra ve cenazelerde sıkılan mermilerle ölenlerin sayısı ayda 16'ydı'' dedi. 
     ''Şubat ayında, 254'ü kurşunlanmış, 46'sı patlamalarda ölmüş toplam 570 ceset geldi'' diyen Bekir, Ocak ayının bilançosunun ise çoğu kurşunlanmış 636 kişi olduğunu söyledi. 
     Bekir, bu bilançoya, Şiilerin kutsal kentleri Necef, Kerbela ve başkent Bağdat'taki bombalamalarda ölenlerin dahil olmadığını da kaydetti. Bekir, bunun nedeninin, Sağlık Bakanlığı'nın, bu saldırılarda ölenlere otopsi yapılması gerekmediğine karar vermesi olduğunu vurguladı. 
     Adli Tıp Müdürü, ''Bu ülke silah kaynıyor. Saddam tarafından savaştan önce serbest bırakılan suçlular sokaklarda ellerini kollarını sallaya sallaya dolaşıyorlar'' dedi. 
     Bekir, kendisi ve 10 kişiden oluşan ekibinin otopsi yaptığı kurbanların serseriler, araç hırsızları, silahlı gangsterler tarafından ya da kan davaları yüzünden öldürüldüğünü belirtti. 
     Enstitü Müdürü Bekir, ''Biz ölümün teknik nedenleriyle ilgiliyiz, ancak şiddetin, güvenlik eksikliğinin sonucu olduğu aşikar'' dedi ve Irak'taki durumun ''cesaret verici olmadığını, kendisini kaygılandırdığını'' ifade etti. 
     ''Aileme ve arkadaşlarıma dikkatli olmalarını söylüyorum, kendime de söylüyorum, ancak her şey Allah'a kalmış'' diye konuşan Bekir, duyduğu endişeden, kendi özel kliniğini de kapatmak zorunda kalmış. 
     Kentin diğer ucundaki İbni Nefis hastanesinin Müdürü Muhammed Kaho Abbud ise savaş boyunca ve savaştan sonra ''içinin rahat etmesi'' için tabanca taşıdığını söyledi. 
     Abbud, silahlı kişilerin hastaneleri bastığı ve silah zoruyla kendi yakınlarının tedavilerini yaptırmak istediği bu dönemde, kendinin ve hastalarının hayatını korumak için edindiği silahını hiç kullanmadığını kaydetti. Kalp Cerrahisi hastanesi olan İbni Nefis'in Acil Servisi, kurşunlanmış yaralılarla dolu. 
     Henüz 28 yaşında olan Cesim Muhammed Cabbar ise kendini ''tükenmiş'' hissettiğini belirtti. Beyin cerrahı olan Cabbar, 2 aydan az bir süredir, 203 yataklı ve Bağdat'ın fakir mahallelerinin birinde bulunan El Kindi Hastanesinin Müdürlüğünü yapıyor. 
     Cabbar, ''24 yıl süren iktidarı boyunca Saddam halka terör uyguladı. Sürdürdüğü politika boyunca 20 milyon Saddam doğdu ve şimdi işimizi yapmak, hastalarımızla ilgilenmek yerine, suçlulara karşı yürütülen gündelik bir savaşa katılıyoruz'' dedi. 
     Irak'taki koalisyon, Haziran sonunda yönetimi Irak'a bırakmaya hazırlanıyor, ancak güçlerini, Iraklı güvenlik güçleri düzeni sağlamayı başardıklarına inandıktan sonra tamamen çekmeyi planlıyor. 
     
</TEXT>
</DOC>
