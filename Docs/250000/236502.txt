<DOC>
<DOCNO> 236502 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/01/son/sonspo18.html </URL>
<DATE> 2004/05/01/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
İtalya... Francesco Totti'den Real Madrid'e hayır... 
</HEADLINE>
<TEXT>

     İtalya Birinci Futbol Ligi Serie A takımlarından AS Roma'nın ünlü golcüsü Francesco Totti'nin gelecek sezon için Real Madrid'le anlaştığına ilişkin haber yalanlandı. 
     AS Roma ve Francesco Totti adına kulüp tarafından yapılan yazılı açıklamada şu ifadelere yer verildi 
     ''AS Roma ve Francesco Totti, bazı İspanyol radyoları ve haber ajanslarında çıkan haberler sonrasında, oyuncunun kulübün satış listesinde bulunmadığını, dolayısıyla Totti'nin Real Madrid'e veya bir başka takıma gitmesi için herhangi bir pazarlığın gündemde olmadığını teyit ederler. Bu meyanda yayımlanan haberlerin gerçeklikten ve herhangi bir temelden yoksun olduğu kamuoyuna duyurulur.'' AS Roma Teknik Direktörü Fabio Capello da ''Totti'nin satılması söz konusu olamaz. Bu Roma şehrinin ünlü Kolozyum anıtını satması gibi bir şey olur. Totti'nin kendisinin de Roma'dan ayrılmak gibi bir niyeti bulunmuyor'' dedi. 
     Kulüp yetkililerinden Franco Baldini ise ''Totti konusundaki dedikoduları umursamıyoruz. Zira bunların asılsız olduğunu biliyoruz. Son derece rahatız'' diye konuştu. 
     Dün, İspanyol radyolarından ''Cadena Cope'' tarafından yayınlanan bir haberde Totti'nin Real Madrid'le dört yıllığına anlaştığı ve sezon başına 5 milyon euro para alacağı ileri sürülmüştü. İddia, İtalyan haber ajanslarının haberlerine de yansımıştı. 
     
</TEXT>
</DOC>
