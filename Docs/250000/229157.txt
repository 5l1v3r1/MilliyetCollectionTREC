<DOC>
<DOCNO> 229157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/siyaset/siy20.html </URL>
<DATE> 2004/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Politika turu 
</HEADLINE>
<TEXT>

   
   Erdoğan ve Yazıcıoğlu hariç liderler kaybetti    DOĞAN HABER AJANSI 

   Yerel seçimlerde Başbakan Recep Tayyip Erdoğan ve BBP Genel Başkanı Muhsin Yazıcıoğlu dışındaki tüm parti liderleri kendi bölgelerinde seçimi kaybetti. İl Genel Meclisi sonuçlarına göre, AKP, Erdoğan'ın Rize'ye bağlı köyü Dumanlı'da 131 seçmenden 120 oy aldı. BBP'de, Yazıcıoğlu'nun doğum yeri Sivas'ın Elmalı Köyü'nde birinci parti oldu. DSP, Ecevit'in baba ocağı Kastamonu'nun Sarıçam Köyü'nde 138 geçerli oydan sadece 4'ünü aldı. DYP, Ağar'ın memleketi, Elazığ'ın Başpınar Köyü'nde 4'üncü parti oldu. CHP de, Baykal'ın Antalya Bahçelievler Mahallesi'nde ikinci olabildi. MHP ise, Bahçeli'nin memleketi Osmaniye'de ancak ikinci parti olabildi. 
   
   Boş kasa Denizlili Başkanı şaşırttı    Başbakan Recep Tayyip Erdoğan'ın arkadaşı olan ve AKP'den Denizli Belediye Başkanı seçilen Nihat Zeybekci, söylenenden daha fazla borcu çıkan belediyenin kasasının boş olduğunu görünce şoke oldu. "Kasaya baktım, bomboş ve şaşırdım. Bakmaya devam ettikçe daha çok şaşırdım" diyen Zeybekci, bu tabloya bakıp mazeret üretmeyeceklerini, borcun şahısların değil Denizli Belediyesi'nin olduğunu ve gerekenin yapılacağını ifade etti. Görevdeki iki Başkan Yardımcısı ile çalışabileceğini kaydeden Zeybekci, vekaleten idare edilen müdürlükler sorununu da çözmek istediğini bildirdi. Seçimlerden önce işe alınan 57 kişinin işlerine, Başkan Zeybekci'nin talimatıyla son verildi. 
   
   Bumin'den AKP'ye tebrik, CHP'ye taş    ANKARA Milliyet 

   Anayasa Mahkemesi Başkanı Mustafa Bumin, 28 Mart'ta yapılan seçimlerde AKP'nin başarılı olduğunun herkes tarafından kabul edilmesi gerektiğini söyledi. Bumin, diğer partiler için de "Şimdiye kadar çok seçim gördüm, yapılan seçimlerde kaybeden parti de görmedim, kaybettiğini söyleyen partiye de rastlamadım" dedi. Bumin, Ankara Büyükşehir Belediye Başkanlığı'na yeniden seçilen Melih Gökçek'i ziyaret etti. Mustafa Bumin, Anayasa Mahkemesi'nin yapısının değiştirilerek, Yüksek Mahkeme'nin siyasallaştırıldığına yönelik eleştirilere ise mahkemenin kuruluş yıldönümü olan 26 Nisan'da yanıt vereceğini söyledi. 
   
   Erdoğan İkinci roketleme dönemi    ANKARA Milliyet 

   Başbakan Erdoğan, 3 Kasım seçimlerinde kazandığı zaferin ardından ziyaret ettiği öncelikli isimler arasında yer alan Süleyman Demirel'in, AKP'nin 28 Mart'ta aldığı oy oranının, seçime katılma oranının düşüklüğü dikkate alındığında küçüldüğünü belirtmesine sinirlendi. Erdoğan, grup toplantısında, seçim sonuçlarını AKP açısından "ikinci roketleme dönemi" diye nitelendirdi. Erdoğan, şunları söyledi "Kimse başarıya gölge düşürmeye kalkmasın. Dünyanın en gelişmiş ülkelerinde de, demokrasinin en yaşanılır olduğu ülkelerde de baktığınız zaman seçime katılma oranlarının bırakın yüzde 70'leri, yüzde 60'larda, yüzde 55'lerde olduğunu görürsünüz." 
   
   
</TEXT>
</DOC>
