<DOC>
<DOCNO> 221174 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/10/yazar/sazak.html </URL>
<DATE> 2004/03/10/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
AKP'yi de devletle bütünleştiriyorlar 
</HEADLINE>
<TEXT>

   AKP'nin 'reformist' kimliği Diyarbakır'da Kürt oylar üzerinde pek etki yaratmamış. Sivil ve demokratik temsil seçeneği olarak DEHAP yine ön planda. Kürtlerin tercihi SHP çatısı altındaki 'Güçbirliği'nden yana 
   
      DEHAP'ın kalesi Diyarbakır'da 28 Mart seçimleri SHP çatısı altındaki 'Demokratik Güçbirliği' ile AKP arasında geçeceğe benziyor. İktidar avantajına karşın yerel seçimlerde AKP'nin 1999 ve 2002 seçimlerinden bu yana devam eden oy farkını kapatması olanaksız gibi. Buna rağmen başta AKP, CHP, DYP adayları seçime asılmaya devam ediyorlar. 
   CNN Türk'ün seçim otobüsünde 'canlı yayın'da dinlediğimiz adayların tümü de iddialıydı. Özellikle Diyarbakırlı işadamı Mücahit Can, 3 Kasım seçimleri öncesinde iktidarda olan partilerin baraja nasıl takıldıklarından hareketle, '29 Mart sabahı Diyarbakır'da iktidarın nasıl el değiştirdiğini göreceksiniz' diye meydan okudu. 
   Başbakan Erdoğan 14 Mart'ta Diyarbakır'da miting yapacakmış. AKP'nin seçim otobüslerindeki ilanlar, 1991 seçimlerinden bu yana siyasal kampanyalarda gözlenen değişimin ürünüydü 
   Demirel ve İnönü'nün, 'Kürt realitesini tanıyoruz' sözleri, Mesut Yılmaz'ın, 'AB'ye giden yol Diyarbakır'dan geçer' çıkışının ardından AKP de Diyarbakır'ı 'Büyük Ortadoğu'nun merkezi' yapma iddiasıyla oy istiyor. Ancak AB sürecinde demokratikleşme, insan hakları ve özgürlükler konusunda atılan adımlara karşın, AKP'nin 'reformist' kimliği Diyarbakır'da Kürt oylar üzerinde pek etki yaratmamış. Dış dinamiklerin AKP'ye biçtiği rolün Güneydoğu'da tam olarak algılanıp benimsendiği söylemez. Diyarbakır'da AKP iktidarı da 'devlet'le bütünleştiriliyor. Medyanın AKP'ye desteği eleştiriliyor. Sivil ve demokratik temsil seçeneği olarak DEHAP yine ön planda. Kürtlerin tercihi SHP çatısı altındaki 'güç birliği'nden yana. 
   Ancak DEHAP'ta 'uzaktan yönetim'in eskisi kadar etkili olmadığı ve kimi kırılmaların yaşandığı da bir gerçek. 
   Diyarbakır'da Feridun Çelik'in yerine Osman Baydemir aday gösterilmiş. Baydemir, insan hakları davalarına giren bir avukat ve dışa dönük ve etkili bir isim. DEHAP'ın tercihi Baydemir olunca, Çelik de bağımsız adaylığını koymak istedi ancak baskılar üzerine 'oylar bölünmesin' diye çekildi. Oysa PKK KADEK Kongra Gel sürecindeki 'örgüt içi kırılmanın' İmralı'ya kadar uzandığı ve Zübeyir Aydar yönetimindeki partinin 'reformcu' kanadının Öcalan'ın adaylar üzerindeki 'hakem' rolünü kabul etmedikleri öne sürülüyor. 
   Dün Diyarbakır'da DEHAP İl Başkanlığı'nı ziyaret ettik. 
   Büyükşehir adayı Osman Baydemir, kentin en yoksul semti olan Bağlar'dan seçime girecek Özgür Gündem yazarı Yurdusev Özsökmenler Brüksel'e gitmişler. DEHAP adayları 'Avrupa turu'nu da kampanyaya katmışlar, Güneydoğu'ya Kürtçe yayın yapan 'Roj TV'nin yayınına Med TV'nin yerine kurulmuş katılacakları söylendi. Diyarbakır Belediye Başkanı Feridun Çelik de DEHAP heyetiyle birlikte Avrupa'daymış 
   Yarış SHP - AKP arasında geçer. Baydemir kazanır. CHP, DYP ve öteki partilerin oylarının toplamı ise yüzde 10'u zor bulur. 
   
      
   
   
</TEXT>
</DOC>
