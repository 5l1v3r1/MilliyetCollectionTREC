<DOC>
<DOCNO> 201569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/12/son/sondun29.html </URL>
<DATE> 2003/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş Kıbrıs'ı AB, ABD- İngiliz üssü yapmak istiyorlar 
</HEADLINE>
<TEXT>

     KKTC Cumhurbaşkanı Rauf Denktaş, KKTC'de Pazar günü yapılacak seçimler için gözlemci olarak Türkiye'den gelen TBMM heyetini kabul etti. 
     Denktaş, kabulde yaptığı açıklamada, TBMM heyetinin gözlemci olarak KKTC'ye gelmesinin önemine dikkati çekerek, AB'nin seçimlerde şaibe olacağına dair iddiaları bulunduğunu ve dünyanın şimdiden Türkiye'nin seçimlere müdahale ettiği kararı verdiğini kaydetti. Denktaş, ''Çünkü bizim muhalefetimiz iktidara gelmek için Türkiye'nin şan ve şerefini kaale almaksızın propaganda yapmış ve dünyayı yanıltmıştır'' diye konuştu. 
     AB'nin KKTC seçimlerine gözlemci göndermeyi reddettiğini de hatırlatan Denktaş, şunları söyledi 
     ''Madem Kıbrıs AB için önemlidir, burada seçimlerin doğru dürüst olup olmadığını görmek, AB'ye alacaklarını söyledikleri Kıbrıs'ta ne olup bittiğini tespit etmek görevleri değil mi Yapmıyorlar, çünkü kararlarını vermişlerdir, 2 olan Kıbrıs'ı 1 olarak görmektedirler.'' Cumhurbaşkanı Denktaş, seçimlerin TBMM heyetinin gözetiminde yapılacağını ve şeffaf olacağından emin olduklarını da belirterek, seçimlerin Yüksek Mahkeme'nin gözetiminde olacağını ve bu mahkemenin de siyasetten tamamen ayrı bir kuruluş olduğunu anımsattı. Denktaş, ''Hata varsa siz herkesten önce söyleyeceksiniz, göreviniz budur. Hata yoksa da hata vardır diyenlerin karşısında sizin vereceğiniz belge bizim şeref belgemiz olacaktır'' diye konuştu. 
     
     DOĞU AKDENİZ'DE ASKERİ HAREKETLİLİK 
     Doğu Akdeniz'de askeri bir hareketlilik olduğu ve ABD'nin İspanya'daki üssünü Kıbrıs'a kaydırarak birleştirmek isteğine yönelik Rum basınında çıkan haberlerin hatırlatılması üzerine Denktaş, Kıbrıs'ın bir AB ve ABD-İngiliz üssü haline getirilmek istendiğini kaydetti. 
     Denktaş, söz konusu haberleri Rum basınından takip ettiklerini söyleyerek, ''Ama bizim bildiğimiz bir şey vardır. Kıbrıs meselesinde Rum tarafını bu kadar destekleyenler kendi çıkarları için uğraşmaktadırlar, KKTC halkının çıkarları için değil'' dedi. 
     Denktaş, konuşmasını şöyle sürdürdü 
     ''Nedir çıkarları Kıbrıs'ı bir AB, ABD-İngiliz üssü haline getirmek. Bu nedenle İngilizler üslerini AB'ye sokmamıştır. ABD ile ortak kullanabilmek için. AB de stratejik açıdan Kıbrıs bize lazımdır demiştir. Demek ki aralarında bir mutabakat var. Böylelikle hem AB, hem de ABD ve İngiltere, Kıbrıs'ı petrol kuyularına, Arap ülkelerine ve belki de Türkiye'ye karşı bir kontrol merkezi olarak kullanacaklardır.'' 
     
     ''SEÇİMDEN SONRA KAVGALAR UNUTULSUN 
     Konuşmasında Kıbrıs Türk gençliğine de seslenerek, ''Türkiye'ye bu kadar sırt çevirmiş insanlarla acaba ne kadar yürüyeceksiniz '' diyen Denktaş, Pazar günkü seçimlerde herkesin elini vicdanına koyarak oy kullanmasını istedi. 
     Cumhurbaşkanı Denktaş, seçimlerden hemen sonra bu kavgaların unutularak herkesin biraraya gelmesini ve soğukkanlılık içinde dünyanın karşısına Biz devlet olarak varız ve devlet olarak barış yapmaya hazırız mesajının verilmesi çağrısında da bulundu. 
     TBMM heyeti başkanı Dülger de, davet üzerine seçimlerde gözlem yapmak üzere KKTC'ye geldiklerini hatırlatarak, bunun hem Türkiye'nin KKTC'ye karşı sorumluluğu hem de uluslararası görevi gereği olduğunu belirtti. Seçimlerde Kıbrıs Türk halkının iradesini ortaya koyacak bir sonucun çıkacağını söyleyen Dülger, seçim sonuçlarının tartışılmamasını ve Türkiye ile KKTC'ye ufuk açmasını diledi. 
     TBMM Dışişleri Komisyonu Başkanı Mehmet Dülger, AK Parti milletvekilleri Mehmet Çavuşoğlu, Alaaddin Kaya, Ömer Gülyeşil ve CHP milletvekilleri İnal Batu ile Hasan Fehmi Güneş, KKTC Cumhuriyet Meclisi Başkanı Vehbi Zeki Serter'in daveti üzerine, gözlemci sıfatıyla KKTC'de bulunuyorlar. 
     
</TEXT>
</DOC>
