<DOC>
<DOCNO> 213283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/05/son/sondun39.html </URL>
<DATE> 2004/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Pervez Müşerref, Abdülkadir Han'ı affetti... 
</HEADLINE>
<TEXT>

     Pakistan Devlet Başkanı Pervez Müşerref, Pakistan'dan Libya, İran ve Kuzey Kore'ye nükleer teknoloji transferini itiraf eden Pakistan'ın nükleer programının babası sayılan Abdülkadir Han'ı affetti. 
     Müşerref, düzenlediği basın toplantısında, Han'ın yazılı af talebinde bulunduğunu belirterek, kendisinin de yazılı olarak affettiğini söyledi. 
     Pakistan'ın çıkarlarıyla uluslararası toplumun nükleer yayılmacılık faaliyetlerini ortaya çıkarılması talebini dengelemeye çalıştığını kaydeden Müşerref, ''Bir kahramanı kalkan yapamaz, bir ulusa zarar veremezsiniz'' dedi. 
     Müşerref, af hakkında ayrıntılı bilgi vermedi. 
     Pakistan Devlet Başkanı, ayrıca silah programına ilişkin BM denetimine boyun eğmeyeceklerini, Uluslararası Atom Enerjisi Ajansı'na UAEA teslim edilecek belge olmadığını söyledi ve nükleer yayılmada askerin rolüne ilişkin bağımsız bir soruşturmayı da ihtimal dışı bıraktı. 
     Müşerref, yine de UAEA'nın ülkesine gelmesinden ve Pakistan'la nükleer yayılmacılığı görüşmesinden memnun olacaklarını belirterek, ''Biz, açığız, onlara her şeyi anlatacağız'' dedi. 
     Pakistan bakanlar kurulu, bugün Han'ın affedilmesi için bir tavsiye kararı almıştı. 
     Han, dün Pakistan Televizyonu'na çıkarak özür dilemiş, nükleer teknoloji transferine hükümetin onay vermediğini ve hiçbir sorumluluğu bulunmadığını açıklamıştı. Han, Müşerref'le de biraraya gelmiş ve af dilemişti. 
     
</TEXT>
</DOC>
