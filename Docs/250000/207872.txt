<DOC>
<DOCNO> 207872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/11/son/sondun03.html </URL>
<DATE> 2004/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Serdar Denktaş Bazı tıkanıklıklar var ve bunları henüz aşamadık 
</HEADLINE>
<TEXT>

     KKTC Demokrat Parti DP Genel Başkanı, Devlet Bakanı ve Başbakan Yardımcısı Serdar Denktaş, Cumhuriyetçi Türk Partisi CTP ile koalisyon hükümeti görüşmelerinde bazı tıkanıkları olduğunu, bu tıkanıkları bu gece aşamadıklarını bildirdi. 
     Serdar Denktaş, DP'de bu gece yapılan toplantıların sonunda, Genel Merkez binasından ayrılırken, gazetecilerin sorusu üzerine yaptığı açıklamada, koalisyon görüşmelerinde süreç ve atılacak adımlarla ilgili tıkanıklıklar olduğunu, bu gece yapılan görüşmelerde bunları aşamadıklarını kaydetti. 
     Yoğun çalıştıklarını ve yorulduklarını, bu nedenle çalışmaları sabaha bıraktıklarını ifade eden Denktaş, iki partinin ilgili komitelerinin genel başkanlar başkanlığında saat 11.00'da Cumhuriyet Meclisi'nde biraraya geleceğini açıkladı. 
     CTP Genel Başkanı Mehmet Ali Talat ile telefon görüşmesi yaptığını belirten Serdar Denktaş, toplumun çeşitli kesimlerinden CTP-DP koalisyon hükümetinin kurulmaması yönünde, iki parti üzerinde yoğun baskı olduğunu bildirdi. 
     Bu arada, CTP ilgili kurumlarının, hükümet kurulmasına yönelik çalışmalarla ilgili toplantısı devam ediyor. 
     Bir CTP yetkilisi, toplantının sabaha kadar devam edebileceğini belirterek, hükümet kurulduktan sonra bir sorun yaşanmaması için, her şeyin ''sık elenip ince dokunduğunu'' kaydetti. 
     CTP ve DP, dün yapılan ilgili komite toplantısında, iki partinin koalisyon hükümeti kurması yönünde genel ilkelerde uzlaşmaya varmış ve görüşmelerde bakanlıkların dağılımına geçilmişti. Olası CTP-DP koalisyon hükümetinde, CTP Genel Başkanı Mehmet Ali Talat'ın başbakan, DP Genel Başkanı Serdar Denktaş'ın da başbakan yardımcısı olması bekleniyor. 
     
</TEXT>
</DOC>
