<DOC>
<DOCNO> 203373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/20/son/sondun03.html </URL>
<DATE> 2003/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush Libya halkına yardıma hazırız... 
</HEADLINE>
<TEXT>

     Kitle imha silahlarını yok etme konusunda Batı ile işbirliğine giden Libya'dan ''ülke içerisinde demokratik reformlar yapmasını'' isteyen ABD Başkanı George Bush, ''Daha fazla özgürlük ve refah için Libya halkına yardıma hazırız'' dedi. 
     Libya ile ilgili açıklamasında Bush, ''Libya, daha barışçı bir ülke olduğunda, Afrika ve Orta Doğu'da bir istikrar kaynağı da olacak'' dedi. 
     Libya lideri Muammer Kaddafi de karar ile ilgili olarak yaptığı yazılı açıklamada, ''akıllıca bir adım attığını'' belirterek, ''Tüm dünyanın kitle imha silahlarından, terörizmin her türlü biçiminden arındırılmasında, ülkemiz uluslararası bir rol üstlendi'' dedi. 
     1969'da kansız bir darbeyle iktidara geldiğinden beri Libya'yı yöneten Kaddafi, ''Batının yeryüzünde başat olmasına karşı mücadele ettiğini'' belirtiyor, ''yeşil sosyalizmi'' savunuyordu. 
     Libya Dışişleri Bakanlığı'nın açıklamasında ise artık uluslararası ortamın değiştiği belirtildi, kitle imha silahlarına sahip olma çabalarına, ''Soğuk Savaş döneminde savunma kapasitemizi geliştirmek zorundaydık'' diye bir gerekçe gösterildi. 
     Amerikalı yetkililer, ülkenin nükleer bomba yapma konusunda ''daha önce tahmin ettiklerinden de ileriye gittiğinin anlaşıldığını'' belirtiyorlar. Reuters'a açıklama yapan batılı diplomatlar, ''Doğu bloğunun dağılmasından sonra orta ve doğu Avrupa ülkelerinden nükleer silah uzmanlarını biraraya toplayarak ekip oluşturmaya çalışan Libya'nın bu çabalarının, nükleer silah elde etme programının da başlangıcına işaret ettiğini belirtiyorlar. 
     Libya'nın kimyasal ve biyolojik silah programlarının da bulunduğu belirtiliyor. Yetkililere göre geçen Ekim ayında ve bu ayın ilk haftası içerisinde bu ülkeye giden İngiliz heyetine Libyalılar, ''10'dan fazla tesiste devam ettirdikleri nükleer silah çalışmalarını'' yerinde gösterdiler. Bunlar arasında, atom bombası yapımında kullanılan zenginleştirilmiş uranyum elde etme çalışmaları da yer alıyordu. 
     İngiliz heyetine ayrıca, biyolojik silah yapımını sağlayacak çifte amaçlı teknolojilerin kullanıldığı tesisler de gezdirildi. Libyalılar, biyolojik silah yapımı ile ilgilendiklerini de kabul ettiler. 
     Heyet, kimyasal silah yapımında kullanılan maddelerin depolarına ve Kuzey Kore'nin yardımıyla sürdürülen uzun menzilli füze üretimi programının yürütüldüğü tesislere de götürüldü. 
     
</TEXT>
</DOC>
