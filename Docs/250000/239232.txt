<DOC>
<DOCNO> 239232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/siyaset/siy03.html </URL>
<DATE> 2004/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
'Dayatma değil saptama' 
</HEADLINE>
<TEXT>


İSTANBUL Milliyet 


1. Ordu Komutanı Orgeneral Yaşar Büyükanıt, hükümetin, Genelkurmay Başkanlığı'nın YÖK Yasa Tasarısı'yla ilgili yaptığı "laikliği zedeler" açıklamasını değerlendirip, tutumunu ona göre belirlemesini istedi. Beymen ve Sabancı Üniversitesi Sakıp Sabancı Müzesi'nin düzenlediği "Paris-St. Petersburg, Alexandre Vassiliev Koleksiyonundan Avrupa Modasının Üç Yüzyılı" sergisinin açılışına katılan Büyükanıt, soruları yanıtladı. Tasarıyla ilgili Genelkurmay'ın görüşünü daha önce yansıttığını hatırlatan Büyükanıt, "Dolayısıyla bir asker olarak bu görüşlerin dışında bir görüş belirtmek durumunda değilim" dedi. Başbakan Erdoğan'ın dün yaptığı açıklamaların Genelkurmay'a değil, rektörlere yönelik olduğunu da belirten Büyükanıt, "Ama dolaylı olarak da Silahlı Kuvvetler'in açıkladığı görüşlere yönelikti. Herhalde Genelkurmay, bu açıklamaları değerlendirecektir" diye konuştu. Genelkurmay'ın tasarıyla ilgili açıklamasında çok ciddi değerlendirmeler olduğunu da belirten Büyükanıt, şöyle devam etti "Hükümet, umarım bu değerlendirmeleri dikkate alıp, tutumunu ona göre belirler. Bu bir dayatma değil, saptamadır. Genelkurmay'ın açıklamasındaki saptamaların çok ciddi olarak iyi okunması gerektiğine inanıyorum." 




</TEXT>
</DOC>
