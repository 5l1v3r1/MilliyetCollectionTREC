<DOC>
<DOCNO> 244744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/02/son/sonsiy10.html </URL>
<DATE> 2004/06/02/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Diyarbakır'daki "kilise davası" AB Komisyonu'na gönderilecek... 
</HEADLINE>
<TEXT>

     Diyarbakır'da izinsiz kilise açtığı gerekçesiyle hakkında dava açılan ve yapılan yargılama sonucunda beraat kararı verilen Diyarbakır Kilisesi Sorumlusu Ahmet Güvener ile ilgili gerekçeli karar, AB Komisyonu'na sunulmak üzere Adalet Bakanlığı'na gönderildi. 
     Diyarbakır 3. Asliye Ceza Mahkemesi'nce hazırlanan gerekçeli kararda, sanığın yargılandığı TCK'nın 261 1. maddesinde, ''Kanun ve nizamlara aykırı olarak mektep veya dershane açanların'' cezalandırılmasına ilişkin hüküm bulunduğu, ancak sanık Güvener'in eyleminin hukuki ve idari olduğu, cezai niteliği bulunmadığı belirtildi. 
     Dini inançlar arasında ayrım yapılmamasının eşiklik ilkesinin gereği olduğu vurgulanan kararda, şöyle denildi 
     ''Tarafı bulunduğumuz Avrupa İnsan Hakları Sözleşmesi'nin AİHS 9. maddesi, 'Düşünce, vicdan ve din özgürlüğünü' düzenlemektedir. 9. maddenin birinci fıkrasına göre, 'Herkes düşünce, vicdan ve din özgürlüğüne sahiptir. Bu fark din veya inanç değiştirme özgürlüğü ile tek başına veya topluca, açıkça veya özel tarzda ibadet, öğretim, uygulama ve ayin yapmak suretiyle dinini veya inancını açıklama özgürlüğü içerir.' İkinci fıkrası ise 'Din veya inancını açıklama özgürlüğü, ancak kamu güvenliğinin, düzeninin, genel sağlığın veya ahlakın ya da başkalarının hak ve özgürlüklerinin korunması için demokratik bir toplumda zorunlu tedbirlerle veya yasayla sınırlanabilir' hükmünü içermektedir. Dini inançlar arasında ayrım yapılmaması eşitlik ilkesinin gereğidir. Demokratik ve laik toplumlarda herkes ibadetini rahatça yapma ve yapmak için dini mekanlara sahip olmayı isteme hakkına sahiptir.'' Kararda, din ve ibadet yerleri konusunda 26 Eylül 1996 tarihinde Yunanistan'a karşı açılan ''Manoussakis'' davası da örnek gösterildi. 
     
     KARAR AB KOMİSYONU'NA SUNULACAK 
     Diyarbakır 3. Asliye Ceza Mahkemesi'nin Diyarbakır Protestan Kilisesi sorumlusu Ahmet Güvener hakkında vermiş olduğu beraat kararı Adalet Bakanlığı'na gönderildi. Adalet Bakanlığı'nın gerekçeli kararı Avrupa Birliği Komisyonu'na sunacağı bildirildi. 
     Yetkililer, kilise davasının daha önce Avrupa Birliği Komisyonu'nda ele alındığını ve komisyonun bu konuda bilgilendirilmesi amacıyla gerekçeli kararın AB Komisyonu'na gönderileceğini ifade ettiler. 
     
     KONUT İÇİN İZİN ALDI, KİLİSE AÇTI 
     Diyarbakır'ın Lalebey Mahallesi'nde 2001 yılında, konut yapmak için izin aldıktan sonra kilise yapan Ahmet Güvener, yargılama sırasında yaptığı savunmada, kilise açma başvurusunu, İmar Mevzuatı'na aykırı olduğu gerekçesiyle ''konut yapımı'' olarak yaptığını belirtmişti. 
     
</TEXT>
</DOC>
