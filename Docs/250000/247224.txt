<DOC>
<DOCNO> 247224 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/11/son/sontur32.html </URL>
<DATE> 2004/06/11/ </DATE>
<TIME> 18.25 </TIME>
<AUTHOR>  </AUTHOR>
<HEADLINE>
Yurttan Kısa Kısa... Ağır ceza mahkemelrinin kaldırılmasına tepki... 
</HEADLINE>
<TEXT>

     Afyon'un Sandıklı İlçesi'ndeki Ağır Ceza Mahkemesi'nin, Adalet Bakanlığı'nın aldığı karar doğrultusunda, kaldırılacağının açıklanması, sivil toplum örgütleri ve hukukçuların protestosuyla karşılandı. 
     İlçedeki siyasi parti başkanları, oda ve dernek başkanlarının sabah saatlerinde belediye hoparlöründen yaptıkları açıklamaların ardından, avukatlarla dernek ve oda başkanları sessiz yürüyüş yaparak belediye önünde kararı alkışla protesto etti. Sandıklı Belediye Başkanı Mustafa Özpınar, Başbakan Recep Tayyip Erdoğan'a faks çekerek durumu protesto ettiğini söyledi. 
     Avukatlar adına konuşan Uğur Erkalan, bazı ağır ceza mahkemelerinin kaldırılmasının kararının yanlış olduğunu ve bir an önce düzeltilmesi gerektiğini söyledi. 
     Yapılan konuşmaların ardından belediye meydanında imza kampanyası başlatıldı. 
     
     EGE ÜNİVERSİTESİ ÖĞRENCİLERİ ABD YOLCUSU... 
     Ege Üniversitesi Çeşme Meslek Yüksekokulu'ndan 8 öğrenci, ''Work and Travel Çalış ve Seyahat et '' programı kapsamında, staj hakkı elde etti. 
     Çeşme Meslek Yüksekokulu Turizm öğrencileri ABD'nin Virginia, Florida, Palm Beach gibi dünyaca ünlü turistik beldelerinin 5 yıldızlı otellerinde 18 ay staj olanağı elde etti. Öğrenciler, ülkeyi en iyi şekilde temsil edip, gönüllü birer turizm elçisi olacaklarını söyledi. Okul Müdürü Prof. Dr. Rauf Uçucu'nun büyük destek sağladığı ve Müdür Yardımcısı Öğretim Görevlisi Burçak Başaran'ın bir yılı aşkın süreyle araştırıp öğrencilerine tanıttığı bu programa, gelecek yıllarda katılımın çok fazla olacağı kaydedildi. 
     
     ''GURBETÇİ YAZAR''DAN ENGELLİLERE KATKI... 
     Almanya'da yaşayan yazar Fatma Klingseisen Köktaş, Adana'daki imza gününde, kitaplarının satışından sağlanan geliri Çukurova Özürlüler Derneği'ne ÇÖZ-DER bağışlayacağını belirtti. 
     Adana Valisi Kemal Önal, kendisini ziyaret eden ÇÖZ-DER Başkanı Ahmet Ataş ve bugüne kadar 19 kitabı yayınlanan yazar Fatma Köktaş Klingseisen ile makamında bir süre görüştü. 
     Köktaş, Adana'da doğduğunu ve 23 yıldır Almanya'da yaşadığını belirterek, olanakları ölçüsünde engellilere katkıda bulunmaya çalıştığını, ayrıca Münih ile Adana'nın kardeş şehir olması konusunda çaba göstereceğini kaydetti. 
     
     EMEPLİ KADINLARDAN İMZA KAMPANYASI... 
     Emeğin Partisi EMEP Malatya Kadın Komisyonu'nca ''Irak ve Filistin'de işgale son, NATO'ya hayır'' adıyla imza kampanyası düzenlendi. 
     EMEP Malatya İl Kadın Komisyonu Başkanı Arife Şahin, Soykan Parkı'nda başlatılan imza kampanyasıyla, ''herkesi Irak ve Filistin işgalinin son bulması için sesini yükseltmeye, 28-29 Haziran'da İstanbul'da yapılacak NATO toplantısının iptali için güçleri birleştirmeye ve Türkiye'de yeni savaş acılarının yaşanmaması için barıştan yana tavır almaya'' çağırdıklarını bildirdi. Şahin, imza kampanyasının 3 gün süreceğini de sözlerine ekledi. 
     
     GÜMÜŞHANE MESLEK YÜKSEKOKULU MEZUNİYET TÖRENİ... 
     Karadeniz Teknik Üniversitesi KTÜ Gümüşhane Meslek Yüksekokulu'na bağlı 6 bölümden mezun olan yaklaşık 300 öğrenci için mezuniyet töreni düzenlendi. 
     Atatürk Kültür Merkezi'nde gerçekleştirilen mezuniyet törenine, Vali Hasan Basri Güzeloğlu, Belediye Başkanı Mustafa Canlı, Emniyet Müdürü Ali Tom ile öğrencilerin yakınları katıldı. 
     Vali Güzeloğlu, mezun olan öğrencilerin, okullarında edindikleri bilgilerle yeni bir geleceğe doğru adım attıklarını belirterek, ''Gümüşhane Meslek Yüksekokulu mevcudiyetiyle, çok başarılı bir okulumuzdur. Sosyal etkinliklere katılımlarıyla da bizlerin gönüllerinde taht kurmuştur'' dedi. 
     Konuşmaların ardından inşaat, mobilya dekorasyon, bilgisayar programcılığı, elektrik, işletme ve muhasebe bölümlerinden mezun olan yaklaşık 300 öğrenciye, mezuniyet belgeleri verildi. 
     
</TEXT>
</DOC>
