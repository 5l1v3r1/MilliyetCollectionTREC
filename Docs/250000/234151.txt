<DOC>
<DOCNO> 234151 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/23/son/soneko20.html </URL>
<DATE> 2004/04/23/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Armada, Avrupa'nın "en iyi alışveriş merkezi" 
</HEADLINE>
<TEXT>

     Armada Alışveriş Merkezi'nin, Uluslararası Alışveriş Merkezleri Derneği ICSC tarafından düzenlenen Avrupa'nın En İyi Alışveriş Merkezleri Yarışması'nda birinci olması nedeniyle bir basın toplantısı düzenlendi. 
     Armada'da yapılan basın toplantısında konuşuan Türkiye Odalar ve Borsalar Birliği TOBB ve Söğütözü A.Ş. Yönetim Kurulu Başkanı Rifat Hisarcıklıoğlu, ödülden duyduğu mutluluğu dile getirirek, ''Ülkemizin AB'ye giriş sürecinde, Avrupa çapındaki bu önemli ödülü alarak, Türk yatırımcısının gücünü, başarısını tüm dünyaya bir kez daha duyurmuş bulunmaktayız'' dedi. 
     Yaklaşık 5 yıl önce, 1999 yılında, Türkiye ekonomisinin zor günler yaşadığı bir dönemde, 28 girişimci ile Ankara'da bir ticaret ve alışveriş merkezi yapma hedefiyle yola çıktıklarını anlatan Hisarcıklıoğlu, şöyle konuştu 
     ''Nihayetinde de, bu girişimcilerin üstün çabalarıyla, bu hedefe ulaşıldı. Sadece hedefi gerçekleştirmekle de kalınmadı, uluslararası arenada da, ülkemizin, müteşebbisimizin ismini ve başarısını duyurdu. Yarışmada göz önünde bulundurulan mimari, kiralama stratejisi, yatırım geri dönüşümü, diğer alışveriş merkezlerine örnek olabilme, lokasyon kriterleriyle Armada, donanmanın öncü gemisi olduğunu bir kez daha kanıtlamıştır.'' İlk defa Akmerkez ile 1995 yılında Türkiye'nin ödül kazandığını, 9 yıl aradan sonra Türkiye'ye ikinci, Ankara'ya da ilk kez Armada olarak getirmenin haklı gurururnu yaşadıklarını vurgulayan Hisarcıklıoğlu, ''Hedeflerimizi büyüterek bundan sonra daha kuvvetli adımlarla yeni başarılara imza atacağız. Ankara'da bir Avrupalı olmanın gururunu bize yaşatan bu ödülü, tüm Türk halkına armağan ediyoruz'' diye konuştu. 
     
     DİĞER KONUŞMACILAR 
     Toplantıda konuşan Armada Alışveriş Merkezi Genel Müdürü Ercüment Alptekin ise kazanılan ödül ile Armada'nın dünyada gezilmesi gereken alışveriş merkezleri listesine girdiğini ve sorumluluklarının bir kat daha arttığını söyledi. 
     Alptekin, 2005 Uluslararası Alışveriş Merkezleri Dünya Konferansı'nın da İstanbul'da yapılacağını bildirdi. 
     Armada'nın mimarı Osman Öztürk de söz konusu ödülün Türk mühendis, mimar ve uzmanlarının bir başarısı olduğunu söyledi ve Avrupa çapında elde ettikleri bu ödül ile dünyanın en iyi alışveriş merkezi yarışmasına katılmaya da hak kazandıklarını kaydetti. 
     
</TEXT>
</DOC>
