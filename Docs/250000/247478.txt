<DOC>
<DOCNO> 247478 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/13/siyaset/axsiy02.html </URL>
<DATE> 2004/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Clinton'dan Erdoğan'a Müthiş işler yaptınız 
</HEADLINE>
<TEXT>



Eski ABD Başkanı Bill Clinton, Türkiye'nin AB üyeliği için Avrupa ülkelerinde "kulis" yapacağını söyledi. 
Başbakan Recep Tayyip Erdoğan, dün Clinton ve eski İsrail başbakanlarından Şimon Peres ile görüştü. Erdoğan - Clinton görüşmesinde Türkiye'nin AB üyeliği ve bölgesel konulara ilişkin görüş alışverişinde bulunuldu. Clinton'un, Erdoğan'a "müthiş işler yaptığını" ifade ederek, "Bölge barışı için ben çok uğraştım. Benim başkan olduğum dönemde keşke sizin gibi bir başbakan olsaydı. O zaman bölgeye dönük ciddi işler yapabilirdik" dediği öğrenildi. Kıbrıs konusuna da değinen Clinton'ın, Rumların yıllarca "Türkiye'yi bahane"' ettiğini, ancak son dönemde Kıbrıs ile ilgili Türkiye'nin attığı adımlarla Rumların elindeki kozun alındığını söylediği bildirildi. 
Kişisel olarak en çok önemsediği konulardan birinin de Türkiye'nin AB'ye üyelik süreci olduğunu dile getiren Clinton, "Hıristiyanlığın Avrupa kültürünün temeli olduğu" tartışmasını ise "akıl dışı" olarak niteledi. Yakında Avrupa ülkelerini ziyaret edeceğini söyleyen Clinton, "Türkiye'nin AB üyeliği konusunda kulis faaliyetinde bulunacağım. Bana göre Türkiye, bu kadar önemli ve güçlü bir ülke olmasa bile AB'ye alınmalıdır" dedi. 


</TEXT>
</DOC>
