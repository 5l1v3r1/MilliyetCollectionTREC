<DOC>
<DOCNO> 237285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/04/son/sontur09.html </URL>
<DATE> 2004/05/04/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Diyarbakır'da 1 Mayıs'ta gözaltına alınanlar suç duyurusunda bulundu 
</HEADLINE>
<TEXT>

     Diyarbakır'da 1 Mayıs günü, izinsiz gösteri yaptıkları gerekçesiyle gözaltına alınan 38 kişi, Emniyet görevlileri hakkında Cumhuriyet Başsavcılığı'na suç duyurusunda bulundu. 
     Adliye Binası önünde Diyarbakır Demokrasi Platformu adına basın açıklamasını okuyan İnsan Hakları Derneği İHD Şube Başkanı Selahattin Demirtaş, 1 Mayıs günü, kendilerine yönelik yapılan haksız uygulamanın hesabını yargı yoluyla soracaklarını söyledi. 
     Demirtaş, şöyle dedi 
     ''Haksız yere basın açıklamamızı engelleyen ve bizleri gözaltına alanları yargıya şikayet edeceğiz. Bu kişilerin cezalandırılmaları için konunun peşini bırakmayacağız. En kısa zamanda konuyu Avrupa İnsan Hakları Mahkemesi'ne AİHM taşıyacağız. Diyarbakır'daki uygulamaları, TBMM İnsan Hakları Komisyonu, AB Genel Sekreterliği, Başbakanlık İnsan Hakları Başkanlığı, İçişleri Bakanlığı ve İnsan Haklarından Sorumlu Devlet Bakanlığı'nın gündemine de taşıyacağız.'' Platform üyeleri, hazırlanan dilekçeleri, Cumhuriyet Başsavcılığı'na sunduktan sonra sessiz bir şekilde dağıldı. 
     
     TEM ŞUBE MÜDÜRÜ SÖBÜ'DEN AÇIKLAMA 
     Platform üyelerinin suç duyurusunda bulunmak amacıyla Adliyeye girişlerinden hemen sonra da Diyarbakır Emniyet Müdürlüğü Terörle Mücadele TEM Şube Müdürü Şahin Söbü aynı yerde basın açıklaması yaptı. Söbü, ''Bazı odakların basın ve kamuoyunu yanlış yönlendirdiğini'' söyledi. 
     Türk Polisi'nin görev ve yetkisini kanunlar ve yasalardan aldığını ifade eden Söbü, şöyle dedi 
     ''Türk Polisi, uyum yasalarından sonra, insan hakları konusunda devasal adımlar atmakta. İnsan hakları konusunda tavizsiz hareket edeceğiz. Biz görevimizi yerine getirdik, adli merciler bunun gereğini yapacaktır.'' 
     
</TEXT>
</DOC>
