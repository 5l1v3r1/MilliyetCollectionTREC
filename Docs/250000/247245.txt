<DOC>
<DOCNO> 247245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/11/son/sonyas21.html </URL>
<DATE> 2004/06/11/ </DATE>
<TIME> 20.13 </TIME>
<AUTHOR>  </AUTHOR>
<HEADLINE>
Bağdat caddesi kazası zanlısı 13 yıl 4 ayla yargılanacak 
</HEADLINE>
<TEXT>

     Bağdat Caddesi'nde alkollü olarak otomobiliyle hız yaparak bir kişinin ölümüne, bir kişinin yaralanmasına neden olduğu ileri sürülen üniversite öğrencisi Faruk Fırtına Gültan hakkında, 13 yıl 4 ay hapis cezası istemiyle dava açıldı. 
     Kadıköy Cumhuriyet Savcısı Mustafa Erdoğan tarafından hazırlanan iddianamede, sanık Gültan'ın ''dikkatsizlik ve tedbirsizlik sonucu öngörülebilecek şekilde bir kişinin ölümüne, bir kişinin yaralanmasına sebebiyet vermek'' suçundan cezalandırılması talep ediliyor. 
     Buna göre, sanık Faruk Fırtına Gültan, TCK 455 2-son, 4785 sayılı yasa ile değişik TCK 45 3, 40 ve 2918 sayılı yasanın 118. maddesi gereğince 13 yıl 4 ay hapis cezası istemiyle yargılanacak. 
     2003 yılında 4785 sayılı yasa ile değişiklik yapılarak yürürlüğe giren ve cezayı 3'te 1 oranında artıran TCK'nın 45 3 ''Bilinçli taksir'' maddesi, Kartal'daki tanker kazasıyla ilgili olarak tanker şoförüne de uygulanmıştı. 
     
     ALKOLLÜ ŞEKİLDE ZİK ZAK YAPARAK... 
     İddianamede, 6 Haziran 2004 günü, 100 105 promil alkollü olan sanık Faruk Fırtına Gültan'ın 06 ZND 60 plakalı özel otomobiliyle, ''Bağdat Caddesi üzerinde zik zak yaparak seyrettiği'' ifade ediliyor. 
     Selamiçeşme mevkiinde önündeki aracı sağ tarafından geçmeye çalışan Gültan'ın, cep içinde park halinde olan ve Şükrü Özçelik'in temizlik yaptığı 34 TKC 98 plakalı taksiye fren yapmadan ve ses veya ışıkla uyarmadan çarptığı belirtilen iddianamede, çarpma sonucunda Şükrü Özçelik'in ölümüne ve kendi aracında oturan Okan Kızılırmak'ın yaralanmasına sebebiyet verdiği belirtiliyor. İddianamede, şu ifadeler yer alıyor 
     ''Sanığın erken saatlerde Bağdat Caddesi gibi trafiğin ve yayanın yoğun olduğu cadde üzerinde aşırı derecede alkol almış olarak ve şerit değiştirme kurallarını hiçe sayarak, hız limitini de aşmak suretiyle araç kullanması suretiyle olaya sebebiyet vermesi, olayın öngörülebilir taksirli suç niteliğinde olduğunu göstermektedir.'' 
     
</TEXT>
</DOC>
