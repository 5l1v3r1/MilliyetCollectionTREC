<DOC>
<DOCNO> 205982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/02/son/sondun30.html </URL>
<DATE> 2004/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman CDU Partisi "Türkiye AB'nin gücünü zorlar" 
</HEADLINE>
<TEXT>

     Alman Hıristiyan Demokrat Birlik Partisi CDU Genel Başkanı Angela Merkel, Avrupa Anayasasını görüşmek için toplanan zirvenin başarısızlığa uğramasını vesile yaparak bir kez daha Türkiye'nin AB üyeliği konusunda uyarıda bulundu. 
     Merkel, devlet ve hükümet başkanlarının biraraya geldikleri ve AB Konvansiyonu tarafından hazırlanan Anayasa tasarısında bir konsensüse varılamayan Brüksel'deki toplantının sonucunu, AB'nin kendini zorlamaması gerektiği yönünde bir uyarı olarak değerlendirdi. 
     Merkel, Alman Haber Ajansı'na DPA yaptığı açıklamada, Türkiye'nin üyeliğinin, AB'nin bütünleşme yeteneğini açıkça zorlayacağını belirterek, şunları kaydetti 
     ''Doğuya genişleme önemli ve tarihi bir adımdır. AB, önce bu yeni on ülkenin üyeliğinin üstesinden gelmelidir. Artık 25 ülkeden oluşan Avrupa'nın hayatı başlıyor ve bunlara ilaveten Bulgaristan ve Romanya da gelecek. Önce bu hayat yaşanmalıdır. Bu aşamada ortaya çıkacak olan güçlükler hiçbir şekilde küçümsenmemelidir. Böyle bir şey, bütün Avrupa düşüncesini tehlikeye sokar.'' AB Anayasası'ndaki geçici başarısızlığa rağmen, Anayasayı elden gelen tüm güçle 2004 yılında kabul ettirmeye çalışmak gerektiğini belirten Merkel, CDU'nun bu konudaki tavrında kararlı olduğunu vurguladı ve ''Biz bu Anayasayı istiyoruz. Her ne kadar tam anlamıyla memnun olmasak da, hazırlanan tasarıda CDU'nun beklentileri de karşılık buluyor'' dedi. 
     Anayasa sözleşmesinin önemli olduğunu, çünkü Avrupa'nın kendisini giderek artan bir şekilde serbest ticaret bölgesine dönüştürmemesi gerektiğini belirten Merkel, AB'nin, bunu geri dönülemeyecek şekilde aşmış olduğunu kaydetti. 
     
</TEXT>
</DOC>
