<DOC>
<DOCNO> 213796 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/08/guncel/gun02.html </URL>
<DATE> 2004/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Birbirlerinden ayrılmadılar 
</HEADLINE>
<TEXT>

      
   Şarkıcı Ebru Gündeş'in 6 yakınının cansız bedenlerini önceki akşam enkaz altından çıkaran arama kurtarma görevlileri, gördükleri manzara karşısında gözyaşlarını tutamadı. Gündeş'in yeğenlerinden Filiz Şık'ın 34 , korumaya çalıştığı 5 yaşındaki kızı Çağın ile 3 aylık yeğeni İlayda Aycan'ın birbirine sıkı sıkıya sarılmış cesetleri güçlükle ayrıldı. 
   Gündeş'in hemşire olan ve Çanakkale Biga'da görev yapan kuzeni Filiz Şık, bayram tatilini geçirmek üzere kızı Çağın'la birlikte Konya'da oturan İngilizce öğretmeni ablası Feriha Aycan'ın yanına gitti. Şık, ablası Feriha ve eniştesi Bülent'le hasret giderirken göçük altında kaldı. Üçüncü kattaki daireden kimse dışarı çıkamadı. Hemşire Şık, sevmek için kucağına aldığı yeğeni İlayda'yı korumak için bağrına basarken, hemen yanındaki kızı Çağın'ı da ayaklarının altına alıp korumaya çalıştı. Ancak Şık ve korumaya çalıştığı çocukların üzerine kiriş düştü. 
   
   Cenaze bugün 
   Konya Numune Hastanesi'ne gelen Ebru Gündeş'in ağabeyi Cengiz Kumartaşlıoğlu ve akrabaları yakınlarını teşhis ederek cenazeleri aldı. Gündeş'in kuzenleri Aycan ve Şık ile İlayda ve Çağın'ın cenazeleri Çanakkale Biga'ya gönderildi. Bülent Aycan ve oğlu Barkın'ın cenazeleri de özel otomobille götürüldükleri Karaman'da toprağa verildi. Biga'daki cenaze töreni de bugün yapılacak. 
   
   Gölcük'ten kurtuldu Konya'dan çıkamadı 
   Marmara Depremi'nden kurtulan Necla Gül, Zümrüt Apartmanı'nda hayatını kaybetti 
   Zümrüt Apartmanı'nın enkazında can veren onlarca insan arasında, Marmara Depremi'nden kurtulan Necla 42 , kızı Burcu Ufacık 15 ile Çiğdem Gül de 20 vardı. 3 kişinin cenazeleri gözyaşları arasında toprağa verilirken, yakınları ayakta durmakta zorlandı. Depremden kurtulan Ufacık ailesi, bu kez Konya'da ecelden kurtulamadı. Ağabeyi Mehmet Ufacık'a cep telefonuyla ulaşmaya çalışan, ancak cesetlerle karşılaşan İsmet Ufacık, yengesi ve yeğeninin cenazelerinin toprağa verilmesi sırasında hayli bitkindi. Öğle saatlerinde kılınan cenaze namazından sonra Üçler Mezarlığı'nda yakınlarının feryatlarıyla cenazeler toprağa verilirken duygulu anlar yaşandı. Bayramı birlikte geçirmek istedikleri sırada çöken binanın enkazı altında kalarak ölen baba Mehmet 45 ve abla Duygu Ufacık 22 ile Şükran Gül 41 perşembe günü toprağa verilmişti. 
   
   Faciada son bilanço 66 ölü, en az 122 kayıp 
   Zümrüt Apartmanı'nın enkazından çıkarılan ceset sayısı 66'ye yükseldi. Ölü sayısının 100'ü bulmasından endişe edilirken enkaz altında oldukları sanılan 40 ile 60 kişiye bir an önce ulaşmak üzere çalışmalarını aralıksız sürdürüyor. 
   
   2 apartman boşaltıldı 
   Zümrüt Apartmanı'nın hemen yanında bulunan Safir ve Yakut apartmanları boşaltılarak, 1 ay süreyle kimsenin oturmaması kararlaştırıldı. Zümrüt Apartmanı'nın bulunduğu Kerkük Caddesi'ndeki başka bir site de camların titrediği yönünde yapılan ihbar üzerine boşaltıldı. 
   
   Yürüyen palet hızlandırdı 
   Enkazda dün erken saatlerde kurulan 2 adet yürüyen paletin devreye girmesiyle kurtarma ekiplerinin çalışmaları hızlandı. Taşıyıcı bant sistemiyle biraz daha rahatladıklarını ifade eden yetkililer, "Önceden küçük parçaları ve kumları ellerimizle kovalara doldurup aşağıya döküyorduk" dedi. Paletler sayesinde enkazdan çıkarılan molozlar yan tarafta bekletilen kamyonlara yüklenerek şehir dışına çıkarılıyor. 
   
   
</TEXT>
</DOC>
