<DOC>
<DOCNO> 201203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/10/son/sonspo28.html </URL>
<DATE> 2003/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Olcay Beşiktaş İnönü için 5 milyon dolar istedi 
</HEADLINE>
<TEXT>

     Galatasaray Kulübü Olağan Divan Kurulu Toplantısı, Galatasaray Lisesi'nde yapıldı. 
     Tevfik Fikret Salonu'nda Semih Haznedaroğlu başkanlığında gerçekleştirilen toplantıya, yönetim kurulundan İstanbul'da bulunan Özkan Olcay katıldı. 
     Özkan Olcay, toplantıda tartışılan Galatasaray Adası projesi ve Atatürk Olimpiyat Stadı hakkında üyelere bilgi verdi. Bu sezon maçları Atatürk Olimpiyat Stadı'nda yapmaya karar vermeden önce birkaç stat üzerinde durduklarını belirten Olcay, ''BJK İnönü Stadı da gündeme gelmişti. Beşiktaş Kulübü, bizden yıllık 5 milyon dolar istedi. Biz ise Atatürk Olimpiyat Stadı'na yıllık 150 bin dolar ödedik. Ayrıca Türkiye Milli Olimpiyat Komitesi, çim sulamasından, bakım masraflarına, ışıklandırmaya kadar bütün masrafları karşılıyor'' dedi. 
     Rüzgar panellerinin kulübe 1.5 milyon dolara malolacağını ve yarından itibaren panel perdelerinin takılmaya başlanacağını anlatan Olcay, Ali Sami Yen Stadı'nın parça parça inşa edilmesinin ise mümkün olmadığını vurguladı. Olcay, ''Fenerbahçe bu işte bizden bir adım önde. Ancak onlar stat yapmadı, tribün inşa etti. Biz 24 saat faaliyet gösterecek ve gelir getirecek bir stat yapacağız'' diye konuştu. 
     Galatasaray Adası projesiyle ilgili çeşitli engeller bulunduğunu ve yaşama geçirilmesinin çok zor olduğunu ifade eden Olcay, şöyle devam etti 
     ''Bu projeyle ilgili, taraf olan firmayla 55 sayfalık sözleşme imzalanmış. Galatasaraylı olduğu kaydedilen firmanın sahibi Ünal Aysal ile neden 55 sayfalık sözleşme yapılmış, bilmiyorum. Ancak bu işi mahkemelere, avukatlara ve bilirkişilere götürmeden, Aysal ile uzlaşarak halletmeliyiz.'' Olcay, Fenerbahçeliler'in Kalamış'taki tesisleri sahiplenmeye çalıştığını, burada bir an önce spor tesisleri inşatına başlamaları gerektiğini de dile getirdi. 
     
     TARTIŞMALI TOPLANTI 

     Divan kurulu toplantısı, ilk konuşmacı Özdemir Kalpakçıoğlu sözlerini uzatınca tartışmalı bir biçimde başladı. 
     Başkan Haznedaroğlu, 20 dakika kadar konuşan ve yeni hazırlanan tüzük taslağını eleştiren Kalpakçıoğlu'ndan, sözlerini toparlamasını istedi. Bunun üzerine 2 kişi arasında tartışma yaşandı. Semih Haznedaroğlu'nun ''yazıklar olsun'' demesine, Kalpakçıoğlu da aynı biçimde karşılık verdi. Konuşmasını erken bitiren ve kürsüden inen Kalpakçıoğlu, verdiği önergenin de yeterli imza içermediği gerekçesiyle reddedilmesi sonrası toplantıyı terketti. 
     Bu sırada söz alan üye Kerim Uzuner, bu tartışmaların, Galatasaray ruhunun yok olmaya başladığını gösterdiğini kaydederek, ''Aklımızı başımıza toplamalıyız. Aksi takdirde batağa saplanırız'' dedi. 
     Üyelerden Seyfi Çelikkalp ise Beşiktaş'a göndermede bulunarak, ''Galatasaray'ın Juventus galibiyeti şampiyonluktan daha önemliydi. Bu galibiyete çamur atmak isteyenler, Mondragon'un kurtarışlarına takmış. Tabii ki Mondragon gol kurtaracak. Kendisi bizim kalecimiz, ay'dan gelmedi. Beşiktaş'ın galip gelmesini istiyordum. Ancak yenilince biraz sevindim, çünkü Beşiktaş Teknik Direktörü Lucescu dersini aldı'' diye konuştu. 
     Divan kurulu üyeleri, Galatasaray Adası projesinin iptal edilmesini isterken, başkan Haznedaroğlu, kulüp başkanı Özhan Canaydın'a ''Adamızı geri istiyoruz'' başlıklı bir mektup yazacaklarını açıkladı. 
     Toplantıda ayrıca, başarılı kürekçilere beratları verildi. Toplantıda ödül alan kürekçi Ali Şen'in adı anons edilince, üyeler ''adını değiştir'' diyerek sporcuya takıldı. 
     
</TEXT>
</DOC>
