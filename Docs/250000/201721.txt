<DOC>
<DOCNO> 201721 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/13/dunya/dun04.html </URL>
<DATE> 2003/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
MTA Kıbrıs'ta petrol yok 
</HEADLINE>
<TEXT>

   Maden Tetkik Arama Enstitüsü, Serdar Denktaş'ın iddiasına karşılık, Kuzey Kıbrıs Türk Cumhuriyeti'ndeki enerji hammaddelerini incelediklerini, ekonomik fayda sağlayacak oluşumlar belirlenemediğini açıkladı... 
      GÜLÇİN ÜSTÜN Ankara 

   
   KKTC Başbakan Yardımcısı Serdar Denktaş'ın Kıbrıs'ın zengin yer altı kaynakları olduğu, AB'nin petrol ve gaz kaynaklarını kendi kontrolüne almak istediği yönündeki sözleri tartışmaya yol açtı. Maden Tetkik Arama Enstitüsü MTA , KKTC'deki enerji hammaddelerini incelediklerini ancak şu ana kadar ekonomik fayda sağlayacak oluşumlar belirlenemediğini açıkladı. 
   MTA'dan yapılan açıklamada, Enerji Hammaddeleri Dairesi Başkanlığı'nın kömür jeotermal enerji ve radyoaktif hammaddelere yönelik çalışmalar yaptığı belirtildi. KKTC'de işletmeye uygun düzeyde enerji hammaddesi bulunmadığını ifade eden MTA, Sismik - 1 adlı gemisini Akdeniz'e göndererek, KKTC ve İskenderun arasındaki bölgede petrol araştırmaları da yaptı. 
   
   Tek maden prit 
   Kuzey Kıbrıs'ta metalik maden olarak bakır, altın ve mangan bulunduğunu belirten enstitü yetkilileri, şunları kaydetti 
   "KKTC'de Lefke ve çevresinde üç yerde bakır cevheri görülüyor. Karadağ ve Bağlıköy'de bulunan bakır yatakları 1970'a kadar işletilmiş. Günümüzde her iki yatakta da ekonomik değeri olmayan rezervler kaldı. Bakır yataklarının üstünde bulunan altın ve gümüş de bakırla birlikte daha önce işletilmiş. KKTC'de dokunulmamış tek metalik maden varlığı, toplam 1 milyon bin 127 ton rezervli bakırlı prit cevheri. Mangan oluşumları ise işletmeye uygun değil." 
   Endüstriyel hammadde oluşumları açısından bölgede potansiyel tespit edildiğini dile getiren yetkililer, bölgede tuğla hammadde yatağı, yapı taşları ve jips yatağı bulunduğunu söyledi. KTTC'nin yer altı suları açısından da zengin olmadığı bildirildi. 
   
   
   
</TEXT>
</DOC>
