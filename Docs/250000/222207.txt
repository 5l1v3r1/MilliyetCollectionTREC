<DOC>
<DOCNO> 222207 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/14/son/sondun31.html </URL>
<DATE> 2004/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Saakaşvili ısrarlı Acaristan'a gideceğim 
</HEADLINE>
<TEXT>

     Gürcistan Cumhurbaşkanı Mihail Saakaşvili, Acaristan'a gitme konusundaki kararından geri adım atmayacağını bildirdi. 
     Saakaşvili, Poti'de hükümet üyeleriyle yaptığı toplantıdan sonra gazetecilere, Acaristan Özerk Bölgesi'ne dün gece gitme kararı aldığını belirterek, ancak bu sabah Çolohi Gümrüğü'ne geldiğinde her türlü teçhizatı bulunan 100 kişilik bir askeri birlik tarafından Batum'a girişinin engellendiğini söyledi. 
     Acaristan Özerk Bölgesi'ndeki tüm güvenlik birimlerinden, yönetimin emirlerine uymamalarını istediğini ifade eden Saakaşvili, aksi takdirde iç karışıklıkların yaşanabileceğini belirtti. Gürcistan Silahlı Kuvvetleri başta olmak üzere tüm güvenlik birimlerine olağanüstü duruma karşı hazırlıklı olmaları konusunda gerekli talimatları verdiğini söyleyen Saakaşvili, ancak yaşanan gerginliklerin ve sorunların barışçıl yollardan çözümünü istediklerini kaydetti. 
     Acaristan yönetiminin bugüne kadar bölge halkına yönelik çok sert politikaları olduğunu ve baskı uygulandığını anlatan Saakaşvili, ''Özerk bölgedeki tüm geçiş noktaları kapalı, Batum ile civar yerlerdeki yerleşim birimleri arasındaki yollar kapalı. Bölge halkının rahat yaşam sürmesine izin versinler. Bu nasıl sistem'' diye konuştu. 
     Mihail Saakaşvili, özerk bölgede bugün karşılaştıkları sorunların devrik Devlet Başkanı Eduard Şevardnadze döneminde gösterilen siyasi iradesizliğin bir sonucu olduğunu ifade etti. 
     ''Ben kendi ülkem içinde rahat dolaşamayacaksam nasıl Cumhurbaşkanıyım'' diyen Saakaşvili, özerk bölgedeki halkın da Gürcistan vatandaşı olduğunu ve onları kesinlikle göz ardı edemeyeceklerini kaydetti. 
     Gürcistan Cumhurbaşkanı, ''Acaristan yönetimine süre verdiklerini ancak aynı hareketlerine devam etmeleri halinde kimseyi affetmeyeceğini'' belirterek, ''Acaristan yönetimi, Gürcistan yasalarına uygun hareket edecek mi etmeyecek mi Bu konuda kesin kararını vermeli'' dedi. 
     
     BATUM'DAKİ RUS ÜSSÜ 
     Açıklamasında ayrıca Rusya'dan Batum'daki askeri üssünü kesinlikle denetimi altına almasını isteyen Saakaşvili, ''Kendilerine bazı kaynaklardan ulaşan bilgilere göre askeri üsteki görevlilerin Acaristan yönetimine destek verme isteğinde olduğunu'' kaydetti. 
     Rusya'ya, ''hata yapmayın ve ülkenin bağımsızlığına engel olmayın'' çağrısında bulunan Saakaşvili, Gürcistan'ın, ''Rusların ülkesi olmadığını'' söyledi. 
     Mihail Saakaşvili, askeri üsten bir tek tankın dahi hareket etmemesi gerektiğini belirtti. 
     Bu arada, Poti'den Çolohi Gümrüğü'ne geçen ve burada toplanan halka hitap eden Saakaşvili, ülkenin bölünmesine kesinlikle izin vermeyeceklerini söyledi. 
     Acaristan halkının huzur ve güvenliği için çaba harcadıklarını ve güç kullanılmasına karşı olduklarını belirten Saakaşvili, ülkenin bütünlüğünün ve bağımsızlığının her şeyden önce geldiğini ifade etti. 
     Mihail Saakaşvili, konuşması sırasında bir grubun Acaristan yönetimi lehinde slogan atması üzerine de, ''Siz, bir ülkenin Cumhurbaşkanı'nı silahla karşılamaya nasıl cesaret edersiniz. Gümrüğü kapatmaya ve yolları mayınlamaya nasıl cesaret edersiniz'' dedi. 
     Saakaşvili'nin, Çolohi Gümrüğü'nde kısa süre kaldığı ve daha sonra yeniden Poti'ye geçtiği belirtildi. 
     Öte yandan, Moskova'da bulunan Acaristan Özerk Cumhuriyeti'nin Başkanı Aslan Abaşidze'nin de Batum'a hareket ettiği öğrenildi. 
     
</TEXT>
</DOC>
