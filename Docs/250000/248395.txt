<DOC>
<DOCNO> 248395 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/16/son/soneko16.html </URL>
<DATE> 2004/06/16/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
TİSK Başkanı ''IMF, ilk 6 ayda ücret artışını sakıncalı buluyor'' 
</HEADLINE>
<TEXT>

     Türkiye İşveren Sendikaları Konfederasyonu TİSK Başkanı Refik Baydur, ''IMF'nin, 2004'ün ilk 6 ayı için asgari ücrete yapılan zammı sakıncalı bulduğunu'' söyledi. 
     Baydur, TİSK Genel Merkezi'nde Türkiye Masası Şefi Rıza Moghadam'ın başkanlığındaki IMF heyetini kabul ederek bir saati aşkın bir görüşme yaptı. 
     Görüşmenin ardından yaptığı açıklamada, ekonomi ve çalışma hayatına ilişkin görüşlerini IMF'ye aktardıklarını belirten Baydur, IMF'nin ilk 6 aydaki asgari ücret artışını sakıncalı bulduğunu kaydetti. Refik Baydur, IMF heyetinin asgari ücretteki artışın ekonomiye bazı etkileri olacağına ilişkin görüşünü aktardığını bildirdi. 
     IMF'nin ekonomideki kayıt dışı konusuna da dikkati çektiğini belirten Baydur, bu çerçevede gerekli önlemlerin alınacağı konusunda ortak bir görüş içinde olduklarını vurguladı. 
     Refik Baydur, IMF'nin yol gösterici bir kuruluş olarak sivil toplum kuruluşlarına önem verdiğini, kendileri gibi sivil toplum kuruluşlarını, ''tavsiyeleri realize edecek kuruluşlar'' olarak gördüğünü ifade etti. 
     Bu arada, edinilen bilgiye göre, görüşmede heyetin, IMF'nin, hangi model altında olursa olsun Türkiye ile işbirliğini sürdürme kararlılığı içinde olduğunu ifade ettiği belirtildi. 
     Baydur, IMF yetkililerinin sosyal güvenlik kuruluşlarına ilişkin düşüncelerinin kendileriyle aynı olduğunu bildirdi. 
     Baydur, IMF Türkiye Masası Şefi Rıza Moghadam ve beraberindeki heyeti kabulünün ardından yaptığı açıklamada, IMF ile birlikteliğin devam ettirilmesi gerektiğini kaydetti. 
     IMF yetkililerinin asgari ücrette ilk 6 ayda yapılan artışı sakıncalı bulduklarını belirttiklerini ifade eden Baydur, artışın işletmelerde küçülmeye, iş kayıplarına ve toplu iş sözleşmelerinde zorluklara neden olduğunu söyledi. 
     IMF yetkililerinin sosyal güvenlik kuruluşlarına ilişkin düşüncelerinin aynen kendilerinki gibi olduğunu anlatan Baydur, bu kuruluşların birdenbire tek çatı altında toplanmasının olumsuz etkilerinin ortaya çıkabileceğine inandıklarını ifade etti. 
     Bu kuruluşlar arasında birçok farklılık bulunduğuna işaret eden Refik Baydur, ''Bunları bir noktada birleştirmek zorundayız. Bunun için de zamana ihtiyacımız var'' diye konuştu. 
     Refik Baydur, çıkarılacak yeni yasalarla işverenlere getirilecek mali yüklerin çok iyi hesaplanması gerektiğini dile getirerek, IMF yetkililerinin de bunu belirttiklerini bildirdi. 
     Türkiye'de üretim maliyetlerinin yüksek olduğunu anlatan Baydur, özellikle kayıt dışının ulaştığı boyutların ciddiyetine dikkati çekti. Baydur, ''IMF ile işbirliğinin devam etmesi için gereken her türlü yaklaşımın kendileri tarafından olumlu karşılanacağını ifade ettiler'' dedi. 
     
     ''İŞVERENİN YENİ YÜK TAŞIYACAK HALİ KALMADI'' 

     Baydur, bir gazetecinin, IMF'nin asgari ücret konusunda herhangi bir tavsiyesinin olup olmadığını sorması üzerine, bir tavsiyede bulunulmadığını söyledi. 
     Ancak, IMF'nin de ilk 6 ayda yapılan artışın yüksek olduğuna inandığını kaydeden Refik Baydur, ''İkinci 6 ayda hükümetin, vergi ve sigorta primlerini geriye çekerek yapmasından yanayız. Bu konuyu Başbakan ile de konuştum. İşverenlerin yeni yük taşıyacak hali kalmadı'' dedi. 
     Üretimde ''Uzak Doğu tehdidine'' de dikkati çeken Baydur, rekabetten korkmadıklarını, ancak rakamların da ihracatın aleyhine geliştiğini vurguladı. Türkiye'de yatırım yapmak için izlenen prosedürün uzun olduğunu belirten Baydur, bu koşullarda ülkeye yatırım yapılamayacağını söyledi. 
     Türkiye'nin bugün en büyük probleminin istihdam olduğuna işaret eden Baydur, bu konuda gerçekçi adımlar atılması gerektiğini belirtti. Baydur, ayrıca nüfus artış hızının yüksekliğinin ileride büyük sıkıntılar getireceğini dile getirdi. 
     Refik Baydur, ''IMF ile ilişkilerde bundan sonraki anlaşma formatının ne olacağı'' şeklindeki soru üzerine de, IMF yetkililerinin, ilişkilerin aynen devam ettirilmesi görüşünde olduklarını bildirdi. 
     
     ''DEMOKRATİK DAVRANIŞLAR ŞIMARTMAMALI'' 

     Baydur, kapatılan DEP'in eski milletvekillerinin tahliyesi anımsatılarak bu süreci nasıl değerlendirdiğini sorması üzerine de, demokratik davranışların insanları şımartmaması gerektiğini söyledi. 
     Ateşkes çağrısının, eski milletvekillerinin terörle bağlarını kesmediklerini gösterdiğini ifade eden Baydur, bu kişilerin daha yapıcı bir ortam yaratmak zorunda olduklarını belirterek, ''Ayrıca, Sayın Başbakan'ın sözlerine de katılıyorum'' diye konuştu. 
     Baydur, Türkiye'nin, 40 bin vatandaşının ölümünden sorumlu olan bir teröristin yaşamasına izin verdiğini de sözlerine ekledi. 
     
</TEXT>
</DOC>
