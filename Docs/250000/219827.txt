<DOC>
<DOCNO> 219827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/04/son/sonspo23.html </URL>
<DATE> 2004/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Cavcav ve futbolcular Valencia için ne dediler 
</HEADLINE>
<TEXT>

     Gençlerbirliği Kulübü Başkanı İlhan Cavcav, UEFA Kupası 4. turunda bir İspanyol ekibiyle eşleşmelerini değerlendirdi. 
     İlhan Cavcav, ''Biz 4. turda bir İspanyol rakip istemiştik. İsteğimiz oldu. Ancak Valencia güçlü bir ekip. Beşiktaş'ı elemesi de gücünün bir göstergesidir. Biz her maça kazanmak için çıkıyoruz. Bu turu da geçerek, başkente bir sevinç daha yaşatacağız'' dedi. 
     Türkiye Kupası ve ligde Fenerbahçe ile yapacakları maçlar için de Cavcav, şunları söyledi 
     ''Gönül isterdi ki Fenerbahçe ile Türkiye Kupası'nda finalde eşleşelim. Çünkü ligde ilk 2 sırayı alan takım Türkiye Kupası'nda finalde kazansa bile Avrupa Şampiyonlar Ligi'ne gideceğinden, kupada finalde yenilen takım UEFA Kupası'na katılabiliyor. Bizim kadromuz belli. Dar bir kadroya sahibiz ve bu kadar kısa aralıklarla maç oynamaya alışkın değiliz. Ancak futbolcularımız tüm bu zorlukları aşacak kapasitedir.'' Antrenör Mesut Bakkal da Valencia CF ile eşleşmelerinin kendileri için bir şans olduğunu ifade ederek, şunları söyledi 
     'Valencia ile eşleşmemiz bizim için bir şans. Çünkü Beşiktaş ile yaptığı 2 maçını da izledik. Futbolcularının çoğunu tanıyoruz. Defansta çok pozisyon veriyorlar, ancak fazla pozisyon üretemiyorlar. Bu nedenle de kalesinde gol pozisyonu üretmek kolay bir takım.'' Türkiye Kupası'nda Fenerbahçe ile eşleşmelerini de değerlendiren Bakkal, ''Hem ligde, hem de kupada yapacağımız Fenerbahçe maçlarında motivasyonumuzun çok yüksek olacağına inanıyorum. Parma galibiyetinin ardından şampiyonluğa oynayan bir Fenerbahçe karşısında hem teknik heyetimizin, hem de futbolcularımızın motivasyonu yüksek olacaktır. Hem kupada, hem de ligdeki her iki maçı da kazanacağız'' diye konuştu. 
     Takım kaptanı Ümit Bozkurt ise UEFA Kupası 4. turunda eşleştikleri Valencia'nın güçlü bir takım olduğuna değinerek, ''İspanyol futbolu çok daha farklı. Çok mücadele eden çok koşan takım değiller, ancak oyunu rakibine kabul ettirdikleri zaman çok etkili oluyorlar. Valencia çok pozisyon verebilen bir takım. Biz de hızlı forvet oyuncularından kurulu bir ekibiz. İspanyollar'a gol atacağımıza inanıyorum. Taktiksel disiplini sahaya iyi yansıtırsak ve Ankara'dan galibiyetle ayrılırsak turu geçeceğimize inanıyorum'' dedi. 
     Ümit, Fenerbahçe ile yapacakları lig ve kupa maçlarında da AC Parma karşısında gösterdikleri motivasyonu göstereceklerini ve iyi futbol oynayan güçlü takımlara karşı kendilerinin de iyi oynadığını vurgulayarak, ''Sistemimizi sahaya yansıttığımız taktirde, hem Valencia'yı hem de Fenerbahçe'yi yeneriz'' diyerek sözlerini tamamladı. 
     
</TEXT>
</DOC>
