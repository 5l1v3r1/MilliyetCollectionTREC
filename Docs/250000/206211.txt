<DOC>
<DOCNO> 206211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/03/son/sondun20.html </URL>
<DATE> 2004/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'un Simitis'e mektubu Rum tarafında endişe ve tepki yarattı 
</HEADLINE>
<TEXT>

     Kıbrıs Rum basını, ABD Başkanı George Bush'un Yunanistan Başbakanı Kostas Simitis ve Başbakan Recep Tayyip Erdoğan'a mektup göndererek, ''Kıbrıs müzakerelerinin, BM Genel Sekreteri Kofi Annan'ın ortaya koyduğu katı şartlar altında derhal başlaması talebinde bulunmasının, Rum tarafında endişe ve tepki yarattığını'' bildirdi. 
     Rum basınında yer alan haberlere göre, Rum yönetimi, Bush'un Simitis'e gönderdiği mektubun hem üslubundan hem de özünden rahatsız görünüyor. Rum Meclis Başkanı Dimitris Hristofyas, Yunanistan Başbakanı'ndan Rum yönetimi lideri nezdinde müdahalede bulunmasının istenmesini ''çok kaba'' diye niteledi. 
     Diğer Rum siyasiler de ABD'nin Kıbrıs sorununun çözümüne yönelik baskılarını ''Ankara'ya yöneltmesi gerektiğini'' savunarak, ABD başkanının ''eşit mesafe'' politikası uygulamaya çalıştığını ve bundan rahatsızlık duyduklarını dile getirdi. 
     Bu arada, Simitis'in Bush'a yanıt mektubunu, Rum yönetimi lideri Tasos Papadopulos'la görüş alış verişinde bulunduktan sonra Bush'a gönderdiği belirtildi. 
     
     ULUSAL KONSEY PAZARTESİ TOPLANACAK 
     Politis gazetesi, Rum Ulusal Konseyi'nin, Genel Sekreter Annan'ın, müzakerelerin yeniden başlaması için ortaya koyduğu şartları kabul edip etmeyeceğini kararlaştırmak üzere pazartesi günü toplanacağını duyurdu. 
     ''Rum yönetimini ve siyasi liderleri meşgul eden ana konunun, müzakerelerin yeniden başlaması için Kofi Annan tarafından ortaya konulan şartlar olduğuna'' işaret eden gazete, bu şartların, ''referanduma gidileceği, yalnız karşılıklı uzlaşılması halinde planda değişiklik yapılacağı ve kalacak boşlukların Genel Sekreter Annan tarafından doldurulacağının teyidi'' olduğunu anımsattı ve bunların kabul edilmesi için her iki tarafa da baskı yapıldığını kaydetti. 
     Gazete, Rum yönetimi lideri Papadopulos'un, ''Annan planındaki boşluklar tamamlanmadan referandum teyidinde bulunmayı reddettiğini'' de hatırlattı. 
     Öte yandan Rum basını, BM Genel Sekreteri Kofi Annan'ın, Rum lider Papadopulos'un mektubuna yanıt hazırladığını ve Annan'ın, Papadopulos'un referandum tarihine yanaşmamasından rahatsızlık duyduğunu yazdı. 
     
</TEXT>
</DOC>
