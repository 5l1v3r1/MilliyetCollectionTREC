<DOC>
<DOCNO> 220016 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/05/son/sondun44.html </URL>
<DATE> 2004/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Nepal'de meydana gelen çatışmada 91 kişi öldü. 
</HEADLINE>
<TEXT>

     Nepal'in doğusunda, Maocu gerillalarla güvenlik güçleri arasında geçen Salı gecesi çıkan ve sabaha kadar devam eden çatışmada, 91 kişi öldürüldü. 
     İçişleri Bakanlığı sözcüsü Gopendra Bahadur, başkent Katmandu'nun 175 km doğusundaki Bojpur'da çıkan çatışmada en az 31 polis ve 60 gerillanın öldürüldüğünü belirtti. 
     Yaklaşık 2000 gerillanın saldırdıkları kenti ele geçiremedikleri, ancak devlete ait bir iletişim istasyonunu yıktıkları bildirildi. 
     Bu çatışma, Nepal'de 2003'ün Ağustos ayında gerillalarla hükümet arasındaki barış görüşmelerinin kesilmesinden beri en çok kişinin öldüğü çatışma oldu. 
     Ordunun da gerillalar gibi cinayet işlediğini iddia eden insan hakları örgütleri, Maocu gerillaların adam kaçırdığını, mahkumlara işkence yaptığını, haraç topladığını ve çocukları zorla askere aldığını ileri sürüyor. 
     Nepal'de, monarşiyi yıkarak Çin devriminin lideri Mao Zedong'un ilkelerine dayalı komünist bir rejim kurmak isteyen gerillalar, 1996 yılından bu yana savaşıyor. Ülkede 1996'dan beri çatışmalarda 9000'den fazla kişi hayatını kaybetti. 
     
</TEXT>
</DOC>
