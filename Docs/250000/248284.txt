<DOC>
<DOCNO> 248284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/16/magazin/amag.html </URL>
<DATE> 2004/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
'Farkımız, kalitemiz' 
</HEADLINE>
<TEXT>


'Sil Baştan'ın 'Kiraz'ı Ceyda Düvenci, dizinin başarısını, oyuncu kadrosunun kalitesine bağlıyor 

Birsen Altuntaş 

Kanal D'nin ilgiyle izlenen dizisi 'Sil Baştan'da 'Kiraz' isimli, Doğulu bir genç kızı canlandıran Ceyda Düvenci, başarılarının temelinde oyuncu kadrosunun kalitesinin yattığını söyledi. 
Dizide Hale Soygazi ve Özlem Tekin'le başrolü paylaşan Düvenci, başlangıçta 'Sil Baştan'ın kadın karakterlerinin statüsü yüzünden reyting olarak total grupta zirvede olacağını tahmin ettiklerini söyleyerek, "Ama dizide rol alan oyuncuların daha önce yaptığı işlerin kalitesini bilen seyirciler, bizi AB grubunun zirvesine taşıdı" dedi. 
Bir projeyi kabul etmeden önce birlikte rol alacağı kişilerin de oyunculuğa yürek vermiş kişiler olmasına dikkat ettiğini belirten Düvenci, sözlerini şöyle bitirdi 

'Oyunculuk çocuğum' 
"Bir oyuncu sadece yaptığı işlerle değil, özel hayatında da örnek alındığını bilerek yaşamalı, sürekli okumalı. Niye örnek olduğu sorulduğunda da kendisini nasıl geliştirdiğini anlatmalı. Benim için oyuncu misyonum çok önemli ve bu nedenle bir çocuğum varmış gibi sorumluluk duyarak yaşıyorum." 


</TEXT>
</DOC>
