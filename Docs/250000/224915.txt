<DOC>
<DOCNO> 224915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/23/son/sontur17.html </URL>
<DATE> 2004/03/23/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Küçükyalı Çocuk Yuvası'nda dayak ve tecavüz iddiaları .. 
</HEADLINE>
<TEXT>

     Devlet Bakanı Güldal Akşit, SHÇEK'e bağlı İstanbul Küçükyalı Çocuk Yuvası'ndaki dayak ve tecavüz girişimi iddialarıyla ilgili soruşturma başlatıldığını ve müfettiş gönderildiğini bildirdi. 
     Akşit, AA muhabirine yaptığı açıklamada, İstanbul Valiliği'nden konuya ilişkin bilgi aldığını, olayın geçen hafta gerçekleştiğinin iddia edildiğini ancak valilik raporunda böyle bir olayın olmadığı sonucuna varıldığını söyledi. 
     Konuya ilişkin olarak SHÇEK tarafından soruşturma başlatılması ve müfettiş gönderilmesi için talimat verdiğini ifade eden Akşit, olayın takipçisi olduklarını kaydetti. 
     Kuruluşta böyle bir olayın olmamasına rağmen, kurumun adının bu tür bir olayda geçmesinin rahatsızlık verdiğini dile getiren Akşit, gerekli incelemeler yapıldıktan sonra suçlular hakkında gerekli işlemlerin yapılacağını belirtti. 
     Akşit, bugün İstanbul'a gideceğini ve Küçükyalı Çocuk Yuvası'nda incelemelerde bulunacağını ifade etti. 
     Bakan Akşit, SHÇEK Genel Müdürü Cafer Tatlıbal ve bazı yöneticilerin görevden alındıklarına ilişkin haberlerin hatırlatılması üzerine, Tatlıbal'ın görevden alınmasının söz konusu olmadığını, cenazesi dolayısıyla izne ayrıldığını kaydetti. 
     
</TEXT>
</DOC>
