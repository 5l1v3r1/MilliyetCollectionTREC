<DOC>
<DOCNO> 227672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/son/sonspo18.html </URL>
<DATE> 2004/04/01/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Yıldırım Beşiktaş'ın Federasyon'a yaptığı başvuruyu destekliyoruz... 
</HEADLINE>
<TEXT>

     Fenerbahçe Kulübü Başkanı Aziz Yıldırım, Beşiktaş'ın, Avrupa Birliği ülkelerinin vatandaşı olan futbolcuların yabancı statüsünden çıkarılması istemiyle Futbol Federasyonu'na yaptığı başvuruyu desteklediklerini açıkladı. 
     Basketbol Bayanlar Avrupa Kupası'nda mücadele edecek sarı- lacivertli takıma destek istemek amacıyla düzenlediği basın toplantısında gazetecilerin sorularını yanıtlayan Aziz Yıldırım, bu konuyu daha önce Kulüpler Birliği toplantısında ilk kez kendilerinin gündeme getirdiğini hatırlatarak, ''Hatta daha da ileri giderek Avrupa'daki düzenin Türkiye'de de aynen uygulanması gerektiğini düşünüyoruz. Bizim de müracaatımız olacak. Bu bütün kulüpleri kapsayacak. Hepimiz destek vereceğiz'' dedi. 
     
     ''ENDİŞEMİZ YOK'' 

     Yıldırım, ''Şampiyonluk yolunda geleceğe yönelik herhangi bir endişeniz var mı'' şeklindeki soruya, ''Hiçbir endişemiz yok'' yanıtını verdi. 
     Uzun süredir deplasman maçlarına gitmemesinin ''Başkan uğur yapıyor'' şeklinde değerlendirilmesi konusunda da Yıldırım, ''Benim hayatımda hiç uğurum olmadı. Seneye buradaki maçlara da gelmeyeceğim. Fenerbahçe başkanlığının ve yönetiminin ne olduğunu önümüzdeki sene daha iyi anlayacaklar. Gitmemem gerektiğini görüyorum, böyle daha iyi, kulübün diğer işleriyle uğraşıyorum'' diye konuştu. 
     Adanaspor maçında oyundan alındıktan sonra sinirli bir şekilde Teknik Direktör Chiristoph Daum'un önüne formasını atan futbolcu Tomas konusunda karar vermek için yetkinin Alman çalıştırıcıda olduğunu ifade eden Yıldırım, futbolcunun hareketi yapmasındaki niyetin önemli olduğunu vurguladı. 
     
     ORTEGA KONUSU 

     Hala çözüme kavuşturulamayan Ortega konusunda bir gelişme olmadığını anlatan Yıldırım, 1 ay önceki durumun değişmediğini söyledi. 
     Yıl sonuna kadar bu sorunun çözülebileceğini düşündüğünü kaydeden Fenerbahçe Başkanı, ''Biz onun yerine oyuncu bakıyoruz ve oyuncu alacağız. Ona bağlı kalıp da transfer çalışması yapmamazlık yapmayacağız. Şu anda onun yerine de oyuncu bakıyoruz. Hocanın vereceği rapor doğrultusunda transfer yapacağız. Herhangi bir takas için bize müracaat eden veya herhangi bir şekilde gelen yok'' dedi. 
     
     ALEX VE GÖKDENİZ 

     Alex ile ilgili herhangi bir gelişmenin olmadığını da ifade eden Yıldırım, Trabzonsporlu Gökdeniz konusunda da şunları kaydetti 
     ''Filan oyuncuya 7 milyon dolar Fenerbahçe veriyor diye yazıyorsunuz. Fenerbahçe'nin bütçesine bakacaksınız, Fenerbahçe bu miktarı bir oyuncuya verir mi, vermez mi... Kurum olma yolunda diye konuşuyoruz. Geçen yıl yaptıklarımız ortada. Siz hiç olmayacak değerleri öyle noktalara getiriyorsunuz ki, bunları siz yönlendirmeyin.'' Yıldırım, 15 Mayıs'tan itibaren transfer çalışmalarına başlayacaklarını da bildirdi. 
     
     TUNCAY'IN İMZASI 

     Medyada Galatasaray'ın da ilgilendiği şeklinde haberler yer alan futbolcu Tuncay Şanlı ile herhangi bir anlaşmazlıklarının bulunmadığını vurgulayan Yıldırım, ''Saati geldiğinde imzalarız'' dedi. 
     Sezon sonunda sözleşmesi bitecek olan futbolcuyla gerekli görüşmelerin yapıldığını ve halen sürdüğünü bildiren Yıldırım, zamanı geldiğinde futbolcuya imzayı attıracaklarını kaydetti. 
     
     NOBRE'NİN DURUMU 

     Aziz Yıldırım, Breziyla'nın Cruzeiro takımından sezon sonuna kadar kiralanan Marcio Nobre konusunda sözleşmesinin bilinmemesi nedeniyle yanlış haberler çıktığını ifade etti. 
     Yıldırım, mayıs ayı içinde belli bir bedeli ödedikleri taktirde Nobre'nin kulüpte kalacağını söyledi. 
     
     BAYAN TAKIMINA DESTEK 

     Aziz Yıldırım, Basketbol Avrupa Bayanlar Kupası dörtlü finalinde mücadele edecek bayan takımına destek istedi. 
     Bayan Basketbol Şube Sorumlusu Işık Eyigüngör, komite üyesi Alp Üstüngör ve takım kaptanı Serap Yücesir ile birlikte kulüpte basın toplantısı düzenleyen Yıldırım, tüm taraftarları hafta sonu Abdi İpekçi Spor Salonu'na davet ederek, ''Bize düşen görev bu kızlarımıza destek olmak. İnşallah kupayı Fenerbahçe ve Türkiye'ye getireceklerdir. Bu da tarihimizde övünülecek bir şey olacaktır'' diye konuştu. 
     
     BAŞKANIN ESPRİLERİ 

     Aziz Yıldırım, basın toplantısında neşeli tavırlarıyla dikkat çekti. 
     Futbolcu Tomas'ın yaptığı hareketle ilgili şahsi fikri sorulduğunda Yıldırım gülerek, ''Benim şahsi fikrim atalım'' oldu. 
     Basketbol takımı konusunun dışındaki sorular bölümünde, ''1 Nisan şakası yapmayacak sorular sorun'' diyerek sözlerine başlayan Yıldırım, toplantının sonunda ise yine gülerek, ''Konuştuklarımın hepsi 1 Nisan şakasıydı'' dedi. 

     
</TEXT>
</DOC>
