<DOC>
<DOCNO> 207914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/11/son/soneko16.html </URL>
<DATE> 2004/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Hisarcıklıoğlu Geldiğimiz noktada rehavete kapılmayalım 
</HEADLINE>
<TEXT>

     Türkiye Odalar ve Borsalar Birliği TOBB Başkanı Rifat Hisarcıklıoğlu, Türkiye'nin bugün geldiği noktaya bakıp rehavete kapılmaması gerektiğini belirterek, ''bu koşu 100 metrede bitmeyecektir, bu koşunun bir maraton olduğunu unutmayalım'' dedi. 
     Hisarcıklıoğlu, TOBB Genel Merkezi'nde iş dünyasının 2004'den beklentileri konusunda bir basın toplantısı düzenledi. 
     2001'i ''kriz yılı'', 2002 ve 2003'ü ''rehabilitasyon dönemi'' 2004'ü ise ''ekonomide normalleşme yılı'' olarak nitelendiren Hisarcıklıoğlu, son 33 yılın aksine ilk defa Türkiye'nin bir ekonomik programı yarıda bırakmadan uyguladığını anlattı. TOBB Başkanı, hükümetin popülist söylemlere kapılmadan programı kararlı bir şekilde devam ettirmesinin de piyasalara güven verdiğini söyledi. 
     
     YATIRIMLARIN ÖNÜ AÇILMALI 

     ''2004 yılı önceki 2 yıldan daha farklı olacaktır'' diyen Hisarcıklıoğlu, bu yıl artık atıl kapasitelerin devreye girmeyeceğini, mevcut verimlilik artışının da büyüme için tek başına yeterli olmayacağını anlattı. 
     Daha sonra iş dünyasının bu dönemdeki taleplerini anlatan Hisarcıklıoğlu, öncelikle yatırımların önünün açılmasını istedi. Programın 2004'teki başarısının yatırımların artmasına bağlı olduğunu dile getiren Hisarcıklıoğlu, yatırımlar için yapısal reformların tamamlanması, özellikle de bankacılık reformu ile mali disiplinin bir an önce çalışmaya başlaması gerektiğinin altını çizdi. 
     TOBB Başkanı, yatırımları artırmanın ikinci yolunun da yabancı sermayeyi ülkeye çekmekten geçtiğini vurguladı. 
     Bugün insanımızın en büyük probleminin işsizlik ve yoksulluk olduğunu belirten Hisarcıklıoğlu, şöyle devam etti 
     ''İşsizliği kamu kurumlarını istihdam deposu haline getirerek çözemeyeceğimiz gibi, yoksulluğu da tek başına asgari ücreti arttırmak suretiyle çözemeyiz. İşsizlik ve yoksullukla mücadelenin yolu, insanlara iş yaratmaktan geçer. İş yaratacak olan da özel sektördür. Hükümete düşen görev, girişimcilerin önündeki engelleri kaldırmaktır. 
     Hükümet şu gerçeğin farkında olmalıdır. 2004 yılında yeni problemlerle karşılaşacağız. Yerimizde oturarak, bunların kendi kendine çözülmesini bekleyemeyiz. Son 2 yılda yaptığımız reformlar ile iktisadi toparlanma sürecini tamamladık. Şimdi bu iyileşme sürecini kalıcı hale getirmek ve istikrarlı bir büyüme sürecine girmek için yapısal reformları tamamlamak zorundayız.'' 
     
     YAPISAL REFORMLAR 

     TOBB Başkanı, daha sonra yapısal reformlara ilişkin isteklerini şöyle sıraladı 
     ''Enerji Piyasası serbestleştirilmeli. Başta dağıtım olmak üzere piyasada serbestleşme devam etmeli. 
     -Önlem alınmazsa kamu bankalarındaki görev zararını bile gölgede bırakacak olan sosyal güvenlik sisteminde radikal reformlar derhal yapılmalı. 
     -Vergi idaresi yeniden yapılandırılmalı. 
     -Kamu idaresi reformu geciktirilmemeli. Bu reform en önemli ve kritik yapısal reform alanlarından birisidir. Türkiye'nin yaşadığı krizlerin kökeninde devletin işlev ve işleyiş mekanızmalarının, toplumun ihtiyaçlarına ve çağın gereklerine uyum sağlayamaması yatmaktadır. 
     -Mevzuattan arındırma reformu yapılmalı. Ülkemizde cumhuriyetin kuruluşundan bugüne kadar 14 bine yakın kanun ve kanun hükmünde kararname çıkarılmıştır. Bunun 2-3 katı kadar da tüzük ve yönetmelik bulunmaktadır. Türkiye, bu haliyle bir hukuk devleti değil de bir mevzuat devleti hüviyetindedir. 
     -Yargı reformuna gidilmeli. 
     -Kamu personel sistemi reforme edilmeli. 
     -Özelleştirme artık tamamlanmalı. Özelleştirme sürecinde başarılı 1-2 örneğe acil ihtiyaç vardır. Özelleştirme sadece para kazanmak için değil, ekonomiyi rekabetçi bir yapıya dönüştürme aracı olarak dikkate alınmalıdır. 
     -Devlet bankacılıktan çekilmeli. Hükümetin, hem popülizm hastalığından vazgeçmede, hem de özelleştirmede kararlı olup olmadığının en güzel göstergesi, kamunun ticari bankacılıktan çekilmesi olacaktır.'' 
     
     ENFLASYONLA MÜCADELE VE YOLSUZLUK 

     TOBB Başkanı Hisarcıklıoğlu, 2004'ün yol haritasını çizerken enflasyonla mücadelede gevşenilmemesi gerektiğini de ifade etti. 
     Bunun için para ve maliye politikalarında disiplin ile Merkez Bankası özerkliğinin önemine işaret eden Hisarcıklıoğlu, yolsuzlukla mücadeleye de değindi ve ''2004 yılında yolsuzluğun devamlı şikayet edilen ve gazete manşetlerine konu olan bir orun olmaktan çıkmaya başladığını görmek istiyoruz'' diye konuştu. Hisarcıklıoğlu, bunun için de yapanın yanına kar kalmadığı bir adalet sisteminin kurulması gerektiğini vurguladı. 
     
     YEREL SEÇİMLER 

     2004'de olumlu gidişatın devamı için polülizmden uzak durulması zorunluluğu bulunduğunu da kaydeden Hisarcıklıoğlu, şu açıklamalarda bulundu 
     ''Hükümetin ücret zamları konusundaki sosyal hassasiyetini saygıyla karşılamakla birlikte kamu kaynaklarının kısıtlı olduğu bu ortamda, bir yerden kısmadan, bir başka yere kaynak aktarılamayacağını hem siyasetçimizin, hem de vatandaşlarımızın görmesi lazım. 
     Toplumun bir kesimine siyasi tercihle aktarılacak kıt kaynakların, bütün toplum kesimlerine fatura edileceği açıktır. İlave kaynak talebinde bulunanlar, bu gerçeğin farkında olmalıdır. Uygulanan programın ve iyileşme sürecinin kesintisiz devamı için, yaklaşan yerel seçimler öncesinde hükümetin, bu bilinçle popülist harcama taleplerine sıcak bakmayacağını bekliyoruz.'' 
     
     DIŞ POLİTİKADA KARARLILIK VE İSTİKRAR 

     TOBB Başkanı, 2004'ün dış politikada daha kararlı ve istikrarlı olunması gereken bir yıl olduğunu da bildirdi. 
     Dış politikanın, ekonominin istikrar içinde büyümesi hedefini sürekli gözetmesi gereğinin altını çizen Hisarcıklıoğlu, AB konusuna değinerek, 2004 yılı Aralık ayında Türkiye'ye mutlaka 2005'in başı için bir müzakere takvimi verilmesini istedi. 
     Hisarcıklıoğlu, Kıbrıs sorununun çözümünü de AB üyeliğine ilişkin bir şart olarak düşünmediklerini ifade etti. 
     Açıklamalarının son bölümünde Türkiye'nin bir çağdaşlık koşusunda olduğunu kaydeden TOBB Başkanı, şunları söyledi 
     ''Bu koşu, bir 100 metrede bitmeyecektir. Bugün geldiğimiz noktaya bakıp sevinmeyelim, rehavete kapılmayalım. Bu koşunun bir maraton olduğunu unutmayalım. Biz, artık bu maratonu tamamlamak istiyoruz. Biz, artık geleceğimizi tasarlamak, geleceğimizle ilgili hedeflere olan bir toplumun parçası olmak istiyoruz. 19 yıl sonra Cumhuriyetimizin 100. yılını kutlayacağız. 2004 yılını, hedeflenen yapısal değişim ve dönüşümün dönüm noktası olarak görmek istiyoruz.'' 

     
</TEXT>
</DOC>
