<DOC>
<DOCNO> 237759 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/son/sondun42.html </URL>
<DATE> 2004/05/06/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Libya'daki AIDS idamları AB'yi hayal kırıklığına uğrattı 
</HEADLINE>
<TEXT>

     Sıtkı Uluç bildiriyor 
AB Komisyonu, Libya'da 6 Bulgar ve bir Filistinlinin idama mahkum edilmesini kınayarak, bu gelişmenin büyük hayal kırıklığı ve endişe yarattığını açıkladı. 
     Komisyon sözcüleri, günlük olağan basın toplantısında konuya ilişkin değerlendirmelerde bulunurken, Libya lideri Albay Muammer Kaddafi'nin geçen hafta Brüksel'e yaptığı resmi ziyaret çerçevesinde, Libya ile AB ilişkilerinde ''yeni bir süreç'' başlatıldığını hatırlattılar ve bu sürecin şimdiden olumsuz etkileneceğini söylediler. 
     Komisyon, Libya mahkemesinin kararına temyiz beklediğini, çeşitli girişimler yapılacağını ve Kaddafi ile temas kurulacağını bildirdi. 
     Sözcüler, konunun AB ülkelerinde ele alınacağını, baskı amacıyla çeşitli olanakların değerlendirileceğini belirtti. 
     Libya'da Bingazi Mahkemesi'nin, 4 yılı aşkındır devam eden yargılama süreci sonunda, 426 çocuğa AİDS virüsü bulaştırmak, bu çocukların 46'sının ölümüne neden olmak ithamıyla yargılanan 6 Bulgar ve bir Filistinli sağlık görevlisine idam cezası vermesi, AB başkentlerinde de tepkilere neden oluyor. 
     AB Komisyonu Başkanı Romano Prodi, geçen hafta Kaddafi ile yaptığı görüşmede, sanıkların lehine olan uzman raporlarının göz ardı edilmemesini ve adil bir yargılama yapılmasını istemişti. 
     
</TEXT>
</DOC>
