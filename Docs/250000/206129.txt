<DOC>
<DOCNO> 206129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/03/magazin/mag01.html </URL>
<DATE> 2004/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılbaşında ücret rekoru Candan'ın 
</HEADLINE>
<TEXT>

   Antalya'daki yılbaşı konserinde Candan Erçetin 28 milyar lira aldı. Deniz Seki 18.5 milyarla ikinci, Ajda Pekkan 14 milyarla üçüncü oldu 
      MÜJDAT GÖKTAŞ DHA 
   
   Antalya'da yılbaşı gecesi sahneye çıkan sanatçıların aldıkları ücretler belli oldu. İlk sırayı 28 milyar lirayla Candan Erçetin alırken, Deniz Seki ikinci, Ajda Pekkan da üçüncü sırada yer aldı. Antalya'da yılbaşı programı yapan ve hayranlarıyla buluşan sanatçılar, sahnedeki performanslarının yanı sıra aldıkları ücretlerle de dikkati çekti. 
   
   Tüzün'e 11 milyar 
   Antalya Defterdarlığı ekiplerinin yılbaşında yaptığı denetimlerde, Side Silence Beach Resort Otel'de sahne alan Candan Erçetin'in 28 milyar, Deniz Seki'nin 18.5 milyar, Nükhet Duru ve Cenk Eren ikilisinin 11 milyar, Ajda Pekkan'ın 14 milyar ve Sibel Tüzün'ün de 11 milyar lira ücret aldığı belirlendi. 
   Antalya Defterdarı Oğuzhan Taşkesen, yılbaşı gecesi 130 işyeri ve eğlence merkezini vergi denetimine tabi tuttuklarını belirterek, denetimlerde 47 mükellefe hasılat tespiti yapıldığını ve gece boyunca 70 tutanak tutulduğunu söyledi. Taşkesen, yasal olmayan yollardan gelir elde eden eğlence merkezlerine de 5.5 milyar lira ceza kesildiğini ifade etti. 
   
   
</TEXT>
</DOC>
