<DOC>
<DOCNO> 219872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/04/son/sontur37.html </URL>
<DATE> 2004/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
K.Çekmece'de yanan evdeki cesetlerin boğularak öldürüldüğü anlaşıdı 
</HEADLINE>
<TEXT>

     Küçükçekmece'de bir evde çıkan yangının ardından cesetleri bulunan aynı aileden 5 kişinin boğularak öldürüldüğü belirlendi. 
     Alınan bilgiye göre, Kanarya mahallesindeki evde gece saatlerinde çıkan yangının ardından ölü bulunan Celal Yıldırım 55 , eşi Gülşen Yıldırım 52 , gelini Fadime Yıldırım 33 , torunları Sercan Yıldırım 13 ve Gökçem Yıldırım'ın 10 cesetleri, Adli Tıp Kurumu morguna kaldırıldı. 
     Buradaki ilk incelemede, 5 kişinin, ''bağ ile boğma'' neticesi hayatlarını kaybettiklerinin belirlendiği ifade edildi. Evdeki yangının ise sonradan çıkarıldığı sanılıyor. 
     Bu arada, olaydan sonra Selimpaşa'da otomobilinin içinde kendinden geçmiş halde bulunan Selahattin Yıldırım, götürüldüğü Adli Tıp Kurumu'ndan Asayiş Şube Müdürlüğü'ne getirildi. 
     Yıldırım'ın alkollü olmadığı belirlenirken, uyuşturucu madde alıp almadığının anlaşılabilmesi için kan ve idrar numunelerinin alındığı belirtildi. 
     Halen ifadesi alınamayan Selahattin Yıldırım'ın emniyette suç kaydına da rastlanmadığı öğrenildi. 
     -ÇOCUKLARIN OKULUNDA YAS...- Bu arada, Yeşilköy'deki Arif Şenel İlköğretim Okulu'nda eğitim gören Gökçem ve Sercan Yıldırım'ın sınıflarında arkadaşları sıralarına çiçek ve duygularını ifade eden yazılar koydu. 
     4-B sınıfı öğrencisi Gökçem'in öğretmeni Berrin Uslu, küçük kızın çok kibar bir çocuk olduğunu belirterek, dün Erzincan yöresiyle ilgili çalışma sırasında kendisine fincan getirdiğini söyledi. 
     Gökçem'in arkadaşlarıyla da arasının çok iyi olduğunu anlatan Uslu, olayı duyan arkadaşlarının gün boyunca gözyaşlarını tutamadıklarını kaydetti. 
     Sınıf arkadaşlarından Çiğdem Çiftçi'nin Gökçem için yazdığı şiir ise oldukça ilginç ''Deprem gibi girdin sınıfa, fay hattı çizdin yüreğimize, enkazlar bıraktın kalbimizde, özlenmektesin Gökçem 8.4 şiddetinde...'' Okul yöneticileri de Selahattin Yıldırım ile ailesinin çocuklarıyla ilgilenen kişiler olduğunu ifade ederek, ''Çok sevilen bir aileydi. Yardımsever insanlardı'' dedi. 
     -BELEDİYENİN AÇIKLAMASI- Öte yandan, İstanbul Büyükşehir Belediyesi Afet Koordinasyon Merkezi'nden yapılan açıklamada, yangınla ilgili soruşturmanın Cumhuriyet Savcılığı ve polis tarafından yürütüldüğü ifade edildi. 
     İhbarlar doğrultusunda Sefaköy İtfaiye Müfrezesi'nin saat 01.20'de 5 katlı binanın 5. katındaki yangına müdahale ettiği vurgulanan açıklamada, ilk incelemede ''ölümlerin dumandan zehirlenme veya yanma sonucu olmadığının'' tespit edildiği kaydedildi. 
     Evdeki eşyanın çeşitli yerlerinde ufak çaplı yanmalar görüldüğü ve itfaiye tarafından söndürüldüğü kaydedilen açıklamada, yangın sırasında 4 kişinin itfaiye ekiplerinin olay yerine gelmesinden kısa bir süre önce hastaneye kaldırıldığının öğrenildiği, itfaiyenin olay yerinde bir kişinin cesedini bulduğu belirtildi. 
     
</TEXT>
</DOC>
