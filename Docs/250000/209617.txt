<DOC>
<DOCNO> 209617 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/19/son/sondun28.html </URL>
<DATE> 2004/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
2. Dünya Savaşı'nın 5 milyon karelik fotoğraf arşivi internette... 
</HEADLINE>
<TEXT>

     İkinci Dünya Savaşı boyunca İngiliz Kraliyet Hava Kuvvetleri'nin RAF Avrupa'nın batısında havadan çektiği 5 milyondan fazla fotoğraftan oluşan arşivin bugün internette meraklılara sunulduğu bildirildi. 
     Auschwitz toplama kampının krematoryumunun bacasından çıkan dumanların görüntülerinin de yer aldığı fotoğraf arşivinin İngiltere'nin orta kesimlerindeki Staffordshire'da bulunan Keele Üniversitesi'ne bağlı The Aerial Reconnaissance Archives TARA adlı özel bir bölüm tarafından kamuoyuna sunulduğu belirtildi. 
     ''www.evidenceincamera.co.uk'' adresinde görülebilecek fotoğraflar, 1962'de Keele'ye nakledilmelerinden önce Medmenham Analiz Merkezi'nde bulunuyordu ve savunma sırrı kabul ediliyordu. 
     Fransa'nın kuzeybatısındaki Normandiya'ya Haziran 1944'te Amerikan askerlerinin çıkarması, Almanya'nın Köln kentinin müttefiklere ait 1000 uçakla bombalanmasının sonuçları, Bismarck zırhlısının Kraliyet Donanması tarafından izlenmesi, görülebilecek fotoğraflardan bazıları. Yüksek çözünürlüğe sahip kameralarla çekilen fotoğrafların, savaşın gerçek yüzünün görülmesine olanak sağladığı belirtiliyor. 
     
</TEXT>
</DOC>
