<DOC>
<DOCNO> 247726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/14/son/sondun37.html </URL>
<DATE> 2004/06/14/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Evde hazırlanan içkiden ölenlerin sayısı 17'ye çıktı 
</HEADLINE>
<TEXT>

     İran'da başkent Tahran'ın güneyindeki Şiraz kentinde evde hazırlanan alkollü içki içerek ölenlerin sayısı 17'ye yükseldi. 
     İran resmi haber ajansı İRNA'nın haberine göre, Fars eyaleti adliye başkanı Hasan Ali Emiri, geçen cuma günü 13 olan ölü sayısının 17'ye yükseldiğini, bu kişilerden ikisinin evinde, birinin ise parkta ölü bulunduğunu söyledi. 
     Emiri, hastaneye kaldırılan 55 kişiden bazılarının hala komada olduğunu, son 24 saat içinde 23 kişinin daha hastaneye başvurduğunu, 5 kişinin ise kör olduğunu kaydetti. 
     Şimdiye kadar olayla ilgili olarak 12'den fazla kişinin tutuklandığı, bazı şüphelilerin arandığı belirtildi. 
     Şark gazetesi de adını açıklamayan bir hastane yetkilisinin ölü sayısını 20 olarak verdiğini, yapılan operasyonlarda fazla miktarda alkollü içki ele geçirildiğini yazdı. 
     İran'da 1979 yılındaki İran İslam Devrimi'nden sonra alkollü içki üretimi ve tüketimi yasaklanmıştı. Ülkede alkollü içki yasa dışı olarak evlerde üretiliyor ya da kaçak olarak ülkeye sokuluyor. 
     
     PARTİDE 50 KİŞİ TUTUKLANDI 
     Bu arada Tahran'da bir evde verilen partiye katılan 50 kız ve erkek tutuklandı. 
     Cam'e Cem gazetesinin bugünkü haberine göre, güvenlik güçleri başkentin kuzeyindeki Elahiye semtinde komşularının ihbarı üzerine baskın yaptığı bir evde eğlenen 50 kişiyi tutukladı. 
     Haberde, gençlerin gece saatlerinde ''uygunsuz kıyafetlerle alem yaptığı'', baskında evde çok sayıda ecstasy hapının yanı sıra alkollü içki ele geçirdiği belirtildi. Tutuklanan kişilere ne tür bir ceza verildiğine ilişkin bilgi verilmedi. 
     İran'da parti yaparken tutuklanan kişiler hapis, para ve kırbaç cezasına çarptırılıyor. 
     
</TEXT>
</DOC>
