<DOC>
<DOCNO> 223401 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/18/son/sondun30.html </URL>
<DATE> 2004/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Berlusconi Irak'tan asker çekmek çözüm değil 
</HEADLINE>
<TEXT>

     İtalya Başbakanı Silvio Berlusconi, Irak'ta bulunan İtalyan askerlerini geri çekmenin, bölgedeki sorunun çözümüne katkı sağlamayacağını belirterek, ''Irak'tan askerleri çekmek çözüm değildir'' dedi. 
     Berlusconi, Roma'daki çevre yolunu genişletme çalışmalarının açılışını yaptığı sırada, konuya ilişkin görüşlerini dile getirdi. 
     Gazetecilerin, Sosyalistlerin zaferinden sonra İspanya'da iktidara gelen yeni hükümetin Irak'taki askerleri geri çekmeyi planladığını hatırlatmalarına karşılık, Berlusconi şunları söyledi 
     ''Irak'taki askerleri geri çekmek çözüm değildir. Askerleri geri çağırmakla herhangi bir çözüm üretmiş olmazsınız. Bunun tam tersinin daha doğru olacağı inancındayım.'' Berlusconi, Madrid'deki olaylardan sonra terörü protesto amacıyla bugün Roma'da yapılacak yürüyüşe, Forza İtalya Partisi'nin tam kadro katılacağını da söyledi. 
     İtalya Belediyeler Derneği İBD Başkanı ve Floransa Belediye Başkanı Leonardo Domenici'nin önerisi üzerine düzenlenen mitingin öğleden sonra başlaması bekleniyor. 
     
</TEXT>
</DOC>
