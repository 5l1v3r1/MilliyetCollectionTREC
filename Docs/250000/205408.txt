<DOC>
<DOCNO> 205408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/30/son/sonspo03.html </URL>
<DATE> 2003/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Yüzüncü yıl kartalları... 2003'te Beşiktaş'ın yüzü güldü... 
</HEADLINE>
<TEXT>

     Beşiktaş, 100. kuruluş yıldönümünü kutladığı 2003 yılında Birinci Süper Futbol Ligi'nde başarıdan başarıya koştu. 
     100. yılında Birinci Süper Lig'de 7 sezon sonra şampiyonluk ipini göğüsleyen siyah-beyazlılar, 1 yıl içinde sadece 1 yenilgi aldı. 
     2003 yılında ligde yaptığı 34 maçın 27'sinde sahadan galip ayrılan ''Kara kartallar'', 6 beraberlik, 1 yenilgi elde etti. Rakip fileleri 77 kez havalandıran Beşiktaş, 27 gol yiyip toplam 87 puan topladı. 
     
     TEK YENİLGİ DİYARBAKIRSPOR'DAN 
     Beşiktaş'a, 100. yılında ligdeki tek yenilgisini Diyarbakırspor yaşattı. 
     Geçen sezon 16 Nisan'da Diyarbakır'da oynanan karşılaşmayı 1-0 kaybeden siyah-beyazlılar, 1 yıl boyunca yaptıkları diğer 33 maçta ise taraftarlarını üzmedi. 
     Beşiktaş, Birinci Süper Lig'de Diyarbakırspor yenilgisinin ardından üst üste 24 lig maçında yenilgi yüzü görmedi. 
     
     SAHASINDA HİÇ KAYBETMEDİ 
     Beşiktaş, 100. yılında BJK İnönü Stadı'nda tek bir maç bile kaybetmedi. 
     Siyah-beyazlılar, 2003 yılında İstanbul'da toplam 15 lig maçı yaparken, bunların 14'ünü kazandı, sadece Galatasaray maçında golsüz berabere kaldı. Beşiktaş, evindeki maçlarda 38 gol atarken, kalesinde 10 gol gördü. 
     
     100. YILDA DERBİ KRALI 
     Beşiktaş, 100. yılda Fenerbahçe ve Galatasaray ile yaptığı derbi maçlarda da başarılı bir grafik çizdi. 
     2003'te Fenerbahçe ile 3, Galatasaray ile de 2 kez karşılaşan ''Kara kartallar'' 3 galibiyet, 2 beraberlik elde etti. 
     
     46 RESMİ MAÇTA 31 GALİBİYET 
     100. yılında lig, Avrupa ve Türkiye kupalarında toplam 46 resmi maç yapan siyah-beyazlılar, bunların 31'inde sahadan galibiyetle ayrıldı. 
     Ligin yanı sıra, Avrupa kupalarında 10, Türkiye Kupası'nda da 2 maç oynayan Beşiktaş, Avrupa'da 3 galibiyet, 1 beraberlik, 6 yenilgi, Türkiye Kupası'nda ise 1 galibiyet, 1 de beraberlik elde etti. 
     
     İLKLERE İMZA ATTI 
     Siyah-beyazlılar, 100. yılında tarihindeki birçok ilke de imza attı. 
     Beşiktaş'ın, 100. yılında yaşadığı ilkler şöyle 
     -Tarihinde ilk kez bir İngiliz takımını yendi. Chelsea maçı 2-0 . 
     -Avrupa Şampiyonlar Ligi'nde ilk kez deplasman galibiyeti aldı. Chelsea maçı 2-0 . 
     -İlk kez Avrupa'da bir Çek ekibini eledi. UEFA Kupası Slavia Prag . 
     -UEFA Kupası'nda tarihinde ilk kez çeyrek final oynadı. 2002-03 sezonu . 
     -Deplasmanda italyan takımlarından ilk kez puan aldı. Lazio maçı 1-1 . 
     -Derbilerde yenilgi yüzü görmedi. 
     -Ligde sahasında hiç yenilmedi . 
     
</TEXT>
</DOC>
