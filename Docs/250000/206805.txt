<DOC>
<DOCNO> 206805 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/06/son/soneko21.html </URL>
<DATE> 2004/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
ATO, Modern Çarşı'yı onaracak... Esnafın borçları da ertelendi... 
</HEADLINE>
<TEXT>

     Dükkanları yanan Modern Çarşı esnafının, vergi, SSK ve Bağkur borçları ertelendi. 
     Ankara Ticaret Odası ATO ise binanın onarımına talip oldu. 
     Sanayi ve Ticaret Bakanlığı'nda ''Modern Çarşı Yangını'' toplantısı yapıldı. 
     Sanayi ve Ticaret Bakanı Ali Coşkun'un başkanlık ettiği toplantının açılışında Bakan, çarşıda 171 işyerinin ağır, 3 işyerinin orta, 57 işyerinin de az hasarlı olduğunun tespit edildiğini söyledi. 
     Basına kapalı süren ve yaklaşık 1.5 saat süren toplantının ardından, Sanayi ve Ticaret Bakanlığı Müsteşarı Adem Şahin açıklama yaptı. 
     
     ÖNLEMLER DÖRT ANA GRUBDA ÖZETLENDİ 
     Şahin, Modern Çarşı yangınının 4 ana grup halinde değerlendirmeye tabii tutulduğunu, ilk önce binanın hasar derecesinin tesbit edileceğini ve buna göre onarılıp, onarılmayacağı veya yeniden yapılıp yapılmayacağı kararının verileceğini kaydetti. 
     Esnafa kredi verilmesi konusunda Vakıfbank, Ziraat Bankası ve Halk Bankası ile görüşmeler yapıldığını ve üç bankanın da fonlama konusunda gereken alt yapıyı hazırlayacaklarını ifade eden Şahin, toplantıda hibe yardımının da gündeme geldiğini kaydetti. 
     Sosyal Yardımlaşmayı ve Dayanışmayı Teşvik Fonu ile esnaf ve ve ticaret odasının bu konuda hazırlık yapacağını vurgulayan Şahin, son olarak da vergi ertelemesinin sağlandığını söyledi. Bağkur ve SSK ödemelerinin de 1 yıl ertelendiğini açıklayan Şahin, binanın ne durumda olduğu keşfinin ise Bayındırlık ve İskan Bakanlığı ile Ankara Valiliği'nin ortaklaşa yapacakları çalışmayla ortaya çıkacağını sözlerine ekledi. 
     
     ''ONARIMI BİZ 3 AYDA BİTİRİRİZ'' 
     Öte yandan Ankara Ticaret Odası Başkanı Sinan Aygün, toplantı çıkışında, binanın yeniden onarımı konusunda kendilerinin bir teklif götürdüğünü ifade ederek, ''biz teklifimizi yaptık. Binanın temeli son derece sağlam. Bize versinler, o binanın onarımını 3 ayda bitiririz'' dedi. 
     Toplantıya Ankara Büyükşehir Belediye Başkanı Melih Gökçek, Kamu Bankaları Ortak Yönetim Kurulu Başkanı Zeki Sayın, Halkbank Genel Müdürü Hasan Cebeci, Vakıfbank Genel Müdürü Ahmet Kacar, Ziraat Bankası Genel Müdürü Can Akın Çağlar, TESK Başkan Yardımcısı Bendevi Palandöken, Ankara Esnaf Odaları Başkanı Ali Rıza Ercan, ATO Başkanı Sinan Aygün, Anafartalar Mahallesi Muhtarı, Modern Çarşı yöneticileri ile diğer yetkililer katıldı. 
     
</TEXT>
</DOC>
