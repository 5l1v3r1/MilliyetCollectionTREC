<DOC>
<DOCNO> 232980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/ekonomi/aeko.html </URL>
<DATE> 2004/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
'ABD faiz artırımı yaparken dünyayı buna hazırlamalı' 
</HEADLINE>
<TEXT>

   IMF, faiz artırımının gelişmekte olan piyasaları zorlayabileceğine dikkat çekerek, ABD'nin faiz yükseltmeden önce gerekli ortamı hazırlaması uyarısında bulundu 
      EKONOMİ SERVİSİ 
   
   Financial Times gazetesinde yayınlanan IMF'nin Dünya Ekonomik Görünüm Raporu'nun taslak metninde, ABD Merkez Bankası'nın FED para politikasını sıkılaştırmadan önce gerekli ortamı hazırlaması gerektiği ifade edildi. Raporda, FED'in faizleri artırma aşamasında amacını olabildiğince açık ifadelerle dile getirerek, piyasalar üzerindeki riskleri azaltması gerektiği belirtildi. 
   IMF ayrıca, ABD'de faiz oranlarının yükselmesinin gelişmekte olan piyasalar açısından zorluklar doğurabileceğinin altını çizdi. Öte yandan, IMF, ABD'nin izlediği maliye politikasının orta vadede ABD ve dünya ekonomisine zarar verebileceğini kaydetti. Düşük faiz oranları gelişmekte olan ülkelere para akışına neden olmuştu. 
   ABD'nin faiz yükseltmesinin bu para akışını tersine çevirmesinden korkuluyor. 
   Daha önce kasım ayındaki başkanlık seçimlerinden sonra yapılması beklenen faiz artışının, olumlu gelen son ekonomik verilerin ardından, ağustosta da yapılabileceği düşük bir ihtimal olmakla birlikte mayısta da faiz yükselişi olabileceği kaydediliyor. IMF raporunda, ABD'nin 500 milyar dolarlık cari işlemler açığında yapılacak ani düzeltmelerin diğer finans piyasalarındaki dengeleri bozabileceği de dile getirildi. 
   IMF, Avrupa Merkez Bankası'na ECB da euro bölgesindeki düşük ekonomik performans sebebi ile faiz oranını indirme konusunu düşünme tavsiyesinde bulunacak. 
   Asya ülkelerindeki kur politikalarına da değinen IMF raporunda gelişmekte olan Asya ülkelerine, kuru esnetme konusunda adım adım ilerlemeleri tavsiyesinde bulunuldu. 
   
   'Türkiye risk altında'    REUTERS Londra 
   Uluslararası derecelendirme kuruluşu Fitch tarafından yayınlanan araştırma raporunda, gelişmekte olan ülkelerin finansal açıdan zor dönemlere karşı daha sağlam bir konumda bulunduğu kaydedilmekle birlikte, ABD'nin faiz artırmasının gelişen piyasalara sermaye akışını azaltabileceği belirtildi. 
   Raporda, bu akışın kısmen, spekülatörlerin gelişmiş piyasalarda borçlanarak başka piyasalarda daha fazla getirisi olan kağıtlara yatırım yapmalarından kaynaklanması gerekçe gösterildi. Fitch, "Yüksek emtia fiyatları, düşük uluslararası faiz oranları ve küresel ekonomik toparlanmadan en fazla yararlanan Latin Amerika en fazla riski yaşayacaktır. Borç servisinin h l kamu finansmanında önem taşıdığı Türkiye, Lübnan ve Filipinler gibi ülkelerde de durum aynı olacaktır" dedi. 
   Gelişen piyasalara yönelen doğrudan yabancı yatırımların bu yıl azalacağını tahmin eden Fitch, bu ülkelerin dış borçlanma ihtiyacında yüzde 13'lük artış yaşanacağını öngördü. 
   
   OECD Avrupa faiz indirmeli    REUTERS Paris 
   Ekonomik İşbirliği ve Kalkınma Örgütü OECD Başkanı Donald Johnston, euro bölgesinde düşük faiz oranlarının, bu bölgedeki ekonomik büyümeyi destekleyebileceğini belirtirken, ABD'deki büyümenin de güçlü olduğunu söyledi. 
   Johnston CNBC Europe televizyonuna yaptığı açıklamada, euro bölgesini kastederek, "OECD'nin ekonomi bölümü iyileşmeye yardımcı olması için faiz oranlarında hafif bir indirimin uygun olacağını önermektedir" dedi. Avrupa Merkez Bankası ECB , 1 Nisan'da yaptığı açıklamada gösterge faiz oranlarını üst üste onuncu ayda da değiştirmeyerek, yüzde 2'de bıraktığını açıklamıştı. 
   Johnston, ABD ile ilgili olarak da bu ekonominin yeniden dünya ekonomisinde lider olma yolunda işaretler verdiğini belirterek, "ABD yeniden dünya ekonomisinin lokomotifi olma yolunda çok güçlü sinyaller veriyor" dedi. ABD'nin büyüme tahminine ilişkin olarak da Johnston, "Yakında OECD görünüm raporunu açıklayacak. Yüzde 4 ya da 5 arasında olursa bu beni şaşırtmaz" dedi, ancak bu oranı hangi dönem için öngördüğünü belirtmedi. 
   
      
   
   
</TEXT>
</DOC>
