<DOC>
<DOCNO> 241631 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/21/son/sondun39.html </URL>
<DATE> 2004/05/21/ </DATE>
<TIME> 20.01 </TIME>
<AUTHOR>  </AUTHOR>
<HEADLINE>
Washington Post, Ebu garib'teki ilk işkence görüntülerini yayınladı 
</HEADLINE>
<TEXT>

     ABD'nin Washington Post gazetesi, internet sitesinde, Irak'taki Ebu Garib cezaevinde Iraklı mahkumlara kötü muamele ve işkencenin ilk video görüntülerini yayınladı. 
     Ebu Garib cezaevinin koridorlarında çekildiği belirtilen, bir dakika kadar süren görüntüde, tümü erkek 5-6 Iraklı tutuklu ve 3 Amerikan askeri görülüyor. 
     Washington Post'un internet sitesindeki açıklamaya göre, askerlerin esirleri insan piramidi oluşturmaya zorladıkları sanılıyor. 
     Görüntülerde, bıyıklı, gözlüklü, mavi eldivenler giymiş bir askerin bir tutukluyu elbiselerini çıkarmaya zorlamak için tokatladığı görülüyor. Tokatlanan tutuklu, darbenin etkisiyle sarsılıyor. Asker geri dönüyor ve yere yatırılmış, ellerinden kelepçelenmiş başka bir tutukluyu kollarından çekerek sürüklüyor. İki Amerikan askeri de olan biteni izliyor. 
     Eldivenli asker, bir başka tutuklunun yanına gidiyor. Askerin, kafasına çuval geçirilmiş bu çıplak tutukluyu koridorun ortasına doğru sürüklemesi sırasında, duvarın kenarında bazıları ayakta, bazıları oturan 3-4 çıplak tutuklunun daha bulunduğu görülüyor. 
     Amerikan askerinin çıplak tutukluyu koridorun ortasına getirmesinden sonra video sonra eriyor. Washington Post, bu sahnenin ardından tutukluların insan piramidi haline getirildiğini ileri sürdü. Kim tarafından çekildiği belirtilmeyen filmin görüntü kalitesi iyi değil. 
     Sitede, 2003 yılında çekilen bu görüntülerin Washington Post'un ele geçirdiği bir dizi kısa video filminden alınmış bir parça olduğu belirtildi. 
     Görüntüler, bu sabahtan itibaren birçok Amerikan kanalında yayınlandı. 
     
</TEXT>
</DOC>
