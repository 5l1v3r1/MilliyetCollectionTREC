<DOC>
<DOCNO> 215861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/18/ekonomi/eko10.html </URL>
<DATE> 2004/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan IMF çağırdığımızda gelecek 
</HEADLINE>
<TEXT>

   ANKARA Milliyet 
   
   Kaynak paketiyle ilgili çalışmaların devam ettiğini söyleyen Devlet Bakanı Ali Babacan, "IMF heyeti, ne zaman telefon açıp 'biz hazırız, gelin' dersek, o zaman gelecek" dedi. 
   Londra'nın Finans Merkezi City'nin Belediye Başkanı Lord Alderman Robert Finch'le görüşen Babacan, gazetecilerin sorularını yanıtladı. IMF'nin gelişine ilişkin çıkan haberlerin çoğunun aslı olmadığını söyleyen Babacan, "Hazine'den herhangi bir yazılı açıklama yapılmadığı ya da benden bir şey duymadığınız sürece inanmayın" dedi. 
   IMF ile önceki gece bir telefon görüşmesi yaptığını anlatan Babacan, "'Bekleyin, biz hazırlıklarımızı yapıyoruz' dedim. Biz hazırız dediğimizde gelecekler" şeklinde konuştu. 
   Öte yandan 8.5 milyar dolarlık ABD kredisine ilişkin bir soru üzerine Babacan, "Bu kredi 2004 finansman programında bulunmuyor. Ne zaman işimize gelirse o zaman kullanırız" dedi. 
   
   
</TEXT>
</DOC>
