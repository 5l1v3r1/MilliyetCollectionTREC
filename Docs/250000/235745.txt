<DOC>
<DOCNO> 235745 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/29/ekonomi/eko11.html </URL>
<DATE> 2004/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'li şirketler daha aktif olacak 
</HEADLINE>
<TEXT>


ABD'li şirketlerin faaliyetlerini kolaylaştıracak Amerikan Şirketler Derneği dün açıldı 

EKONOMİ SERVİSİ 

Türkiye'de faaliyette olan ABD'li şirketlerin, ticari faaliyetleri kolaylaştırmak amacıyla kurulan Amerikan Şirketler Derneği dün Ritz Carlton Otel'de açıldı. Resmi olarak 12 Ocak 2004 tarihinde kurulan derneğin açılışını Amerikan Şirketler Derneği Yönetim Kurulu Başkanı Halim Neyzi ile birlikte ABD Büyükelçisi Eric Edelman gerçekleştirdi. Dernek, en az yüzde 50'si ABD sermayeli ya da ABD şirketleri ile yüzde 100 hizmet anlaşması imzalamış 35 ABD menşeili firmadan oluşuyor. 

35 üyesi var 
Kısa adı ABFT American Business Forum in Turkey olan derneğe üye firmalar arasında Coca Cola, Good Year, Pfizer, Citybank, Sikorsky ve Conrad İstanbul gibi ünlü firmalar bulunuyor. 
Dernek Başkanı Neyzi açılışta yaptığı konuşmada Türkiye'de iş yapmanın yabancı firmalar açısından kolay olmadığını söyleyerek derneğin ABD'li şirketlerin karşılaştığı sorunların çözümünde önemli rol oynayacağını belirtti. 

Rapor sunacak 
ABFT'nin kısa dönemdeki hedefleri arasında ABD'li şirketlerin karşılaştıkları sorunlar hakkında raporlar hazırlamak, hükümet ile birlikte yatırım bilançosu hazırlamak geliyor. ABFT, sadece Türk hükümeti ve özel sektörüne rapor sunmakla kalmayıp ABD Hükümeti ve Kongresi'ne de rapor sunmayı hedefliyor. 



</TEXT>
</DOC>
