<DOC>
<DOCNO> 231917 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/16/yazar/civaoglu.html </URL>
<DATE> 2004/04/16/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
Son raunda dikkat 
</HEADLINE>
<TEXT>

   
   Referandum sonuçları ne olursa olsun Türkiye - birkaç raund - üstte kalacaktır. 
   Şöyle ki 
   1 1974 Barış Harekatı'ndan bu yana, Kıbrıs Türk tarafı uluslararası ilişkilerde, sadece Denktaş tarafından ve sadece toplum lideri sıfatıyla temsil edilmiştir. 
   Önce Kuzey Kıbrıs Türk Federe Devleti, sonra KKTC başkanlığı hiçbir zaman tanınmamıştır. 
   KKTC Başbakanı olarak ilk kez Mehmet Ali Talat uluslararası görüşmelerde taraf statüsü ile masaya oturmakta. KKTC resmen tanınmasa da Başbakan'ın tanınması önemli aşamadır. Zımni kabullenilmek anlamına gelir. 
   Talat, İsviçre görüşmelerinde, Yunanistan Başbakanı ve Kıbrıs Rum yöneticileriyle masaya oturdu. 
   Daha 48 saat önce ABD Dışişleri Bakanı Powell ile telefonda konuştu. 
   Dün AB'de, olası bir çözüm halinde parasal katkıda bulunacak ülkelerin temsilcileriyle birlikte toplantıdaydı... Protokol yeri, Büyükelçi düzeyinde temsil edilen Rum yönetiminden öncelikliydi. 
   Bunlar simgesel fakat önemli işaretlerdir. 
   KKTC artık Başbakanı ile temsil edilerek, 30 yıllık toplum lideri çizgisini ilk kez kırmış bulunuyor. 
   
   Yeşil hat kaderi    AB'nin genişleme sorumlusu Verheugen, dün "Referandumda Türk tarafı EVET der, Rum tarafından HAYIR çıkarsa, Kuzey ve Güney Kıbrıs'ı ayıran yeşil hat, 1 Mayıs'tan sonra AB'nin sınırı olabilir" dedi. 
   Bunun anlamı, artık fiili bir bölünmeyi AB'nin de kabul edeceğidir ya da böyle bir gözdağı verdiğidir. 
   Oysa... 
   Kıbrıs Rum tarafının önerisi ise Referandumdan HAYIR çıkarsa Güney Kıbrıs'ın yanı sıra Kuzey'in de AB'ye bütün halinde girmiş sayılması ama Kuzey kesimine AB müktesebatı uygulanmasının askıda tutulması idi. 
   Verheugen'in söylemi - hiç değilse şimdilik - Rum önerisi paralelinde değil. 
   Verheugen'in ağzından çıkanları, "Rum kesiminden referandumda HAYIR çıkarsa, AB, KKTC'yi tanıyacak" diye yorumlamıyorum... Ama KKTC etrafındaki çemberin esnemekte olduğu gibi bir izlenim alıyorum. 
   Aynı gözlemler ABD'nin yaklaşımlarında da var. 
   
   Türkiye'nin ufku    Rum tarafında oylar ne olursa olsun... Hatta Türk tarafında HAYIR bile çıksa, Ankara'nın çözüm için gereken her şeyi içtenlikle yapmış olduğu yolunda bir inanç zemini oluştu. 
   AB'den tam üyelik için görüşme tarihi almak bağlamında, artık önüne önce Kıbrıs'ta çözüm koşulu konamaz. 
   Türkiye şimdi yol haritasındaki diğer engelleri temizlemelidir. 
   Bu arada, Genelkurmay Başkanı Orgeneral Özkök'ün son basın toplantısı, askerin politikada ağırlığı için AB kuşkularını cevaplayacak bir demokrasi duyarlılığı ortaya koymakta. 
   Kaldı ki... 
   Rum tarafının olası HAYIR'ına karşılık KKTC'den EVET çıkması, KKTC'nin mevcut statüsünü, uluslararası konumunu kuvvetlendirerek sürdürmesi sonucunu üretecektir. Askerin stratejik kaygılarını da giderecektir. 
   
   Sonra çıkar oyunu    Ancak hiç kimse Rum tarafını "enayi" sanmasın. 
   Bunları kuşku yok ki Rum da görüyor. 
   Profesyonel pokerci gibi gömlek manşetinde sakladığı kartı çıkarıp masaya koyma olasılığı hiç de az değil... 
   Yani... 
   Türkiye için üyeliğe hazır mı sorusunun cevabını içerecek Ekim 2004 raporunun verilmesinden önce, Rum kesimi "ikinci referandumu" gündeme getirebilir. 
   Böylece şu kozları oynayabilir 
   1- "Türk tarafı Annan Planı'na EVET demiş olacağı için daha fazla ödün isteyemez" tezini savunacaktır. 
   2- Mayıs 1'den itibaren zaten AB üyesi olduğu için, ikinci referandum sonucu Türk tarafı ile Birleşik Kıbrıs Devleti kurulduğunda, anlaşma artık birincil hukuk olmayabilecektir. 
   3- Rum tarafı bu referandum öncesi, Türk tarafından daha fazla ödünler isteyecektir. Türkiye'nin görüşme tarihi alabilmek için elinin mahkum olacağını düşünmektedir. 
   ...... 
   Türkiye, oyunu üstte sürdürmek için karşı politikaları şimdiden belirlemeli. 
   
      
   
   
</TEXT>
</DOC>
