<DOC>
<DOCNO> 226938 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/30/son/sonspo10.html </URL>
<DATE> 2004/03/30/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
NBA... Spurs, Cleveland'ı 101-93 yendi Hidayet 4 sayı attı... 
</HEADLINE>
<TEXT>

     ABD Profesyonel Basketbol Ligi'nde NBA 23. hafta mücadelesi, bu sabaha karşı yapılan 7 maçla başladı. 
     Geçen sezonun şampiyonu ve Ortabatı Grubu ikincisi San Antonio Spurs, sahasında Cleveland Cavaliers'ı 101-93 yendi ve 74. maçında 49. galibiyetini aldı. 
     Play-off'a kalmayı garantileyen ev sahibi ekipte ilk 5'te sahaya çıkan Hidayet Türkoğlu, 28 dakika forma giyerek, maçı 4 sayı, 6 savunma ribauntu ve 3 asistle tamamladı. 
     Türkoğlu, 2 sayılık atışlarda 5'de 2 isabet bulurken, 3 kez denediği 3 sayılık atışlarda başarılı olamadı. 
     Öte yandan, Manu Ginobili'nin 21 sayı, 8 ribaunt ve 2 asisti, 2 kez en değerli oyuncu seçilen Tim Duncan'ın 18 sayı, 7 ribaunt ve 3 asisti ile Fransız oyun kurucu Tony Parker'ın 14 sayı, 4 ribaunt ve 3 asisti galibiyeti getiren performanslar oldu. 
     Merkez Grubu beşincisi konuk ekipte ise Lebron James'in 18 sayı, 2 ribaunt ve 4 asisti, Zydrunas Ilgauskas'ın 18 sayı, 6 ribaunt ve 1 asisti ile Lee Nailon'un 15 sayı, 5 ribaunt ve 1 asisti yenilgiyi engelleyemedi. 
     Böylece Cleveland, 73. maçında 41. mağlubiyetini almış oldu. 
     
     MEMPHİS DE PLAY-OFF'A İSMİNİ YAZDIRDI 
     Oynadığı son 5 karşılaşmadan da galibiyetle ayrılarak Batı Grubu'nda 5. sıraya kadar yükselen Memphis Grizzlies, deplasmanda Atlanta Hawks'ı 136-133 gibi ilginç ve zorlu bir skorla yendi. 
     107-107 eşitlikle tamamlanan ve ilk uzatmanın sonunda da eşitliğin sağlanmasıyla 2. uzatmaya giden maçta, kazanan taraf olmayı başaran Memphis böylece, play-off'a katılmayı da garantilemiş oldu. 
     Her iki uzatmada da ağırlığını koyarak takımını galibiyete taşıyan James Posey, kaydettiği 38 sayı ile hem günün en skorer ismi oldu hem de kariyerinin en yüksek sayısına ulaştı. 
     Posey ayrıca, 11 ribaunt, 3 asist ve 1 blokluk muhteşem performansı ile göz doldurdu. Posey'i takiben Jason Williams'ın 22 sayı, 3 ribaunt ve 10 asist, Pau Gasol'ün 16 sayı, 4 ribaunt ve 2 asist ile Yunanlı pivot Jake Tsakalidis'in 15 sayı, 9 ribaunt ve 4 blokluk performansları galibiyeti getirdi. 
     Ev sahibi Atlanta Hawks'da ise 51 dakika oyunda kalan ve takımının en skorer ismi olan Stephen Jackson'ın 28 sayı, 6 ribaunt ve 2 asist, Bob Sura'nın 23 sayı, 13 ribaunt ve 9 asist, Jason Terry'nin 23 sayı, 3 ribaunt ve 6 asist, Chris Crawford'un 22 sayı ve 5 ribaunt, Jason Collier'in de 19 sayı, 5 ribaunt ve 1 asistlik başarılı oyunları galibiyet için yeterli olmadı. 
     Ortabatı Grubu üçüncüsü Memphis Grizzlies, deplasmanda çıkarttığı bu önemli galibiyet sonrasında üst üste 6. ve gruptaki 74. maçında 48. maçını kazanmış oldu. 
     Merkez Grubu yedincisi Atlanta Hawks ise, bu sezon yaptığı 74 maçta, 50. yenilgisini aldı. 
     Ligde 23. hafta mücadelesi, yarın sabaha karşı yapılacak 5 maçla devam edecek. 
     NBA'de, günün maçlarında alınan sonuçlar şöyle 
     Chicago Bulls-Miami Heat 96-105. 
     Atlanta Hawks-Mephis Grizzlies 133-136 2 uzatmada . 
     New Jersey Nets-Boston Celtics 80-84. 
     New York Knicks-Portland Trail Blazers 92-91. 
     Houston Rockets-Minnesota Timberwolves 88-94. 
     San Antonio Spurs-Cleveland Cavaliers 101-93. 
     Phoenix Suns-Washington Wizards 101-95. 
     
</TEXT>
</DOC>
