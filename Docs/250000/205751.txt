<DOC>
<DOCNO> 205751 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/31/son/soneko14.html </URL>
<DATE> 2004/12/31/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
"YTL'ye alışana kadar kredi kartı kullanımında patlama yaşanacak" 
</HEADLINE>
<TEXT>

     Gıda, eğitim ve sağlıkta KDV oranlarının düşürülmesi ve YTL ile adeta yeni bir dönemin açılacağı Türkiye'de esnaf ve tüketiciler fiyatlara karşı uyarılıyor. 
     AA muhabirinin edindiği bilgiye göre, yarından itibaren kullanıma geçecek Yeni Türk Lirası YTL ve özellikle bazı gıda ürünlerinde KDV oranlarının yüzde 8'e düşürülmesi, Türkiye'de adeta yeni bir sayfa açacak. 
     YTL ile gelecek aşağı yuvarlamalar ve KDV indirimi sonucu fiyatların düşmesinin, enflasyonun tek haneli rakamlara indiği Türkiye'de gıda, sağlık ve eğitimde geçen yılın rakamlarını getirmesi bekleniyor. 
     Konya'da kurulu Adese Alışveriş Merkezleri Genel Müdür Yardımcısı Mustafa Özeskiciler, YTL konusundaki hazırlıklarını birkaç ay önceden tamamladıklarını vurgulayarak, zaten fiyatların yaklaşık bir aydır eski Türk lirası ve YTL cinsinden belirtildiğini söyledi. 
     Çalışanlarının da YTL konusundaki eğitimlerinin tamamlandığını dile getiren Özeskiciler, ''1 Ocak'tan itibaren belirlenen gıda ürünleri, KDV oranları yüzde 8'e düşürülmüş şekliyle satışa sunulacak. Bu konuda programlarımız hazır. Yeni yıla ucuzlukla girilecek'' dedi. 
     Afra Alışveriş Merkezi yetkilileri ise şu anda bir kampanya düzenledikleri ürünlerden hiçbir vergi almadıklarını ifade ederek, ''Kampanyamız 3 Ocak'a kadar sürüyor. Bu tarihten sonra gıda ürünlerindeki KDV oranlarını yüzde 8'e çekeceğiz. Bu konudaki hazırlıklarımızı tamamladık'' diye konuştu. 
     
     ''FİYATLAR KARIŞABİLİR'' 
     Konya Esnaf ve Sanatkarlar Odaları Birliği Başkanı Bekir Duvarcı ise YTL ve KDV oranlarının düşürülmesi ile fiyatların karışabileceğini, bu yüzden esnaf ve tüketicinin etiketlere dikkat etmesi gerektiğini bildirdi. 
     Yeni yılın ilk günlerinde mutlaka karışıklık yaşanacağını savunan Duvarcı, şunları kaydetti 
     ''Her zaman zamlarla uyanan tüketici bu kez farklı şekilde güne merhaba diyecek. Bu yüzden tüketicinin yeni paraya ve ucuzluğa alışması biraz zaman alacak. Özellikle YTL'ler cepte tutulacak. Bu yüzden tüketici YTL'ye alışana kadar kredi kartı kullanımında patlama yaşanacak. Yeni yılın ilk bir haftasında fazla nakit kullanılacağını sanmıyorum.'' Duvarcı, yeni yılın ilk gününden itibaren esnafı yakın takibe alacaklarını ve KDV oranlarını düşürmeyenleri uyararak, uygulamaya geçmelerini isteyeceklerini kaydetti. 
     
</TEXT>
</DOC>
