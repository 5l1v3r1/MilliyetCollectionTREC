<DOC>
<DOCNO> 231442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/son/sontur50.html </URL>
<DATE> 2004/04/14/ </DATE>
<TIME> 18.05 </TIME>
<AUTHOR>  </AUTHOR>
<HEADLINE>
Çiçek Atamalarda sicil dosyasına bakırız 
</HEADLINE>
<TEXT>

     Adalet Bakanı Cemil Çiçek, bakanlık kadrolarında yapılan atamalarda, atanacak kişinin sicil dosyasının dikkate alındığını söyledi. 
     Bazı bakanlıklardaki atamalar, CHP Adana Milletvekili Atilla Başoğlu'nun sözlü soru önergeleri nedeniyle TBMM Genel Kurul gündemine geldi. 
     Çiçek, Başoğlu'nun, AK Parti Kahramanmaraş Milletvekili Mehmet Yılmazcan'ın eşi Nesrin Yılmazcan'ın Adalet Bakanlığında hangi görevde bulunduğu ve ne gibi nitelikleri nedeniyle bu göreve getirildiğine ilişkin sorusunu yanıtladı. 
     Bakan Çiçek, Personel Genel Müdür Vekili Nesrin Yılmazcan'ın birinci derecede hakim olduğunu, tetkik hakimi olarak çalıştığını, daha önce de personel genel müdürlüğünde çalıştığını anlattı. Çiçek, ''Biz atamalarda sicil dosyasına bakarız. Aksi halde kendisinden kaynaklanmayan sebeplerle, eşi siyasetçi diye cezalandırmak olmaz'' dedi. 
     Çiçek, Nesrin Yılmazcan'ın görevini büyük başarı ile yaptığını, kişiliği, gayreti ve çalışmaları nedeniyle layık olduğu için bu göreve getirildiğini belirterek, ''iyi ki getirmişiz'' dedi. 
     
     BAKAN COŞKUN'UN OĞLU 
     Sanayi ve Ticaret Bakanı Ali Coşkun da, oğlu Osman Yıldırım Coşkun'un Almanya'da 3 üniversitede birden eğitim gördüğünü, yüksek lisans yaptığını ve aile şirketinde çalıştığını söyledi. Oğlunun devletle işi olmadığını ve devlette görev yapmadığını bildiren Coşkun, Aria-Aycell birleşmesinden sonra İtalyan tarafının da önerisiyle şirketin yönetim kurulu üyeliğine getirildiğini anlattı. 
     Coşkun, Kemal Güven Önder adlı bürokrata ilişkin soru önergesini yanıtlarken de bu kişi ile ne kendisinin ne de eşi ve arkadaşlarının yakın bir ilişkisinin olmadığını söyledi. Sözkonusu kişinin özelleştirme kapsamındaki Kütahya Şeker Fabrikasıyla ilgili rapor hazırlaması için görevlendirildiğini belirten Şahin, Önder'in, geçen yıl Genel Müdür Yardımcılığı görevinden emekli olduğunu da bildirdi. 
     
     ''ANKARA'DAKİ MERKEZ TRAFO TAMİR EDİLDİ'' 
     Devlet Bakanı ve Başbakan Yardımcısı Mehmet Ali Şahin de özelleştirme sonucu işlerini kaybedenlere ilişkin soru önergesini yanıtlarken, özelleştirme mağdurları için yasal düzenleme yapılmadan çözüm arandığını belirterek, memur ve sözleşmeli personel olmayan ve emekliliği hak etmeyen kişilerin kamu kurum ve kuruluşlarında çalıştırılmalarına imkan tanıyacak çalışmanın ilk Bakanlar Kurulu toplantısında ele alınacağını söyledi. 
     CHP İzmir Milletvekili Hakkı Ülkü'nün, ''ekonomideki iyileşmenin vatandaşların cebine yansımadığı, işsizlik ve yoksulluk sorununun tüm yakıcılığıyla ortada kaldığını'' söylemesinin ardından yeniden söz alan Şahin, yılların birikimi sorunların kısa sürede çözülmesinin mümkün olmadığını kaydetti. Şahin, ''Ankara'daki merkez trafo tamir edildi, ama ülkenin her köşesine elektrik verilmeye daha yeni başlanıyor'' dedi. 
     3 Kasım öncesinde halktan oy isterken popülizm yapmadıklarını belirten Şahin, ''gelir gelmez her şey düzelecek'' demediklerini, halktan 3 yıla kadar bir şey beklememelerini istediklerini kaydetti. 
     
</TEXT>
</DOC>
