<DOC>
<DOCNO> 225552 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/25/son/sonspo10.html </URL>
<DATE> 2004/03/25/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Şahin Sponsorluk yasası ciddi bir doping 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, Sponsorluk Yasası ile ilgili yaptıkları düzenlemenin ''Türk sporuna getirilmiş ciddi bir doping'' olduğunu söyledi. 
     Mehmet Ali Şahin, Buca Gölet'te, İzmir'deki spor kulüplerinin temsilcileriyle biraraya geldi. Şahin, gazetecilere yaptığı açıklamada, Türkiye'de sporun gelişmesi ve lisanslı sporcu sayısının artırılması gerektiğini, 70 milyonluk ülkede yalnızca 400 bin lisanslı sporcunun bulunduğunu bildirdi. 
     Anayasa'nın 58. maddesinin, spor yapma olanağının sağlanmasını devlete ve hükümete yüklediğini, ancak sporun gelişmesiyle ilgili her türlü fiziksel koşulları hazırlamaya devletin olanağı bulunmadığını dile getiren Şahin, 2004 yılında bitirilmesi gereken 107 tesisten ancak 27 tanesinin tamamlanabileceğini anlattı. 
     Bu nedenle TBMM'den, sponsorluğun kapsama alanını genişletecek ve sporculara sahip çıkacak yasayı çıkarttıklarını kaydeden Şahin, bu düzenlemenin, eksiklerin giderilmesinde önemli bir aşama olduğunu söyledi. Amatör sporculara sponsor olanlara yüzde yüz vergi indirimi sağladıklarını belirten Şahin, ''Sponsorluk Yasası ile ilgili düzenleme Türk sporuna getirilmiş ciddi bir dopingdir'' dedi. 
     Şahin, Türkiye'de yalnızca Futbol Federasyonu'nun özerk olduğunu vurgulayarak, Türk futbolunun geçmişteki başarılarının federasyon özerkliğiyle orantılı olduğunu, bu nedenle diğer federasyonların da özerklik kazanması için çaba sarf ettiklerini ve Basketbol Federasyonu'nun da bu hazırlık içinde olduğunu bildirdi. 
     Şahin, 2005 yılında İzmir'de yapılacak Dünya Üniversite Yaz Spor Oyunları için 33 trilyon lira ödenek ayırdıklarını kaydetti. 
     Sporda temsil edilme anlamında İzmir'in biraz geride kaldığını kaydeden Şahin, ''İzmir, her alanda özellikle futbolda daha ileriye gitmelidir'' dedi. 
     Şahin, kamunun yeniden yapılanmasıyla ilgili yasaların meclise sevkedildiğini, yeni dönemde Gençlik ve Spor Genel Müdürlüğü taşra teşkilatlarını yerel yönetimlere devretmeye hazırlandıklarını belirterek, ''Sporda yeniden yapılanmayı İzmir'e taşıyacak olan arkadaşların bizimle aynı frekansta olmasına önem veriyoruz'' dedi. 
     Toplantıya, AK Parti Konak Belediyesi başkan adayı ve Göztepe Kulübü Başkanı İskender Tuğsuz, AK Parti Karşıyaka Belediyesi başkan adayı ve Karşıyaka Kulübü yöneticisi Kerem Ali Sürekli ile İzmirspor Kulübü Başkanı Şakir Uzun katıldı. 
     İskender Tuğsuz, bakan Şahin'e, üzerinde ismi yazılı Göztepe forması hediye etti. 
     Şahin daha sonra Buca Belediye Başkanı ve AK Parti Buca Belediyesi başkan adayı Cemil Şeboy ile Safari Parkı ve Yedigöller'i gezdi. 
     
</TEXT>
</DOC>
