<DOC>
<DOCNO> 213495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/06/son/sondun18.html </URL>
<DATE> 2004/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Moskova... Patlamanın terörist saldırı olduğu kesinleşti... 
</HEADLINE>
<TEXT>

     Moskova metrosunda bu sabah meydana gelen patlamanın terörist saldırı olduğu kesinleşti. 
     İçişleri Bakanlığı'ndan bir yetkili, İtar-Tass'a yaptığı açıklamada, olayın terörist bir saldırı olduğunun kesinleştiğini belirtti ve ''Bu tür terörist saldırılar birkaç kişi tarafından yapılıyor'' dedi. 
     Saldırının Vahabi hareketiyle bağlantısına ilişkin olasılığı göz ardı etmediklerini belirten yetkili, ''Bugünkü patlama, Rusya'da önceki yıllarda yapılan saldırıların bir devamı olabilir'' diye konuştu. 
     Rus iç istihbarat servisi FSB Halkla İlişkiler Bürosu da, terörist saldırının söz konusu olduğunu bildirdi. 
     Polisin halen, daha önce trene veya tren yoluna yerleştirilen bir bombanın infilak ettirildiği olasılığı üzerinde durduğu belirtildi. 
     Rus güvenlik yetkilileri, patlamanın bir kilo TNT'nin patlaması şiddetinde olduğunu ve hafif şekilde yaralanan yaklaşık 300 kişinin ayakta tedavi edildiğini kaydettiler. 
     İşe gidiş saatlerinde meydana gelen patlama sonucu tünelde çıkan yangın tamamen söndürüldü. Yetkililer, yangının tren vagonunda değil, tünelde meydana geldiğini, bunun da can kaybının artmasını önlediğini kaydettiler. 
     Patlamadan sonra Paviletskaya ve Avtozavodskaya metro hattındaki seferler durduruldu, istasyon civarındaki caddeler trafiğe kapatıldı. 
     Metroda bulunan tüm yolcuların tahliye işleminin sona erdiği açıklandı ve Rusya Acil Durumlar Bakanlığı yaklaşık 700 kişinin istasyondan çıkarıldığını duyurdu. 
     Olaydan hemen sonra FSB ve İçişleri Bakanlığı tarafından İçişleri Bakanı Aleksandır Çekalin başkanlığında bir kriz merkezi oluşturuldu. 
     Rus televizyonları, trenin makinistinin serinkanlı davranışı yüzünden bir facianın meydana gelmesinin önlediğini duyurarak, ''Patlamanın hemen farkına varan makinist anında frene basarak trenin 100 metre sonra durmasını sağladı. Makinistin paniğe kapılması halinde diğer vagonlar raydan çıkıp devrilebilir ve çok daha büyük bir facia yaşanabilirdi'' görüşüne yer verdiler. 
     Saldırıdan yaralı olarak kurtulan bir görgü tanığı, şunları kaydetti 
     ''Sabah saat 08 40 sıralarında işe gitmek için bindiğim trenin bir vagonunda şiddetli bir patlama meydana geldi. Tren patlamadan bir süre sonra durdu ve kapılar hemen açıldı. Hiç kimsede bir panik hali yoktu. Sonra tünelden ışığa doğru yürümeye başladık. Yaklaşık 2 kilometre yürüdükten sonra istasyona vardık. Kimsede bir panik hali yoktu.'' 
     
</TEXT>
</DOC>
