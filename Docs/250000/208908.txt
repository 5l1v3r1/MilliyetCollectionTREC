<DOC>
<DOCNO> 208908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/15/son/sontur33.html </URL>
<DATE> 2004/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
KESK'ten, Kamu Yönetimi Yasa Tasarısı'na tepki... 
</HEADLINE>
<TEXT>

     Kamu Emekçileri Sendikaları Konfederasyonu KESK Genel Başkanı Sami Evren, ''Kamu Yönetimi Temel Kanunu Tasarısı, hem kamu hizmetlerini, hem de kamu çalışanlarının haklarını tehdit ediyor'' dedi. 
     Evren, KESK Genel Merkezi'nde düzenlediği basın toplantısında, tasarının merkezi ve yerel yönetimlerin yeniden yapılandırılmasının yanı sıra 2 milyon kamu çalışanının çalışma koşullarında ciddi değişiklikler öngördüğünü bildirdi. 
     Tasarı geniş bir toplumsal mutabakatla hazırlanması gerekirken sadece işveren örgütlerinin görüşlerinin alındığını, kamu çalışanlarının büyük çoğunluğunu temsil eden KESK'in ve diğer emek örgütlerinin görüşlerinin alınmadığını kaydeden Evren, ''Tasarı, demokratik kamuoyunu yok sayan anlayışla hazırlanmış ve bu nedenle bile ölü doğmuştur'' dedi. 
     Merkezi ve yerel yönetimler ile çalışma yaşamında reformun zorunlu olduğunu kendilerinin de dile getirdiklerini hatırlatan Evren, ''Ama bizim anladığımız değişim ile AK Parti hükümetinin reform çalışmaları arasında büyük fark var'' diye konuştu. 
     Evren, ''çıkarılacak yasayla kamu hizmetlerinin piyasaya açılmak, ticarileştirilmek, kamuda çalışanların iş güvencelerinin, demokratik katılım ve denetim mekanizmalarının yok edilmek istendiğini'' öne sürdü. 
     ''Kamu Yönetimi Temel Kanunu Tasarısı, hem kamu hizmetlerini, hem de kamu çalışanlarının haklarını tehdit ediyor'' diyen Sami Evren, ''tasarı ile hükümet yetkililerinin demokratikleşme söylemlerinin de askıda kaldığını'' iddia etti. 
     KESK Genel Başkanı Evren, çalışma yaşamının demokratikleştirilmesinin bir bütün olarak ele alınması ve bu konuda da kamu çalışanlarının taleplerine önem verilmesi gerektiğini belirterek, ''aksi tutumun milyonlarca çalışanı yok saymak anlamı taşıdığını ve bu konudaki demokratik tepkilerini göstereceklerini'' bildirdi. 
     
     TEPKİ EYLEMLERİ 

     Sami Evren, kamu çalışanlarının, 19 Ocak Pazartesi günü Türkiye genelinde ''faks eylemi'' gerçekleştireceklerini, 20 Ocak Salı günü de işyerleri önünde basın açıklamaları yaparak tepkilerini göstereceklerini anlattı. 
     Ayrıca kamu çalışanlarının 24 Ocak Cumartesi günü İzmir'de 41 örgütün katılımıyla bölge mitingi düzenleyeceklerini dile getiren Evren, aynı gün İstanbul ve Ankara'da da şubeler platformları tarafından basın açıklamaları yapılacağını söyledi. 
     KESK Genel Başkanı Evren, yasa çalışmalarını da TBMM'de izleyeceklerini ve sonraki tavırlarını da gelişmelere göre belirleyeceklerini sözlerine ekledi. 
     
     KAMU-SEN'DEN FAKS EYLEMİ... 

     Kamu Yönetimi Temel Kanunu Yasa Tasarısı'nı protesto eden Türkiye Kamu-Sen üyeleri ise Başbakan Recep Tayyip Erdoğan ve TBMM'de grubu bulunan siyasi partilerin yöneticilerine faks gönderdi. 
     TBMM'de görüşülen Kamu Yönetimi Temel Kanunu Yasa Tasarısı'nı protesto etmek üzere Kızılay Postanesi önünde toplanan Türkiye Kamu-Sen üyesi grup, ''Küresel sermayenin uşağı olmayacağız'', ''Bizim ilkemiz bizim ülkemiz'' ve ''Adalet yoksa kalkınma da yok'' şeklinde slogan attı, alkışlı protesto gösterisinde bulundu. 
     Türkiye Kamu-Sen Genel Başkanı Bircan Akyıldız, burada yaptığı konuşmada, TBMM komisyonlarında görüşülen Kamu Yönetimi Temel Kanunu Yasa Tasarısı'nın yasalaşması durumunda ülkeyi içinden çıkılamaz bir kaosa sürükleyeceğini iddia etti. 
     Ülkenin federal bir yapıya dönüşeceğini, geleneksel devlet anlayışının ortadan kalkarak üniter devlet yapısının yok olacağını savunan Akyıldız, milletvekillerine, ''Tasarının TBMM Genel Kurulu'na geldiği gün yapılacak oylamada vicdanınızı bir kez daha gözden geçirmenizi tavsiye ediyoruz'' diye seslendi. 
     Bircan Akyıldız, tasarının derhal geri çekilmesini istediklerini söyledi. 
     Akyıldız ve konfederasyona bağlı sendikaların genel başkanları, daha sonra Başbakan Erdoğan, CHP Genel Başkanı Deniz Baykal ile TBMM'de grubu bulunan siyasi partilerin grup başkanvekillerine tasarıyı protesto mahiyetindeki metinleri faksladılar. 
     
</TEXT>
</DOC>
