<DOC>
<DOCNO> 205397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/30/son/soneko34.html </URL>
<DATE> 2003/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Sanayi Bakanı Coşkun, Modern Çarşı'yı ziyaret etti... 
</HEADLINE>
<TEXT>

     Sanayi ve Ticaret Bakanı Ali Coşkun, Modern Çarşı yangınında dükkanları yanan esnafın, heyet huzurunda açılan kasalarından çıkan yanmış ve yarı yanmış paraların Merkez Bankası tarafından değiştirilmesine başlandığını bildirdi. 
     Sanayi ve Ticaret Bakanı Ali Coşkun, geçen hafta içinde çıkan yangında büyük kısmı tahrip olan Modern Çarşı'da incelemelerde bulundu. 
     Çarşıya Ankara Ticaret Odası ATO Başkanı Sinan Aygün ile birlikte gelen Coşkun, burada gazetecilere bir açıklamada bulundu. Esnaf ve tüccara geçmiş olsun dileğinde bulunan Coşkun, Modern Çarşı yangınının Türkiye için üzücü ve ibret verici olduğunu kaydetti. Yangın'ın Türkiye'nin bazı konulardaki ihmalkarlığını bir kez daha gözler önüne serdiğini belirten Coşkun, binada statik yapı bakımından büyük bir tahribat olmaması dileğinde bulundu. 
     Yangının Bakanlar Kurulu'nda ele alındığını belirten Coşkun, Sanayi Bakanlığı'nın koordinatörlüğünde valilik, kaymakamlık, Ankara Ticaret Odası ATO , Türkiye Esnaf ve Sanatkarlar Konfederasyonu, Esnaf Odalar Birliği ve diğer ilgili birimlerin katılması ile yakında bir toplantı yapacaklarını kaydetti. Söz konusu toplantıya banka genel müdürlerini de çağırdığını belirten Coşkun, konunun bu toplantıda ele alınacağını söyledi. 
     Coşkun, ''esnafımızın bir an önce işine dönmesi için mümkün olan ne varsa, ne gerekiyorsa onu yapmaya çalışacağız'' dedi. Ali Coşkun, binadan alının beton ve demir örneklerinden kötü bir sonuç çıkmaması halinde binanın eski haline dönmesi için gerekli tedbirleri alacaklarını bildirdi. Coşkun, bina yeniden yapılırken yangın alarmı ve yangın söndürme sisteminin kurulması gerektiğine de dikkat çekti. 
     ATO Başkanı Sinan Aygün de dün binadan alınan demir ve beton örneklerine ilişkin raporun en geç Pazartesi günü önlerine geleceğini, ancak Ankara Valiliği ile İl Bayındırlık Müdürlüğü'nün raporunun bu akşam çıkmasını beklediklerini bildirdi. 
     
</TEXT>
</DOC>
