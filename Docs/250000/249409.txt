<DOC>
<DOCNO> 249409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/20/son/sondun22.html </URL>
<DATE> 2004/06/20/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Clinton Barış içinde bir Irak 5 yıl sürer... 
</HEADLINE>
<TEXT>

     ABD'nin eski Başkanı Bill Clinton, istikrarlı Irak'ın yaratılmasının 5 yıl alabileceğini söyledi. 
     Clinton, Alman ''Der Spiegel'' dergisine yaptığı açıklamada, ''Barışçı, güvenli ve çoğulcu Irak'ın oluşması 5 yıl sürer. Henüz en tehlikeli dönemi atlattığımızı sanmıyorum. Hükümetimiz, egemenliğin Irak halkına devredilmesi gerektiğini gerçekten de anlamış gibi görünüyor'' dedi. 
     Clinton, Irak'taki sorunlar ve ABD-Avrupa arasındaki ilişkilerle ilgili olarak, mümkün olan her alanda işbirliği yapılması gerektiğini ve sadece hiçbir çıkar yolun kalmadığı durumlarda askeri müdahalenin yapılması gerektiğini belirtti. 
     Irak'taki işkencelerle ilgili olarak da Clinton, ''Arap dünyası ve uluslararası topluluk, sadece askerleri sert şekilde cezalandırdığımız, işkence talimatlarını veren üst düzey yetkililere ise göz yumduğumuz intibaını edinmemeli. Böyle şeyleri otoriter ülkeler yapar'' diye konuştu. 
     
</TEXT>
</DOC>
