<DOC>
<DOCNO> 209278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/17/son/sondun21.html </URL>
<DATE> 2004/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa'da türban gösterileri... 
</HEADLINE>
<TEXT>

     Fransa'da bazı Müslüman gruplar, başta başkent Paris olmak üzere büyük kentlerde, hükümetin hazırladığı laikliğin korunmasıyla ilgili yasa tasarısını protesto etmek için gösteri yürüyüşü yaptı. Paris'in Republique meydanında düzenlenen gösteriye katılanların sayısının, ilk belirlemelere göre 3 ila 5 bin civarında olduğu bildirildi. 
     Türbanlı genç kadınların daha çok rağbet ettiği protesto gösterisinde, ''Laikliğe ihanet edildi'', ''Demokrasi için utanç'' yazan pankartlar göze çarptı. 
     Bu arada, gösterici genç kandınlarla konuşmak isteyen gazetecilerin, kortejin etrafını güvenlik amacıyla çeviren bir grup erkek tarafından engellendiği bildirildi. 
     Fransa İslam Konseyi CFCM , geçen hafta yaptığı çağrıda, Fransa Müslümanlar Partisi'nin PMF girişimiyle düzenlenen gösteriye iştirak edilmemesini istemişti. 
     CFCM Başkanı Halil Ebubekir, bu tür bir gösterinin, mart ayında yapılacak seçimlerden önce Fransız seçmenleri tahrik edeceği gerekçesiyle ''tehlikeli'' olduğunu söylemişti. 
     Fransa'da çoğu Kuzey Afrika kökenli 5 milyon civarında Müslüman yaşıyor. 
     Fransa'da devlet okullarındaki talebelerin, dini simge ve giysilerle derslere girmesinin, gelecek öğrenim yılından sonra yasaklanmasını öngören yasa tasarısı, şubat başında mecliste görüşülmeye başlanacak. 
     
</TEXT>
</DOC>
