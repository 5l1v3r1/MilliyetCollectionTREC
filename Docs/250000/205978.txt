<DOC>
<DOCNO> 205978 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/02/son/sondun26.html </URL>
<DATE> 2004/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Talat "UBP'nin kararı, DP ile işbirliğimizi de etkileyecek" 
</HEADLINE>
<TEXT>

     KKTC'de 14 Aralık'ta yapılan milletvekili seçimlerinde ortaya çıkan meclis aritmetiği çerçevesinde hükümet kurma çalışmaları sürüyor. 
     Cumhuriyet Meclisi'nde 19 milletvekili ile birinci parti konumundaki Cumhuriyetçi Türk Partisi'nin CTP hükümet kurma çalışmaları 5. gününe girerken, bu konudaki çalışmalar, Demokrat Parti'nin de DP şartları nedeniyle Ulusal Birlik Partisi'nin UBP parti meclisi toplantısına endekslendi. 
     UBP, Parti Meclisi toplantısında hükümet oluşumuna ilişkin tutumunu netleştirecek. UBP Genel Başkanı ve Başbakan Derviş Eroğlu'nun toplantı sonrasında, alınan kararı, CTP Genel Başkanı Mehmet Ali Talat'a iletmesi bekleniyor. 
     CTP Genel Başkanı Mehmet Ali Talat, Türk Ajansı-Kıbrıs'a TAK yaptığı açıklamada, UBP yetkili kurullarında bugün alınacak karar doğrultusunda temasları hafta sonu da sürdüreceklerini belirtti ve hükümeti en kısa sürede kurma konusundaki kararlılığını tekrarladı. 
     Talat, UBP Parti Meclisi toplantısıyla ilgili sorular üzerine, ''Kendi iradeleridir, ama olumlu karar çıkmasını bekliyorum. Olumlu karar çıkarsa, teması gerektiren bir karar çıkarsa derhal temaslarımız başlayacak'' dedi. 
     Talat, ''Olumlu karar çıkması halinde UBP'ye ortaklık teklif edecek misiniz '' sorusu üzerine de ''Belli sorular sorduk. Bu sorulara aldığımız yanıtlara göre belli olacak, daha da açmamız gerekirse açacağız. Nasıl bir karar çıkacak, ona bağlı'' karşılığını verdi. 
     UBP'nin tutumunun, bu parti yanında, DP ile ortaklık kurmalarında da belirleyici olacağını ifade eden Talat, ''DP, UBP'ye proksi vekalet verdi. Bu proksinin işe yarayabilmesi için UBP'den olumlu bir cevap çıkması lazım. Aksi halde işe yaramaz. Hem UBP, hem de DP ile işbirliğimizi UBP'nin bugünkü kararı etkileyecek'' dedi. 
     UBP'nin bugünkü toplantısının ardından yeni değerlendirmelere ihtiyaç olacağını da belirten Talat, ''Bu hükümet UBP ile olmayacaksa ve DP ile olacaksa o zaman DP'nin değerlendirmeye ihtiyacı olacak. Biz rahatız, ne yapacağımızı biliyoruz. Parti meclisimiz ilkeleri ortaya koydu ama DP'nin yeni bir değerlendirmeye ihtiyacı olacak'' diye konuştu. 
     
     ''TÜRKİYE İLE TEMAS İÇİN HÜKÜMET KURULMALI'' 
     Hükümeti kuracaklarına inancını tekrarlayan ve 15 günlük süreç tamamlanmadan bu konudaki çalışmaları sonuçlandıracaklarını kaydeden Talat, Türkiye ile ortak değerlendirme için, hükümetin kurulması gerektiğini söyledi. 
     Talat, Türkiye ile resmi temas olmadığını, ancak gayri resmi düzeyde temasların sürdüğünü belirtti. 
     
</TEXT>
</DOC>
