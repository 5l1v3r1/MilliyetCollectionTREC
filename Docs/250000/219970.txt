<DOC>
<DOCNO> 219970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/05/yazar/uras.html </URL>
<DATE> 2004/03/05/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
MİLLİYER YAZARLARI SEÇİM TURUNDA 
</HEADLINE>
<TEXT>
   Gümüşhane'de AKP kara kara düşünüyor 
   Gümüşhaneliler, "Genel seçimde Gümüşhane adaya değil, AKP'ye oy verdi. Eğer AKP seçime girebilseydi yine aynısı olacaktı" diyor 
   
      Gümüşhane'de merkez nüfus şimdilerde 30 bin dolayında. Şehirde 11 bin dolayında öğrenci, 1.200 dolayında öğretim üyesi var. 
   Gümüşhane'ye giren paranın yüzde 90'ı, memur, emekli, işçi ve öğrenci parası. Merkez nüfusunun üçte birini öğrenci ve öğretim üyelerinin oluşturmasına rağmen Gümüşhane'de ne sinema var ne de tiyatro. Gümüşhane'ye Firuze gelemeyecek. Gümüşhane'de yaşayanlar Firuze filmini izleyemeyecek. 
   Aydın Doğan Spor Tesisi 4 katlı modern bir bina. Gençlerin spor yapabilecekleri tek yer. Minibüsümüzün kasetçalarına "Firuze"nin kasedini taktık. Müslüm Baba'nın "Sensiz Olmaz"ını dinleyerek Zigana'ları aştık. Müslüm Baba "Anlamak çözmeye yetmez" diyor 
   
   ANAP'ı destekleme dedikodusu 
   Gümüşhane'ye yaklaşırken Mescitli köyüne uğradık. Eskiden 200 hanesi olan köyde şimdilerde 80 kişi yaşıyor. Kahvede Mescitli köyünden Turan Akdik ve Ali Atay ile sohbet ettik. Günün konusu AKP belediye başkan adayının seçime giremeyecek olması. Yüksek Seçim Kurulu, usul hatası nedeniyle AKP'nin seçime giremeyeceğine karar vermiş durumda. Gümüşhane'ye ulaşınca ilk olarak AKP il merkezine gittim. Milletvekili dostum Sabri Varan, adaylığı usul hatası nedeniyle kabul edilmeyen Aydın Pişiren ile oturmuş "kara kara düşünüyor." Ne düşündüklerini onlar söylemedi ama "dedikodu"ya göre AKP'lilerin üzerinde durdukları formül ANAP'ın listesinde yer alan Hakan Bilgin'in yerine Süleyman Köprülü'nün aday gösterilmesi ve de AKP'nin Süleyman Köprülü'yü desteklemesi. Seçildikten sonra da Süleyman Köprülü'nün AKP'ye geçmesi... Belediye Başkanlığı görevinde bulunan Mustafa Canlı bu seçime de MHP adayı olarak katılıyor. DYP adayı Naim Ağaç, Mustafa Canlı'dan önce iki dönem başkanlık yapmış. CHP'nin eski il başkanlarından Gürbüz Akçay, DSP'nin ortalıkta görünmediğini, CHP adayı Ömer Faruk Öztürk'ün başkanlık yarışında öne çıkmasının güç olacağını söylüyor. Sonuç ne olur Gümüşhaneliler diyor ki, genel seçimde Gümüşhane adaya değil AKP'ye oy verdi. Mahalli seçimde de öyle olacaktı. AKP doğrudan aday gösteremese de eğer ANAP'tan Süleyman Köprülü aday gösterilebilir ise AKP oyları ile belediye başkanı seçilebilir. Bu olamaz ise, DYP ile MHP rekabeti sonunda ya Mustafa Canlı MHP ya da Naim Ağaç DYP başkanlığı alır. 
   
      
   
   
</TEXT>
</DOC>
