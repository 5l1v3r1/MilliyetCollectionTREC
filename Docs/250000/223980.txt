<DOC>
<DOCNO> 223980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/20/son/sondun08.html </URL>
<DATE> 2004/03/20/ </DATE>
<TIME> 07.00 </TIME>
<AUTHOR>  </AUTHOR>
<HEADLINE>
Tayvan'da devlet başkanlığı seçimi... Halk sandık başında... 
</HEADLINE>
<TEXT>

     Tayvan'da yapılan devlet başkanlığı seçiminde halk sandık başına gitti. 
     Tayvan Devlet Başkanı Chen Shui-Bian'a 54 yönelik suikast girişimiyle gölgelen seçimde Chen'in rakibi milliyetçi lider ve eski Devlet Başkanı Yardımcısı Lien Chan, başkent Taipei'de evinin yakınındaki bir okulda oyunu kullandıktan sonra gazetecilere yaptığı açıklamada, ''Dün atılan kurşun, sadece bir kişiyi değil, demokrasimizi yaraladı. Seçimde herkes oy kullanmalı. Aslı bilinmeyen bu olayın, seçimi ve kaderimizi değiştirmesine izin veremeyiz'' dedi. 
     Devlet başkanlığı seçimine 16.5 milyon seçmenden, katılımının yüzde 80 civarında olması beklenirken, sandıkların TSİ 10 00'da kapanacağı, seçimin galibinin öğle saatlerinde duyurulacağı belirtildi. 
     Tayvan Devlet Başkanı Chen Shui-Bian, 2000 yılında yapılan seçimde rakibi Lien Chan'ı yenilgiye uğratmıştı. 
     Tayvan'da seçimin yanı sıra Chen'in girişimiyle ülkenin Çin ile ilişkilerin geleceğine ilişkin bir referandumda da yapılıyor. Referandumun geçerli olması için seçmenlerin en az yarısının oy kullanması gerekiyor. 
     
     ''ÇİN'İN, SUİKAST GİRİŞİMİYLE İLGİSİ YOK'' 

     Bu arada Tayvan Ulusal Güvenlik Bürosu'ndan yapılan açıklamada, Çin'in Devlet Başkanı Chen Shui-Bian'a yönelik suikast girişimiyle ilgisi bulunmadığı bildirildi. 
     Ulusal Güvenlik Bürosu Başkanı Tsai Chao-Ming, yaptığı açıklamada, suikast girişiminin Çin ya da diğer siyasi faktörlerle bağlantısı bulunmadığını belirterek, ''Bunun bir sosyal düzen eylemi olduğuna inanıyoruz'' dedi. 
     
     ÇİN'İN TEPKİSİ 

     Çin, Chen'in vurulmasından 10 saat sonra sessizliğini bozarak, konunun dikkate alındığını bildirdi. 
     Çin'in Tayvan işlerinden sorumlu bürosundan, resmi Yeni Çin Haber Ajansı'na yapılan açıklamada, Devlet Başkanı Chen Shui-Bian ve yardımcısı Annette Lu'nun vurulması eyleminin dikkate alındığı belirtilerek, ''Gelişmeleri izlemeyi sürdüreceğiz'' ifadesi kullanıldı. 
     Çin'de resmi basın, olayı halka 6 saat sonra duyururken, büyük gazeteler haberi bir, iki cümlelik yazılarla geçiştirdi. 
     Tayvan'da devlet başkanlığı seçimleri öncesinde dün ülkenin güneyindeki Tainan kentinde, üstü açık aracıyla ilerleyen Chen'in konvoyuna tek el ateş edilmiş, Chen Shui-Bian ve yardımcısı Annette Lu yaralanmıştı. 
     Karnından tek kurşun çıkarılan Chen, taburcu olmuştu. 
     
</TEXT>
</DOC>
