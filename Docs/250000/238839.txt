<DOC>
<DOCNO> 238839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/10/son/sonspo14.html </URL>
<DATE> 2004/05/10/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Eski basketbolcu Orhun Ene Dünya Fair Play ödülünü kazandı... 
</HEADLINE>
<TEXT>

     Uluslarararası Fair Play Komitesi CIFP Yönetim Kurulu İstanbul'da yaptığı toplantıda, eski milli basketbolcu ve antrenör Orhun Ene'yi 2003 yılının Davranış Dalı'nda Dünya Fair Play Ödülü Şeref Diploması'na layık gördü. 
     Dünya Fair Play Konseyi'nin Türk üyeleri Erdoğan Arıpınar, Togay Bayatlı ve Şenes Erzik, eski milli basketbolcu ve antrenör Orhun Ene'nin Davranış Dalı'nda ittifakla bu ödüle değer görüldüğünü söylediler. 
     Orhun Ene, Fenerbahçe-İTÜ maçında takımı lehine verilen 3'lük atışın kural dışı olduğunu belirterek, iptalini istemiş ve örnek davranışından ötürü aday listesine konulmuştu. 
     Türkiye, 2002 yılında eski güreşçilerden Gazanfer Bilge ile Şeref Diplonası, Galatasaray Kulübü Başkanı Özhan Canaydın ile de Kutlama Mektubu almıştı. 
     Orhun Ene'nin ödülü Ekim ayında ABD'nin Orlando kentinde törenle verilecek. 
     
</TEXT>
</DOC>
