<DOC>
<DOCNO> 202808 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/17/son/sontur28.html </URL>
<DATE> 2003/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
2004'ün ilk aylarında yoğun diploması trafiği... 
</HEADLINE>
<TEXT>

     Ankara, 2004 yılının ilk aylarında yoğun bir diplomasi trafiğine hazırlanıyor. 
     Edinilen bilgiye göre, Başbakan Recep Tayyip Erdoğan ile Dışişleri Bakanı ve Başbakan Yardımcısı Abdullah Gül'ün 9-10 Ocak'ta Almanya'yı ziyaret ederek, Berlin'de düzenlenecek Uluslararası Bertelsmann Forumu'na katılması bekleniyor. 
     Ankara, yeni yılın ilk aylarında Almanya'dan iki önemli konuğa evsahipliği yapacak. Almanya Dışişleri Bakanı Joschka Fischer 21-22 Ocak, Almanya Başbakanı Gerhard Schröder de 23-24 Şubat'ta Türkiye'ye resmi ziyarette bulunacak. 
     Fischer'in temaslarında, Türkiye-AB ilişkileri, Kıbrıs ve Irak konularının, Schröder'in ziyaretinde ise ekonomik konuların ağırlıklı olacağı bildirildi. 
     Schröder'in İstanbul, Ankara, Adana ve İskenderun'u kapsayacak ziyareti çerçevesinde Cumhurbaşkanı Ahmet Necdet Sezer, Başbakan Erdoğan ve CHP Genel Başkanı Deniz Baykal ile biraraya gelmesi öngörülüyor. 
     Bu arada, Fischer'in temaslarının ardından, Ocak sonunda AB Komisyonu Başkanı Romano Prodi ve AB Komisyonu'nun genişlemeden sorumlu üyesi Günter Verheugen da Ankara'da temaslarda bulunacak. 
     Ocak ayında Türkiye'ye resmi ziyarette bulunacak bir diğer isim ise Pakistan Devlet Başkanı Pervez Müşerref olacak. Müşerref, Ocak ayının ikinci haftasında İstanbul ve Ankara'da temaslarda bulunacak. 
     Pakistan Devlet Başkanı Müşerref'in 3 gün sürecek temasları çerçevesinde Cumhurbaşkanı Sezer, Başbakan Erdoğan, Genelkurmay Başkanı Orgeneral Hilmi Özkök, Dışişleri Bakanı Gül ile biraraya gelmesi bekleniyor. 
     
</TEXT>
</DOC>
