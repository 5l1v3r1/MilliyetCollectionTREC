<DOC>
<DOCNO> 218533 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/28/son/soneko20.html </URL>
<DATE> 2004/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Mükelleflere performans bildirimi zorunluluğu... 
</HEADLINE>
<TEXT>

     Ticari, zirai ve mesleki kazançları dolayısıyla gerçek usulde vergilendirilen gelir ve kurumlar vergisi mükellefleri için ''Performans Derecelendirme Bildirimi'' verme zorunluluğu getirildi. 
     Bilanço esasına göre defter tutan mükellefler için ise ''Yıllık Faaliyet Bildirim Formu'' düzenleme zorunluluğu kaldırıldı. 
     Maliye Bakanlığı'nın konuya ilişkin ''Vergi Usul Kanunu Genel Tebliği'' Resmi Gazete'de yayımlandı. 
     Tebliğde, alınacak bildirimin amacı, doldurulması, verilme yeri ve zamanı ile verilmemesi veya eksik, yanıltıcı bilgi verilmesi durumunda uygulanacak müeyyideler de açıklandı. 
     Tebliğe göre, bildirim 2003 yılı gelirlerinin beyanından itibaren başlamak üzere, her yıl gelir ve kurumlar vergisi beyannameleriyle birlikte, beyannamelerin verilme süreleri içinde, bağlı bulunulan vergi dairesine verilecek. 
     Kolektif ve adi komandit şirketlerle adi ortaklıklara ilişkin bildirim, tüm ortaklar tarafından bağlı bulundukları vergi dairesine iletilecek. 
     Bildirimi belirlenen sürelerde vermeyenler hakkında mükellefiyet durumlarına göre, 250 milyon ile 1 milyar 70 milyon lira arasında değişen tutarlarda özel usulsüzlük cezası kesilecek. Bu cezalara rağmen yükümlülüklerini yerine getirmeyenler hakkında özel usulsüzlük cezaları bir kat artırılarak, uygulanacak. 
     Bildirimi eksik veya yanıltıcı düzenleyenler için de ikinci derece usulsüzlük cezası kesilecek. 
     
</TEXT>
</DOC>
