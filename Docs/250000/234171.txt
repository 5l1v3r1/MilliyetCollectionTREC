<DOC>
<DOCNO> 234171 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/23/son/sonsiy11.html </URL>
<DATE> 2004/04/23/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Başbakan Erdoğan koltuğunu bir günlüğüne devretti 
</HEADLINE>
<TEXT>

     Başbakan Recep Tayyip Erdoğan, öğrencileri kabulünde, ''Bir gün, dünyaya hükmeden büyükler, siz küçüklerin kalplerinizdeki sevgiyi, saflığı ve güzelliği yeniden keşfedebilirlerse dünyadaki bütün sıkıntılar sona erecektir'' dedi. 
     Başbakan Erdoğan, 23 Nisan Ulusal Egemenlik ve Çocuk Bayramı dolayısıyla, Milli Eğitim Bakanı Hüseyin Çelik başkanlığındaki bir grup öğrenciyi Başbakanlık Merkez Binası Bakanlar Kurulu Salonu'nda kabul etti. 
     Kabulün başında, 23 Nisan Başbakanı Mamak Ahmet Hızal İlköğretim Okulu 5-B sınıfı öğrencisi Beyda Kılıç, ''Tüm Türk çocukları adına sizlere takdim ediyorum'' diyerek bir demet çiçeği Erdoğan'a verdi. 
     Kabulde konuşan Erdoğan, sözlerine ''Bu güzel günde sizlerin aranızda olmaktan, bu güzel bayramda sizin neşenize ortak olmaktan çok büyük bir mutluluk duyuyorum'' diye başladı. Türkiye ve dünyadaki çocukların 23 Nisan Bayramı'nı kutladığını ifade eden Erdoğan, ''Bundan sonra kutlayacağınız, her 23 Nisan sabahında, bugünkünden daha aydınlık, daha sevgi ve barış dolu bir dünyaya uyanmanızı diliyorum'' dedi. 
     İnsanoğlunun bin yılları bulan tarihi boyunca sıkıntılı zamanlar yaşadığını, karanlık dönemler geçirdiğini belirten Erdoğan, şöyle konuştu 
     ''Ancak, sonunda her zaman aydınlığına ulaşmanın bir yolu bulunmuş, savaşların yerini barışlar, kötülüklerin yerini iyilikler ve güzellikler almıştır. Bugün savaşlardan, acılardan ve sıkıntılardan yorulmuş olan dünya, sizin çocuk kalplerinizdeki tertemiz duygulara ihtiyaç duymaktadır. 
     Eğer bir gün dünyaya hükmeden büyükler, siz küçüklerin kalplerinizdeki sevgiyi, saflığı ve güzelliği yeniden keşfedebilirlerse dünyadaki bütün sıkıntılar sona erecektir. Dünya çocuklarının tek bayramı olan 23 Nisan bu duyguların hatırlanması için en uygun fırsattır. Bu bayramı, her yıl dünya çocuklarıyla birlikte coşkuyla kutluyor, dünyada eksik olan güzellikleri bütün dünyaya hatırlatıyoruz.'' Başbakan Erdoğan, gönüllerinin, her günün çocuk bayramı olmasını dilediğini ifade ederek, ''Çünkü çocuk bayramdır, çocuk sevgidir'' diye konuştu. 
     Erdoğan, konuşmasında çocuklara şöyle seslendi 
     ''İnşallah sizler kalplerinizdeki bu iyilik ve güzellik duygularını hiç yitirmeyecek, yarının büyükleri olarak dünyayı sevginin ve barışın egemen olduğu bir yer haline getireceksiniz. Bizler çok iyi biliyoruz ki sizler bu ülkenin geleceği, yarınlarısınız. Sizlerden dileğim, bugün yaşadığımız sıkıntıları gelecekte yaşamamak için ülkeniz ve milletiniz için çok çalışmanız, kendinizi geliştirmenizdir. 
     Sizlerin daha iyi bir eğitim almanız için, daha bilgili ve donanımlı yetişmeniz için biz hükümet olarak bütün imkanlarımızı seferber etmekle yükümlüyüz. Azla, asla yetinmeyin ve bizlerden daima daha fazlasını isteyin. Kendi geleceğinize de, ülkemizin geleceğine de sahip çıkın. Sizler geleceğe ne kadar hazırlıklı olarak yetişirseniz, ülkemiz de gelecekte o kadar güçlü ve müreffeh bir ülke olacaktır.'' Türkiye'nin Allah'ın izniyle yakın bir gelecekte dünyanın en gelişmiş, en medeni, en güçlü ülkelerinden birisi olacağını ifade eden Erdoğan, ''Sizlerle böyle bir ülkede yaşamanın keyfini yaşamayı sabırsızlıkla bekliyorum'' dedi. 
     Başbakan Erdoğan, öğrencilerden gelecek için kendilerine hedefler koymalarını ve güzel hayaller kurmalarını istedi. 
     Erdoğan, konuşmasının ardından, ''Bana gülü verdi. Ben de kendisine şimdi Başbakanlık koltuğunu veriyorum'' diyerek, koltuğunu 23 Nisan Başbakanı Beyda Kılıç'a devretti. 
     
     23 NİSAN BAŞBAKANI 
     Beyda Kılıç da 23 Nisan Ulusal Egemenlik ve Çocuk Bayramı ile ilgili duygularını aktarmak istediğini söyledi. ''TBMM'nin 84. yıldönümünde, Büyük Önderimiz Atatürk'ün biz çocuklara armağan ettiği bu bayramın tüm Türk ve dünya çocuklarına savaşsız, barış içinde ve huzur dolu günler getirmesini diliyorum'' diyen Kılıç, bu bayramın Türkiye'de olduğu gibi, dünya ülkelerinde de resmi bir bayram olarak kutlanmasını istedi. 
     Milli Eğitim Bakanı Çelik, 23 Nisan Başbakanı Kılıç'a, ''Sayın Başbakanım bize herhangi bir emriniz var mı '' diye sordu. 
     Kılıç da Milli eğitimin daha fazla güçlenmesini, Türkiye'nin gelişmesi açısından daha fazla katkıda bulunmasını isteyerek, ''İnşallah çalışmalarınız devam eder ve ülkemiz ve milli eğitimimiz gelişir'' dedi. 
     Başbakan Erdoğan'ın ''Bakan beye bir talimatınız var mı '' sözleri üzerine 23 Nisan Başbakanı Kılıç, Devlet Parasız, Yatılılık ve Bursluluk Sınavı'na girişin biraz daha kolaylaştırılmasını isteyerek, bu sınavı kazanıp burs alan öğrencilere daha fazla burs ödenmesini istedi. 
     Hüseyin Çelik de, ''Başbakanımız olarak bu yönde Maliye bakanımıza bir talimat verirseniz. Biz de bursları artırırız'' dedi. 
     Çelik'in bu sözleri salondakilerce gülerek karşılandı. 
     23 Nisan Başbakanı Kılıç, Bakan Çelik'in uyarısıyla, özel kalemi arayıp talimat vermek istediğini söyledi. Başbakan Erdoğan da Maliye Bakanı Kemal Unakıtan'ın ABD'de olduğunu söyledi. 
     Beyda Kılıç, bir gazetecinin, yarın Kıbrıs'ta referandum olacağını hatırlatarak, referandumun sonucunun ne olacağını sorması üzerine, ''İnşallah Kıbrıs için, Türkiye Cumhuriyeti ve KKTC için en iyi olan, ülkemizin menfaati yönünde bir sonuç çıkar. Bunu temenni ediyorum. Seçimden önce de bir tahmin yapmak doğru olmaz, halkımızı yanlış yönlendirmeyelim'' diye konuştu. 
     ''Kadının siyasetteki yerinin sorulması üzerine de Kılıç, kadının kurtuluş mücadelesinde büyük özverilerde bulunduğunu ifade ederek, kadının siyasette daha fazla olmasını istedi. Kılıç, Bakanlar Kurulu'ndaki bayan bakan sayısının erkeklerden fazla olması gerektiğini söyledi. 
     Başbakan Erdoğan'ın, ''Niye yapmadın '' diye sorması üzerine de, Kılıç, bayan milletvekili sayısının az olduğunu, fazla olması durumunda kabinenin bütün bakanlarını bayan yapacağını kaydetti. 
     Kılıç, soru gelmemesi üzerine, gazetecilere, ''Soru hazırlamadınız herhalde'' dedi. 23 Nisan Başbakanı Kılıç'ın bu sözleri de gülüşmelere neden oldu. 
     Kılıç, bir öğrencinin bazı okullarda bilgisayar olmadığını söylemesi üzerine, bu konuda Bakan Çelik'e başvurulmasını istedi. Çelik de, ''Zor sorularda topu hemen taca atıyorsunuz'' diyerek, gerekenin yapılacağını söyledi. 
     Doğubeyazıt'tan gelen Bediha Kahraman adlı öğrenci de Başbakan Erdoğan'a, İshakpaşa Sarayı'nın fotoğrafını hediye etti. Erdoğan'a, Ankara'ya davet edildiği için teşekkür eden Kahraman, Ankara'da okumak istediğini söyledi. 
     Başbakan Erdoğan da anne ve babasının izin vermesi halinde yatılı bir okulda okuyabileceğini belirtti. 
     Başbakan Erdoğan, kabulde, biri kız iki anaokulu öğrencisini de severek, öptü. 5 yaşındaki Damla Demir'in, Erdoğan kendisini öperken, ''Sakalların battı'' demesi, salonda gülüşmelere neden oldu. 
     Başbakan Erdoğan, daha sonra kabul ettiği öğrencilere saat hediye etti ve onlarla fotoğraf çektirdi. 
     
</TEXT>
</DOC>
