<DOC>
<DOCNO> 216248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/19/son/soneko21.html </URL>
<DATE> 2004/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Marshall Boya, Du Pont'a satılmıyor... 
</HEADLINE>
<TEXT>

     Marshall Boya'nın Du Pont'a satışı konusundaki çıkarılan söylentilerin gerçeği yansıtmadığı bildirildi. 
     Marshall Boya'dan yapılan açıklamada, şirketin 1998 yılında Akzo Nobel tarafından satın alınmasının ardından sadece inşaat boyaları alanında faaliyet gösterdiği kaydedildi. 
     Du Pont'un ise Avrupa ve Asya'da inşaat boyaları alanında faaliyeti bulunmadığına işaret edilen açıklamada, ''Dolayısıyla, Du Pont'un sadece Marshall'ı satın alması, uluslararası stratejilerine göre mümkün değildir'' denildi. 
     Ana faaliyet alanı olarak seçilen inşaat boyalarının satış ve üretimi konusunda Türkiye'de pazar lideri olan Marshall'ın, Akzo Nobel'in dünyada izlediği stratejiler doğrultusunda güçlü bir yapıya sahip olduğu vurgulanan açıklamada, ''Akzo Nobel'in başarılı bir satın alma olarak nitelendirdiği Marshall'ı satmak gibi bir düşüncesi söz konusu değildir'' ifadesine yer verildi. 
     
</TEXT>
</DOC>
