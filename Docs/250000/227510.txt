<DOC>
<DOCNO> 227510 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/son/sondun14.html </URL>
<DATE> 2004/04/01/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Hıristiyan okuluna saldıran 3 militana ölüm cezası 
</HEADLINE>
<TEXT>

     Pakistan'da, iki yıl önce bir Hıristiyan okuluna saldıran ve 6 kişinin ölümüne yol açan militanlardan 3'ü ölüm cezasına çarptırıldı. 
     Polis, 5 Ağustos 2002'deki saldırıdan bir hafta sonra yakalanan sanıklardan 4'ünün de ömür boyu hapis cezasına çarptırıldığını söyledi. 
     Başkent İslamabad yakınlarındaki Ravalpindi kentinde görülen davada, ölüm cezasına çarptırılan Saiurülrahman, Muhammed Ebubekir ve Ata Ullah'ın, saldırıyı planlamak ve düzenlemekten suçlu bulundukları kaydedildi. 
     Polis, suçluların temyize başvurup başvurmayacaklarına dair bir açıklama yapmadı. 
     İslamabad'ın 55 kilometre kuzeydoğusundaki Muree kentindeki okula düzenlenen saldırıda, maskeli saldırganlar Kalaşnikof silahlarla ateş açmışlardı. Saldırıda 6 Pakistanlı ölmüştü. 
     Pakistan'ın 2001'de, ABD'nin terörizmle mücadelede yakın müttefiği olmasından bu yana bu ülkedeki Hıristiyanlara düzenlenen saldırılar arttı. Ekim 2001'de Pencap eyaletinin doğusundaki St. Dominic Kilisesi'ne düzenlenen saldırıda 16 kişi ölmüştü. 17 Mart 2002'de İslamabad'daki bir kiliseye bomba atılması sonucu aralarında 2 Amerikalının bulunduğu 5 kişi ölmüş, 45 kişi yaralanmıştı. Rana Kot kasabasında Haziran 2003'de düzenlenen saldırıda da bir papaz öldürülmüştü. 
     
</TEXT>
</DOC>
