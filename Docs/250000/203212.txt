<DOC>
<DOCNO> 203212 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/19/son/soneko18.html </URL>
<DATE> 2003/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan Göz göre göre niye kendi ayağımıza kurşun atalım 
</HEADLINE>
<TEXT>

     Ekonomiden Sorumlu Devlet Bakanı Ali Babacan, artık AK Parti iktidarının önünün açık olduğunu belirterek, ''Biz göz göre göre niye kendi ayağımıza kurşun atalım Bu tarihi fırsatın kaçmasına izin vermeyiz'' dedi. 
     NTV'de katıldığı sabah programında soruları yanıtlayan Babacan, ekonomik programdan taviz vermeyeceklerini söyledi. 
     Enflasyonun ve faizlerin düşüşüne dikkati çeken Babacan şunları kaydetti 
     ''Maastrich kriterlerini yakalamış bir Türkiye olmak istiyoruz. Daha 4 yılımız var, ondan sonra ikinci bir 5 yıllık, üçüncü bir 5 yıllık dönem... Artık AK Parti iktidarının gerçekten önü açık, biz göz göre göre niye kendi ayağımıza kurşun atalım, bu tarihi fırsatın kaçmasına izin vermeyiz.'' Babacan, ABD'nin açtığı 8.5 milyar dolarlık krediye ilişkin olarak da, ''ABD tarafı, 8.5 milyar dolarlık kredi için hazır diyor. Biz de, ne zaman uygun görürsek haber veririz diyoruz'' diye konuştu. 
     Babacan, 2004 yılında gözden geçirmelerin sıradan hale geleceğini belirterek, yapısal düzenlemeler konusunda önemli mesafeler aldıklarını söyledi. 
     
     GÖZDEN GEÇİRMELERİN BİRLEŞTİRİLMESİ 
     Avrupa Birliği uyum sürecindeki yapısal reformlara ve Dünya Bankası ile yürüttükleri yapısal reformlara dikkati çeken Babacan, IMF ile 2004 yılında 5-6 adet gözden geçirme olduğunu, bunların bazılarının birleştirip birleştirilmemesi konusunu IMF heyeti geldiğinde görüşeceklerini söyledi. 
     Yapılan çalışmalarda, IMF'den, 2005 yılından sonra bir kredi alınmayacak gibi gözüktüğünü anlatan Babacan, ''IMF ile Türkiye'nin kredi kullanmadan hangi formatta çalışabileceğinin cevabı 2004 yılının ortalarında netleşecek'' dedi. 
     2004 yılı sonuna kadar hedeflerini koyduklarını hatırlatan Babacan, 2005 ve ötesine baktıklarını ve 2004 konusunda hiçbir endişelerinin olmadığını bildirdi. Özelleştirmenin hızla tamamlanması gerektiğini vurgulayan Babacan, yapısal reform olarak 7.8.9. gözden geçirmelerde daha çok üzerinde durulacak konuların bütçe hedeflerinin uyumlu olup olmadığı ve Merkez Bankası'nın politikaları olduğunu kaydetti. 
     Çok disiplinli bir bütçe uygulaması olduktan sonra Merkez Bankası'nın işinin kolaylaştığını söyledi. 
     
     ''KİT'LER TÜRKİYE'NİN KANAYAN YARALARI'' 
     Babacan, KİT'lerin Türkiye'nin kanayan yaraları olduğunu belirterek, KİT'lerde büyük problemler olduğunu kaydetti. 
     Babacan, KİT'lerin bazılarında karlılık gözüktüğünü ancak, derinlemesine bakıldığında bunun kurun fazla artmamasından kaynaklandığının anlaşıldığını kaydetti. 2004 yılı için mali disiplinden taviz vermeden, yapısal reformların yerine getirilmesi halinde hiçbir risk görmediğini anlatan Babacan, 2003 yılında hem Türk Lirası'nın değerlendiğini hem de ihracatın arttığına işaret etti. 
     
     ''SON 1 YILDA GÜVEN ARTTI'' 
     Türkiye'de son bir yılda ekonomik programa olan güvenin arttığını anlatan Babacan, halkın desteği, güveni olmadan başarılı olunamayacağını kaydetti. 2004 yılında enflasyondaki ve faizdeki düşüş trendinin devam edeceğini vurgulayan Babacan, 5 yıllık tahvillerde ABD tahvillerinin 2.2 puan üstünde olduklarını, 30 yıllık tahvillerde ise bu oranın 3.4 puan olduğuna dikkati çekti. 
     Bugüne kadar, kendilerine güvenen, yatırımcıyı, işadamını kandırmadıklarını anlatan Babacan, bundan sonra da kandırmayacaklarını söyledi. 
     
     ''TOPLUMDA İMAR BANKASI OLAYINA BÜYÜK TEPKİ VAR'' 
     Babacan, İmar Bankası'ndan bono ve tahvil alan mudilerin paralarının ödenmemesine ilişkin bir soru üzerine, bonoların ödenmesi için yasal düzenleme gerektiğini daha önceden ifade ettiklerini, kararı TBMM'nin verdiğini ve bu konudaki eleştirilere üzüldüklerini söyledi. 
     Babacan, İmar Bankası'yla ilgili olarak şunları söyledi 
     ''Bir yasa niye çıkıyor Meclisin iradesine sunulsun. Halkın iradesi orada görülüyor. Bir anket yapsanız ankette de çok farklı bir şey görmezsiniz. Toplumda, halkımızda, bu olaya çok büyük bir tepki var. Yani 5 kişi, 100 kişi neyse, bankanın yöneticileri sahipleri bu kadar büyük bir dolandırıcılık yapsın, hırsızlık yapsın, üç kağıtçılık yapsın...Dünyanın en büyük organize suçu olarak karşımıza çıkan bir konu olsun 6 milyar dolar maliyet olsun, bu maliyetin tamamı da devletin sırtına kalsın. Bu, kimsenin vicdanında kabul görmüyor açıkçası.'' Babacan, İmar Bankası mudilerine ödeme için Bakanlar Kurulu kararı gerektiğini de hatırlattı. 
     
     ''HÜKÜMETİN MECLİS ADINA SÖZ VERMESİ MÜMKÜN DEĞİL'' 
     ''IMF ile ilgili yasalar kısa sürede çıkıyor mu '' şeklindeki bir soru üzerine, IMF ve Dünya Bankası tasarılarının yasalaşması sürecinde yoğun bir görüşme trafiği sürdürdüklerini ve bütün tasarıların ilk hali gibi yasalaşmadığını kaydetti. 
     Babacan, hükümet olarak TBMM adına söz vermelerinin mümkün olmadığını vurguladı. Babacan, sosyal politikaların popülizm yapılıyor şeklinde eleştirildiğini de hatırlatarak, ''Popülizm yok, akılcı, tutarlı sosyal politikalar var'' dedi. 
     Babacan, 2004 yılında halkın refahını sağlayacak çalışmaların bütçe disiplini çerçevesinde olacağını belirterek, ''Hiç kimsenin endişesi olmasın'' diye konuştu. 
     
     ''FAİZ DIŞI FAZLA HEDEFİNDE PROBLEM YOK'' 
     Faiz dışı fazla hedefinde en ufak bir problem olmadığını anlatan Babacan, ''Tabi bu, Merkez Bankamızın işini açıkçası çok kolaylaştırıyor. Merkez Bankası'nın, tüm ekonomik program çerçevesindeki bütün uygulamalar belli bir uyum, hedef dahilinde olmadıktan sonra işi çok zor. Kendi başına Merkez Bankası'nın para politikası mümkün değil, Türkiye'de bunun yaşadık. Yıllardır bu olmamış. Neden olmamış da bu yıl olmuş Çünkü, Merkez Bankası'nın uyguladığı politikalarla tüm politikalarla, maliye politikalarıyla yapısal reformlarla, bütçe disipliniyle desteklemiş. Başarı ancak öyle olur.'' Babacan, çok disiplinli bir bütçe uygulaması olduktan sonra Merkez Bankası'nın işinin kolaylaştığını söyledi. 
     
</TEXT>
</DOC>
