<DOC>
<DOCNO> 207185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/08/siyaset/siy20.html </URL>
<DATE> 2004/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Politika turu 
</HEADLINE>
<TEXT>

   
   Türkiye'de idam tamamen kalkacak    Türkiye, idam cezasının savaş ve savaş tehlikesi anında da kaldırılmasını öngören Avrupa İnsan Hakları Sözleşmesi'nin AİHS 13. protokolünü yarın imzalayacak. Avrupa Konseyi'ndeki Daimi Temsilci Büyükelçi Numan Hazar, Strasbourg'da yarın düzenlenecek törenle Türkiye adına protokole imza atacak. Türkiye, AİHS'nin barış zamanı idam cezasının kaldırılmasını öngören 6. protokolünü, geçen yıl 15 Ocak'ta imzaladı 12 Aralık'ta da resmen onayladı. Türkiye, 6. protokolü en geç imzalayan üye ülkelerden birisi olmuştu. 
   
   Kadın mühendis yasağı    Eroğlu'nun henüz DSİ'nin başında olduğu Aralık 2003'te, DSİ'ye alınacak mühendisler için yapılacak ön sınavda erkek olma şartı getirilmişti. Bu karar kadın örgütlerinin büyük tepkisini çekmiş, İstanbul Barosu Kadın Hakları Komisyonu da AİHM'ye başvuracağını açıklamıştı. Tepkilerden sonra DSİ'de kadınlara sınav kapısı yeniden açılmıştı. 
   
   Topbaş Cuma günü adayım    Beyoğlu Belediye Başkanı Kadir Topbaş, İstanbul Büyükşehir Belediye Başkan adaylığı için yarın AKP İstanbul İl Başkanlığı'na başvuruda bulunacağını açıkladı. Markiz Pastanesi'nde basın mensuplarının sorularını yanıtlayan Topbaş, tüm aday adaylarının eşit mesafede olduğuna inandığını belirtti. 
   
   Tantan, aday olmayacak    Yurt Partisi Genel Başkanı Sadettin Tantan, 28 Mart yerel seçimlerinde hiçbir partiden aday olmadığını söyledi. Tantan, ANAP Genel Başkanı Nesrin Nas'la görüşmesinde İstanbul Büyükşehir Belediye Başkanlığı adaylığı konusunun tartışılmadığını söyledi. Tantan, "Hiçbir partiden aday değilim" dedi. 
   
   Doğan CHP'ye üye olacağım    Seçimlerde CHP'den İstanbul veya Gaziantep belediye başkanlığı için adı geçen Gaziantep Büyükşehir Belediye Başkanı Celal Doğan, hukuki sorunun çözüldüğünü, yeniden CHP'ye üye olacağını söyledi. "Belfo 2004 Belediyecilik Forumu"nda konuşan Doğan, Yerel Yönetimler Yasası'nın çıkmasının şart olduğunu belirtti. 
   
   İki dokunulmazlık dosyası daha    Başbakanlık, eski Devlet bakanları Mustafa Yılmaz ve Mehmet Kocabatmaz hakkında Şırnak'taki yol yapımıyla ilgili usulsüzlük iddialarını içeren dosyayı TBMM Başkanlığı'na verdi. Başkanlık da dosyayı Genel Kurul'da milletvekillerinin dikkatine sundu. 
   
   Gül Meseleyi özel dava yapacağım    Eski MHP İstanbul Milletvekili Mehmet Gül, yönetmelik değişikliğiyle ilgili rüşvet skandalında milletvekillerine para dağıtma görevi verildiği iddia edilen Yüksel Sarı'yı, MHP'li İlhami Yılmaz'ın tanıdığını söyledi. Gül, Sarı'nın ifadesinde kendisiyle ilgili suçlamada bulunmadığını kaydetti. Gül, haberin ardından kendisini arayan Yılmaz'dan Sarı'nın telefonunu istediğini belirtti. Sarı'yla telefonda görüştüğünü belirten Gül, şunları kaydetti "Sarı, olayın kendisinden dolayı olduğunu belirtti. Bana, 'Beni bunlar azmettirdi. 1.5 yıl önce beni alıp götürdüler, polis kılığına girip İlhami Yılmaz'ı tanıyor musun dediler. Ben de tanıdığımı söyledim. Jandarmada verdiği ifadesinde ise benimle ilgili bir şey söylemediğini, beni tanımadığını ve ismimi vermediğini söyledi." Gül, haberin gerçekleri yansıtmadığını da öne sürerek, "Ben dünyanın en namuslu, dürüst insanlarından birisiyim. Bu meseleyi özel dava yapacağım. Sonuna kadar gideceğim" dedi. 
   
   Eski milletvekili Alp toprağa verildi    Ankara'da önceki gün vefat eden eski Gümüşhane Milletvekili Necati Alp, toprağa verildi. Alp için dün ilk olarak TBMM önünde tören düzenlendi. Törene TBMM başkanvekilleri İsmail Alptekin ve Yılmaz Ateş'le bazı milletvekilleri, Alp'in yakınları katıldı. Alp'in naaşı, daha sonra Kocatepe Camii'ne götürüldü. Kılınan cenaze namazından sonra Alp'in cenazesi, Cebeci Asri Mezarlığı'nda toprağa verildi. 
   
   
   
</TEXT>
</DOC>
