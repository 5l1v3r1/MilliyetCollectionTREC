<DOC>
<DOCNO> 228158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/03/yasam/ayas.html </URL>
<DATE> 2004/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Annesini yaşatmaya Pınar'ın yaşı yetmedi 
</HEADLINE>
<TEXT>

   Karaciğeri iflas eden annesine organ vermek için yaşının dışında her şeyi uygundu Pınar'ın. Yaşını büyütüp hastaneye koştu ama artık çok geçti... 
      ARZU ÇETİK İzmir DHA 
   
   Henüz 17 yaşında olan Pınar Gürkan'ın, annesi Döndü Metin'i 52 karaciğerinden parça vererek hayata döndürme mücadelesi 'acı bitti'. 18 yaşını doldurmadığı gerekçesiyle ameliyat yapılamayınca yaşını büyütmek için mahkemeye giden Pınar, sorunu çözmüştü ki, annesinin ölüm haberi geldi. 
   Kanal D'de 10 Ocak'ta yayınlanan ve "Güzel - Yılmaz Ceylan çiftinin karaciğer nakliyle başlayan arkadaşlıklarının evlilikle sonuçlandığını" anlatan haber, Pınar'a ilham verdi. Emekli sağlık memuru annesi Döndü Metin organ nakli bekliyordu ve Pınar, annesini kendi karaciğeriyle hayata döndürmeye karar verdi. 
   Yozgat'ta yaşayan Pınar ve annesi, vakit kaybetmeden İzmir Dokuz Eylül Üniversitesi DEÜ Tıp Fakültesi Hastanesi'ne koştu. 13 Ocak'ta hastaneye yatırılan anne ile kızın tetkiklerinde nakil için her şeyi uygundu. 
   
   Akciğer enfeksiyonu 
   Operasyon için hazırlıklar sürerken, akla gelmeyen bir sorun ortaya çıktı. Organ Nakli Yasası'nın 5. maddesi 18 yaşından küçüklerin organ bağışını yasaklıyordu. 12 Temmuz 1986 doğumlu olan Pınar'ın 18'ini doldurmasına altı ay vardı. 
   Beklemeye tahammülleri olmadığını bilen Pınar, yaşını büyütmek için Yozgat Asliye Hukuk Mahkemesi'nde 'yaş düzeltme' davası açtı. 10 Mart tarihli kararla yaşını büyüten Pınar, İzmir'e döndü ama bir başka sorun çıkmıştı. Doktorlar akciğerleri enfeksiyon kapan annesinin operasyonunu bir süre erteledi. Tedavisi yoğun bakımda sürerken anne 23 Mart'ta yaşama veda etti. 
   Annesinin ölümüyle yıkılan Pınar, yaşadıklarını gözyaşları arasında anlattı 
   "Acil karaciğer nakli olması gerekiyordu. Haberi izleyene kadar canlıdan canlıya karaciğer nakli yapılabildiğini bilmiyorduk. Operasyonun İzmir'de yapıldığını öğrenince hemen yola çıktık ama olmadı. Keşke bunu birkaç ay önce öğrenebilseydik." 
   
   İş işten geçmişti 
   DEÜ Hemodiyaliz ve Transplantasyon Enstitüsü Müdürü Prof. Dr. İbrahim Astarcıoğlu da şunları söyledi "Geçen yıl toplam 180 karaciğer nakli gerçekleştirildi. Oysa yıllık nakil ihtiyacı 1500. Pınar, mahkemeden karar aldığında çok geçti. İzmir'e ilk geldikleri günlerde yaşında sorun çıkmasaydı, riskli bile olsa ameliyat olurdu." 
   
   
</TEXT>
</DOC>
