<DOC>
<DOCNO> 241862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/22/siyaset/siy20.html </URL>
<DATE> 2004/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Politika turu 
</HEADLINE>
<TEXT>



YÖK Yasası artık Anayasa'ya aykırı 

ANKARA Milliyet 

Cumhurbaşkanı Sezer'in Anayasa paketini onaylamasıyla, hükümetin TBMM'den büyük bir hızla geçirdiği YÖK Yasası, Anayasa'ya aykırı hale geldi. TBMM, yürürlüğe giren Anayasa paketinde Anayasa'nın 131. maddesini değiştirdi ve Yüksek- Ögretim Kurulu üyeliğine Genelkurmay Başkanlığı'nın aday gösterebilmesine olanak sağlayan düzenlemeyi ortadan kaldırdı. Hükümet, Sezer'in onayına sunduğu YÖK Yasası'nda ise Yükseköğretim Kurulu'nun, Bakanlar Kurulu ve Üniversitelerarası Kurul'un seçtiği üyelerin yanı sıra Genelkurmay Başkanlığı'nca seçilen bir üyeden oluşacağını düzenledi. Böylece, günlerdir tartışılan YÖK Yasası, Anayasa'nın son haline aykırı hale geldi. Sezer'in de YÖK Yasası maddesini veto etme hakkı doğdu. 

Erdoğan'ın dünürüne tuğralı davetiye 

ÜMRAN AVCI İstanbul 

Başbakan Recep Erdoğan'ın müstakbel dünürü olan Yeni Şafak gazetesi yazarı Sadık Albayrak'ın büyük oğlu Serhat'ın davetiyesi hazırlandı. Erdoğan'ın ABD'de okuyan kızı Esra'nın, Albayrak'ın ABD'de master yapan oğlu Berat'la yapacağı evlilik geleneklere takılmış, sırayı bozmamak için öncelik Albayrak'ın büyük oğlu Serhat'a verilmişti. Serhat Albayrak'ın Bilgi Üniversitesi'nde master yapan müstakbel eşi Şule Akbulut, İlim Yayma Cemiyeti Başkanı Hamza Akbulut'un kızı. Davetiyeler Sadık Albayrak'ın tavsiyesi üzerine, hattat Yusuf Sezer'e hazırlatıldı. Sezer, Sultan 2. Abdülhamit tuğrası stilinde hazırladığı davetiyede, çiftin adını 'eski harfler'le yazdı. Davetiye altın varaklı. Ayrıca, 30 Mayıs Pazar günü Beylerbeyi Sarayı bahçesinde yapılması planlanan düğünün yeri Eminönü'ndeki Sepetçiler Kasrı'na alındı. 

DGM'nin AB selamına temyiz 

GÖKÇER TAHİNCİOĞLU Ankara 

DEHAP lideri Tuncer Bakırhan hakkında Hakk ri'de yaptığı konuşmada KADEK ve Abdullah Öcalan'ı övdüğü gerekçesiyle açılan davada verdiği beraat kararıyla yargı çevrelerini "şaşkına" çeviren Van 1 No'lu DGM'nin bu kararını Van DGM Başsavcılığı temyiz etti. Davaya bakan Van 1 No'lu DGM, konuşmanın eleştirel bir bakış açısı taşıdığının anlaşıldığını vurgulayarak, konuşmanın örgüt lideri ve örgüt propagandası içermediğini kaydederken, Avrupa İnsan Hakları Sözleşmesi'ni dayanak göstermişti. Başsavcılık, konuşmayla, şiddet ve terör yöntemleri kullanan KADEK'ın propagandasının yapıldığını, halkın, örgütün ve sempatizanların şiddete teşvik edildiğini kaydetti. 

CHP'den muhaliflere 'Gereğini yaparız' 

ANKARA Milliyet 

CHP lideri Deniz Baykal, sayıları 30'u bulan ve deklarasyonla olağanüstü kurultay çağrısında bulunan muhalif millekvekillerine "Vazgeçmezseniz tüzüğün gereğini yaparız" mesajı gönderdi. Genel merkezin, deklarasyonun içeriğinde suç unsuru olmadığı için 30 milletvekili hakkında ihraç dahil herhangi bir işlem yapamayacağı, ancak milletvekillerinin genel merkez ya da Baykal'a yönelik hakaret içeren ağır eleştiri getirmesi durumunda ihraç kurumunu işleteceği belirtildi. 30 milletvekili de dün yaptığı açıklamada, 30'lar hareketinin muhalif olmadığını belirtti. 


</TEXT>
</DOC>
