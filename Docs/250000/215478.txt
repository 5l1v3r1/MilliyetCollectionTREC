<DOC>
<DOCNO> 215478 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/16/son/soneko25.html </URL>
<DATE> 2004/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Serdengeçti Uygulanan ekonomik politikaların dışında yol yok 
</HEADLINE>
<TEXT>

     Merkez Bankası Başkanı Süreyya Serdengeçti, Türk ekonomisinde devlet desteğinin geride kaldığını belirterek, ''Uygulanan ekonomik politikaların dışında, Türkiye'nin gidecek bir yolu kalmamıştır'' dedi. 
     Afyon Kocatepe Üniversitesi AKÜ tarafından düzenlenen ''Para Politikaları ve Ekonomik Görünüm'' konulu konferansa katılan Merkez Bankası Başkanı Süreyya Serdengeçti, Merkez Bankası'nın ekonomi politikaları ile Türk Lirası'ndan 6 sıfır atılması konusunu değerlendirdi. 
     Uygulanan ekonomi politikasının kamuoyunda bilindiği gibi bir IMF politikası olmadığını belirten Serdengeçti, uygulanan politikaların temel amacının, enflasyonu tek haneli rakamlara düşürebilmek ve Türkiye'ye sürdürülebilir ekonomik büyümeyi kazandırabilmek olduğunu söyledi. 
     Türkiye'nin ekonomide devlet desteğini geride bıraktığını, uygulanan politikaların haricinde Türkiye'nin gidecek yolunun kalmadığını belirten Serdengeçti, şöylevam etti 
     ''Paradan altı sıfır atılmasının enflasyon ve kur mücadelelerine doğrudan bir katkısı olmayacaktır. Projenin başlı başına bir amacı vardır. Ekonomik gerçeklerin zamanında görülüp uygulamaya geçilmemesi nedeniyle IMF'den para alınarak uygulanmaya başlanan Ulusal Politika'nın IMF politikası gibi algılanması yanlıştır. Enflasyonun düşüşünü Türk Lirası'nın aşırı değer kazanmasına, dış konjonktüre, dışfaizlere bağlamak son derece yanlıştır. Türkiye'de enflasyon hedefi giderek daha kuvvetli bir hedef olma haline geliyor. Biz bunu hallettiğimizde enflasyon hedefi ekonomide kuvvetli bir çapa haline gelecektir ve bunun faydasını herkes görecektir.'' Serdengeçti, enflasyonla mücadelede hedefe doğru ilerlenirken, en büyük engelin, rehavete kapılmak olacağını vurguladı. 
     1999 yılından itibaren kamuda denizin bittiğini ve devlet desteğinin mümkün olmadığını anlatan Serdengeçti, ''Kamu destekli sermaye birikimi artık olmayacak. Ankara'da hala Hükümetin kapısını aşındıran sivil toplum kuruluşları var ama devlette artık o kaynaklar yok. Bu kuruluşların devletten para istemek için var olmadığını anlamamız lazım'' diye konuştu. 
     Serdengeçti, AKÜ Rıza Çerçel Kültür Merkezi'nde verdiği konferansın kendisi için özel önem taşıdığını, merhum kayınpederi RızaÇerçel'in adını taşıyan binada bulunmaktan gurur duyduğunu söyledi. 
     
</TEXT>
</DOC>
