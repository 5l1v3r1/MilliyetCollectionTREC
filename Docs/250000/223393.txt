<DOC>
<DOCNO> 223393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/18/son/sondun22.html </URL>
<DATE> 2004/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Sırp milliyetçiler, öfke saçıyor... Camiyi ateşe verdiler 
</HEADLINE>
<TEXT>

     Sırbistan-Karadağ'da Sırp milliyetçiler, Kosova'da dün çıkan olaylardan ötürü öfke saçıyor. 
     Sırp milliyetçiler, dün gece başkent Belgrad'da 17. yüzyıldan kalma bir camiyi koruyan polisle çatıştıktan sonra binayı ateşe verdi. 
     Hükümetin, Kosova'daki Ortodoks yakınlarını Arnavutların saldırılarından korumak için harekete geçerek, bölgeye askeri operasyon düzenlemesini isteyen göstericiler, bugün de ABD'nin Belgrad Büyükelçiliği önünde polisle çatıştı. 
     Elçiliği koruyan polis, taş atan, araçlarla çöp tenekelerini deviren ve otobüslere zarar veren kalabalığı dağıtmak için göz yaşartıcı ve sinir gazları kullandı. 
     ABD'nin, Sırbistan'dan bağımsızlık talep eden Arnavutların en büyük müttefiki olduğunu düşünen Sırp milliyetçilerin dün geceden bu yana polisle girdiği çatışmalarda, 10'u ağır 30 polisle 100 kadar göstericinin yaralandığı bildirildi. Kosova'ya yürümek isteyen ve ''Kosova, Sırbistan'ındır'' sloganları atan milliyetçilerin gösterileri, ülkenin ikinci büyük kenti Niş'te de halkı ayağa kaldırdı. 
     Niş'te yaklaşık 5 bin milliyetçi Sırp, kent meydanında toplanarak, ''Katliam, tüm Kosovalı Arnavutlara ölüm'' sloganları attı. 
     Daha sonra kent merkezindeki bir camiye yürüyen kalabalık, polisin bölgeye takviye kuvvet göndermesine rağmen binayı ateşe verdi. 
     Novi Sad'da da Sırp milliyetçiler, Müslüman topluma ait binalarla evlere taşlarla saldırdı. 
     Sırbistan'daki Müslüman toplumunun başkanı Hamdiya Yusufspahiç, camilere yönelik saldırılardan dolayı polisi etkisiz kalmakla suçlayarak, ''Ne yazık ki, Belgrad'da Müslüman toplum için dua edecek başka bir yer yok ve bu, olayı önleyemeyenlerin ayıbı'' dedi. 
     
</TEXT>
</DOC>
