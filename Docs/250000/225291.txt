<DOC>
<DOCNO> 225291 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/24/son/sonyas07.html </URL>
<DATE> 2004/03/24/ </DATE>
<TIME> 07.30 </TIME>
<AUTHOR>  </AUTHOR>
<HEADLINE>
Wal-Mart'tan online müzik satışında "kelepir" şarkılar... 
</HEADLINE>
<TEXT>

     Dünyanın en büyük perakendecisi ve şirketi olan Wal-Mart, yeni başlattığı online müzik satışında önemli ölçüde fiyat kırarak rakiplerini şaşkınlığa uğrattı. 
     Kendi internet sitesinden yaptığı müzik satışında bir şarkıyı rakiplerinden yüzde 11 daha ucuza satan Wal-Mart, dünden itibaren internetten bir şarkıyı 88 cente yaklaşık 1 milyon 140 bin TL tüketiciye ulaştırmaya başladı. 
     Online müzik servisinin önde gelen isimleri Apple'ın iTunes ve Roxio'nun Napster siteleri bir şarkıyı 99 cente yaklaşık 1 milyon 300 bin TL satarken, Wal-Mart'ın fiyat kırmasıyla bu sitelerin sıkıntıya düşebileceği belirtiliyor. 
     ABD'de son 3 yıldır en büyük şirket ünvanını alan Wal-Mart'ın internetten satışa ağırlık vermesi ve buna özellikle online müzik servisinden başlamasına, sanal dünyadaki varlığını güçlendirmek istemesinin etken olduğu yorumu yapılıyor. 
     Wal-Mart'ın 100 milyon şarkı satsa bile sağlayacağı 88 milyon dolar gelirin, geçen yıl sağladığı 260 milyar dolar ciro karşısında komik bir rakam olacağı belirtilirken, uzmanlar, ABD'nin bu en büyük ticari kuruluşunun yeni müzik hizmetiyle daha çok kişiyi internet sitesine çekmek istediği değerlendirmesinde bulunuyorlar. 
     Dünyanın en büyük perakendecisi, kısa bir süre önce de reçeteli kontakt lens satışı ve DVD kiralama hizmeti vermeye başlamıştı. 
     
</TEXT>
</DOC>
