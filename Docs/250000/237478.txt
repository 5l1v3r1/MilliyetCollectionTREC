<DOC>
<DOCNO> 237478 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/05/son/soneko10.html </URL>
<DATE> 2004/05/05/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Akbank Pazarlama Müdür Yardımcısı En yüksek kupüre sahip ülkeyiz 
</HEADLINE>
<TEXT>

     Akbank Şirket Bankacılığı Pazarlama Grubu Müdür Yardımcısı Bülent Oğuz, halen 20 milyon liralık banknotla dünyada parası en yüksek tutarlı kupüre sahip ülkenin Türkiye olduğunu söyledi. 
     Oğuz, bir ülkenin kullandığı para üzerindeki değerlerin miktarının, o ülkenin uluslararası alandaki prestiji olduğunu, Türk Lirası'ndan 6 sıfır atılması kararını da bu nedenle çok olumlu bulduklarını belirtti. Türk Lirası'ndaki kabarık rakamların artık finans ve bankacılık sistemini adeta tıkanma noktasına getirdiğini ifade eden Oğuz, ''Halen 20 milyon liralık banknotla dünyada parası en yüksek tutarlı kupüre sahip ülke biziz. Bize en yakın ülke ise Romanya. Ancak Romanya'da kullanılan en büyük para 1 milyondur'' dedi. 
     Paradan sıfır atmanın aynı zamanda riskli bir iş olduğunu belirten Oğuz, ''Sıfırları attıktan sonra enflasyonu alt seviyelerde tutamazsanız 5- 10 yıl içinde, başladığınız noktaya yeniden dönersiniz. Brezilya da parasından sıfırları atmıştı ancak, krizden bir türlü çıkamadılar. O nedenle, sıfır atma programı başarılı ekonomi yönetimiyle amacına ulaşabilir'' diye konuştu. 
     
     6 SIFIRDAN SONRASI İÇİN TEKNİK ÇALIŞMALAR 
     6 sıfır atılmasıyla, enflasyondaki düşüşün kalıcı olduğu gösterilerek, piyasa elemanlarının uygulanan ekonomik programa güven duymalarının sağlanacağını anlatan Oğuz, şunları kaydetti 
     ''Paradan sıfır atılması, ülkemiz için çok olumlu bir iştir. Ancak bunun için finans sistemimizde köklü bir altyapı değişikliği şart. 1 ocak 2005'te tüm kaydi işlemler Yeni Türk Lirası ile yapılacağı için özellikle bilgisayar sistemlerinin buna hazır hale getirilmesi gerekir. Çünkü alınan krediler, mevduat hesapları ya da kredi kartı ekstrelerinde telafisi mümkün olmayan hatalar oluşabilir. Bu durum aynen 2000 yılına girişte bilgisayarlarda yaşanacağı söylenen ancak ucuz atlatılan tarih krizine benzemektedir.'' Finans sektöründe karmaşa yaşanmaması için bu programları önceden hazırlayacak yazılım şirketlerine devletin gerekli teknik bilgileri vakit geçirmeden vermesi gerektiğini vurgulayan Oğuz, ''Merkez Bankası öncülüğünde 19 banka yetkilisinden oluşan bir komisyon, altı sıfır sonrası için çalışma yapıyor, ancak bu çalışma henüz sonuçlanmadı. Akbank olarak biz 300 kişiyle 6 aydır altı sıfır sonrasına hazırlanıyoruz'' dedi. 
     Oğuz, piyasada oluşan güven ortamının ve enflasyon programının başarıyla sürmesi halinde paradan altı sıfır atılması uygulamasının, Türkiye ekonomisine büyük katkılar sağlayacağını sözlerine ekledi. 
     
</TEXT>
</DOC>
