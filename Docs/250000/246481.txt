<DOC>
<DOCNO> 246481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/09/son/sondun52.html </URL>
<DATE> 2004/06/09/ </DATE>
<TIME> 21.09 </TIME>
<AUTHOR>  </AUTHOR>
<HEADLINE>
Rum Lider Papadopulos'dan Annan'a mektup... 
</HEADLINE>
<TEXT>

     Kıbrıs Rum yönetimi lideri Tasos Papadopulos, BM Genel Sekreteri Kofi Annan'a gönderdiği 7 Haziran 2004 tarihli mektubunda Annan'ın, Güvenlik Konseyi'ne sunduğu Kıbrıs raporuna yanıt verdi. 
     Kıbrıs Rum basınında yer alan haberlere göre, Papadopulos, Annan'ın, Kıbrıslı Türklerin izolasyonuna son verilmesine yönelik ifadesi ile iyi niyet misyonunun dışına çıktığını savundu. Papadopulos'a göre bu öneri, ''Güvenlik Konseyi kararlarına ve uluslararası hukuka da tamamen aykırı.'' Padopulos, 20 sayfalık mektubunda, Mart 2003'ten, 24 Nisan 2004'teki referanduma kadar gelişen süreç hakkında detaylı bilgi verdi. 
     Tasos Papadopulos mektubunda, hem kendisinin hem de Rum tarafının iki kesimli iki toplumlu federasyona bağlı olduğunu belirterek, ''böyle bir çözümün mevcut plana dayanacağını, ancak Annan planının, Türkiye'nin, Kıbrıs'taki vatandaşların etnik kriterler temelinde oluşturacakları iki ayrı egemenlik politikasını gündeme getirdiğini'' kaydetti. 
     Mektubunda, Kıbrıs raporunu, müzakerelerde hakem rolü oynayan kişilerin kaleme aldığını ifade eden Papadopulos, Rumların ciddi güvenlik kaygılarının Kıbrıs raporunda görmezden gelindiğini savunarak, bundan üzüntü duyduğunu kaydetti. 
     Papadopulos, yanıt mektubunda, Rum halkının 24 Nisan'da verdiği ''hayır'' yanıtının 3 ana endişesine atıfta bulunarak, Rum halkının duyduğu üç ana endişenin, ''Türkiye kökenli KKTC vatandaşları, Türk askerinin AB'ye üyelik sonrasında da daimi olarak kalacak olması ve Türkiye'nin müdahale hakkının genişletilmesi'' olarak sıraladı. 
     Referandumda ''hayır'' yanıtı verenlerin yüzde 70'inin göçmenler olduğuna işaret eden Papadopulos, Annan planının 5. versiyonunda Kıbrıslı Türklerin veya Rumların değil sadece Türkiye'nin karlı çıktığı görüşünü ileri sürdü. 
     Papadopulos, temel itirazlarını şöyle açıkladı 
     ''Temel itiraz, Annan'ın, Güvenlik Konseyi tarafından Kıbrıslı Türklerin izolasyonuna son verilmesine yönelik inisiyatifler üstlenilmesi çağrısı yapmasınadır. Bu öneri Genel Sekreter'in iyi niyet misyonunun tamamen dışındadır. Güvenlik Konseyi kararlarına ve uluslararası hukuka tamamen aykırıdır. Güvenlik Konseyi tarafından böyle bir şeyin benimsenmesi, tam bir paradoks olacaktır. 'İşgal' bölgelerindeki hava ve deniz limanlarının açılması fikirleri hukuki açıdan temelsizdir.'' Papadopulos'un mektubu, BM Genel Kurulu'na dün resmi belge olarak dağıtıldı. 
     
</TEXT>
</DOC>
