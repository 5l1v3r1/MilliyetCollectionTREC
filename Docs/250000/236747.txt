<DOC>
<DOCNO> 236747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/02/son/sonyas02.html </URL>
<DATE> 2004/05/02/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
En güvenli otomobil seçildi... 
</HEADLINE>
<TEXT>

     ABD'de son yapılan çarpışma ve sürüş testleri sonucunda Mazda'nın V6 modeli en güvenli aile sınıfı araç seçildi. 
     Amerikan Ulusal Karayolu Trafik Güvenliği İdaresi NHTSA ve Karayolu Güvenliği Sigorta Kuruluşu IIHS tarafından yapılan ve sonuçları Consumer Reports adlı dergide yayınlanan çarpışma testlerinde 80 kadar araç denendi. 
     Mazda'nın kısa süre önce piyasaya çıkan V6 motorlu modeli güçlü frenleri ve mükemmel sürüş özelliğiyle testlerde aile tipi sedan sınıfında en güvenli araç seçilirken, aynı markanın 4 silindirli modeli testlerde üçüncü oldu. 
     Küçük araçlar sınıfında da Honda Civic en güvenli araç seçildi. Önden ve yandan çarpmalarda en iyi dereceyi elde eden Honda Civic, ayrıca güçlü frenleri ve çevik sürüş özelliğiyle kazadan kaçınma konusunda en yüksek puanı aldı. 
     Üst sınıf ve büyük sedan otomobillerde de Toyota'nın lüks markası Lexus IS300 ilk sırayı aldı. Lexus IS300, çarpışmadan koruma, fren, sürüş özelliği ve hızlanma testlerinde tüm araçlar içinde en iyi dereceyi elde etti. 
     Arkadan çekişli IS300, BMW'nin 3 serisi ve Mercedes Benz'in C sınıfı modellerini geride bırakmayı başardı. 
     ABD'deki güvenli araç testlerinde küçük arazi aracı sınıfında da Subaru Forester sıralamada en üstte yer aldı. Forester, güvenli sürüşü ve frenlerinin yanı sıra çarpışma testlerinde sınıfında en yüksek puanı alırken, orta sınıf arazi araçlarında da Toyota'nın Lexus RX330 modeli en güvenli araç seçildi. 
     Güvenli araç testlerinde, minivan sınıfında da ABD'de yaygın şekilde kullanılan Honda'nın Odyssey modeli en yüksek puanı aldı. 
     
</TEXT>
</DOC>
