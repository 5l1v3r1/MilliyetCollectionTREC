<DOC>
<DOCNO> 243763 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/29/son/sondun08.html </URL>
<DATE> 2004/05/29/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Almanya'da göç yasası tartışması... 
</HEADLINE>
<TEXT>

     Almanya'da Başbakan Gerhard Schröder'in siyasi partilerin başkanlarıyla Göç Yasası konusunda vardığı anlaşmadan sonra da tartışmalar sürüyor. 
     Hıristiyan Sosyal Birlik Partisi CSU Genel Başkanı Edmund Stoiber, Bild am Sonntag gazetesine yaptığı açıklamada, ''CSU başkanı olarak, sadece Metin Kaplan gibi nefret yayan kişilerin hızlı şekilde yargılanarak sınır dışı edilmelerini sağlayacak bir Göç Yasası'nın altına imza atarım'' dedi. 
     Stoiber, yasaklanan İslami Cemiyet ve Cemaatleri Birliği'nin İCCB yöneticisi Metin Kaplan'ın gizlenmesinin, vatandaşların hukuk devleti sisteminden şüphe etmeye başlamalarına neden olduğunu belirterek, bu olayın güvenlik makamlarının son yıllardaki en büyük fiyaskolarından biri olduğunu kaydetti. 
     Hıristiyan Demokrat Birlik Partisi CDU Genel Başkanı Angela Merkel ise Welt am Sonntag gazetesine yaptığı açıklamada, mahkeme tarafından delil yetersizliğinden serbest bırakılan, ancak çeşitli nedenlerle sınır dışı edilemeyen yabancı terör zanlılarının göz hapsinde tutulmaları konusunun yeniden tartışılması gerektiğini belirtti. 
     Merkel, ''Bu konuyu ilk kez İçişleri Bakanı Otto Schily gündeme getirdi. Biz de buna katıldık. Bu konu uzmanlarla birlikte görüşülmeli. Bu konuyu mutlaka yeniden ele alacağız'' dedi. 
     Birlik 90 Yeşiller Partisi üyesi olan Alman hükümetinin göç, mülteci ve uyum sorumlusu Marieluise Beck ise Berliner Zeitung gazetesine yaptığı açıklamada, Schröder'in parti başkanlarıyla sağladığı uzlaşmadan kısa süre sonra Birlik partilerinin CDU CSU yeniden tartışmaya başlamalarını eleştirdi. 
     Beck, ''Varılan uzlaşma artık değiştirilemez. Anlaşmalara uymayanlarla iş yapılamaz. İş yapılamayan kişilerin de velayete ihtiyacı vardır'' diye konuştu. 
     Yeşiller Partisi eş başkanı Angelika Beer de aynı gazeteye yaptığı açıklamada, Birlik partilerinin tutumunu eleştirerek, ''Başbakanlıkta yapılan görüşmelerden sonra ortaya çıkan şudur Merkel, kendi adamlarını kontrol edemiyor'' dedi. 
     
</TEXT>
</DOC>
