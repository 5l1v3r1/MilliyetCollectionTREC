<DOC>
<DOCNO> 230484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/12/ekonomi/eko03.html </URL>
<DATE> 2004/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Askeri bando eşlik edecek 
</HEADLINE>
<TEXT>

   Sakıp Sabancı'nın cenazesi için bugün İstanbul'da devlet töreni düzenlenecek. Törene askeri bando eşlik edecek 
   OSMAN KARA İstanbul 
   
   Sakıp Sabancı için bugün düzenlenecek devlet töreninin ayrıntıları ve güvenlik önlemleri İstanbul Valiliği'nde ele alındı. 
   Üç saat süren toplantıya, Vali Muammer Güler, Emniyet ve Protokolden Sorumlu Vali Yardımcısı Ergun Güngör, İstanbul Emniyet Müdürü Celalettin Cerrah, 66. Zırhlı Tugay Komutanı Tuğgeneral İhsan Balabanlı, Sabancı Holding CEO'su Celal Metin, Milli Eğitim, Müftülük, Büyükşehir Belediyesi, Merkez Komutanlığı ve 52. Tümen Komutanlığı yetkilileri katıldı. 
   
   'Milletimiz onu çok sevdi' 
   Sabancı'nın ölümünden duydukları üzüntüyü dile getiren Güler, "Ülkemiz çok değerli bir işadamını kaybetmiştir. Hayırlı hizmetler yapmış olan Sabancı'yı milletimiz çok sevmiştir. Hizmetlerinin yanında önemli görevler de üstlenmiştir. 1997'de Devlet Üstün Hizmet madalyası almıştır. Cenazesi, Başbakan Recep Tayyip Erdoğan'ın imzasıyla Valiliğe gönderilen bir emirle, devlet töreniyle kaldırılması uygun görülmüştür" dedi. 
   Toplantıda cenazenin defnine ilişkin bütün ayrıntıların tek tek kararlaştırıldığını belirten Güler, cenazenin Atlı Köşk'ten alınarak saat 11.00'de Sabancı Center önüne getirileceğini, burada polis bandosu eşliğinde tören düzenleneceğini belirtti. Cenazenin saat 12.00'de Fatih Camii'ne götürüleceğini anlatan Güler, "Namazın ardından askeri bando eşliğinde kortej oluşturulacak. Cenaze, Zincirlikuyu Mezarlığı'ndaki aile kabristanında defnedilecek" dedi 
   
   Trafiğe özel düzen 
   Emniyet Müdürü Celaletin Cerrah da, tören için Fatih Fevzipaşa Caddesi'nin Edirnekapı Şehitliği'ne doğru giden kısmının trafiğe kapatılıp, karşı şeridin gelişgidiş olarak verileceğini söyledi. 
   Sabancı Holding CEO'su Celal Metin ise, üzüntülerinin sonsuz olduğunu belirterek, Sabancı Center'de düzenlenecek kısa bir törenle, "Başkanlarının son defa aralarına geleceğini" söyledi. 
   Sabancı Holding Kurumsal İletişim Direktörü Özer Yalçın da, törene, Cumhurbaşkanı Ahmet Necdet Sezer'i temsilen Genel Sekreter Kemal Nehruzoğlu, TBMM Başkanı Bülent Arınç ve Başbakan Recep Tayyip Erdoğan'ı temsilen Dışişleri Bakanı ve Başbakan Yardımcısı Abdullah Gül'ün katılacağını bildirdi. Yalçın, törende aile adına Şevket Sabancı'nın, çalışanlar adına da Celal Metin'in birer konuşma yapacağını kaydetti. 
   
   
</TEXT>
</DOC>
