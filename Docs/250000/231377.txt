<DOC>
<DOCNO> 231377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/son/sonspo21.html </URL>
<DATE> 2004/04/14/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Özel maç öncesinde Afganistan'ın 9 oyuncusu ortadan kayboldu... 
</HEADLINE>
<TEXT>

     Özel maç için geçen hafta İtalya'ya gelen Afganistan Milli Takımı'nın 9 oyuncusu kayıplara karıştı. 
     Afganistan'a 9 eksikle dönen milli takım, İtalya İkinci Futbol Ligi takımlarından Hellas Verona ile ancak yedek oyuncular sayesinde mücadele edebildi. 
     Geçen hafta pazar günü izlerini kaybettiren 9 Afgan oyuncunun, Batılı ülkelere yerleşme umuduyla ortadan kayboldukları tahmin ediliyor. 
     Kaybolan oyuncuların, takım kaptanı Ahmed Zeki, kaleci Muhammed Nadir, yedek kaleci Cemşit, savunma oyuncularından Ahmed Ziya Azami, Beşir Sedat, Ruhullah, orta alan oyuncularından Necibullah Kerim, Şefik Ekberzade ve golcü Said Tahir Şah olduğu bildirildi. 
     Geliri, Kabil'de inşa edilecek bir hastaneye bağışlanacak olan özel maç, Hellas Verona'nın 5-0'lık galibiyetiyle sonuçlandı. 
     
     DAHA İYİ BİR YAŞAM İÇİN 
     Afganistan Milli Takımı Teknik Direktörü Ali Asger Ekberzola, oyuncularının ''daha iyi bir yaşam özlemi'' nedeniyle ortadan kaybolmuş olabileceklerini ileri sürdü. 
     Ekberzola, ''Hollanda veya Almanya'ya kaçmış olabilirler. Ama anlamsız bir davranış. 1-2 haftaya kadar yakalanırlar, Afganistan'a geri gönderilirler. Kaçışlarının, siyasal nedenlerden kaynaklandığını sanmıyorum. Muhtemelen daha iyi bir hayat umuduyla böyle bir yola başvurdular'' dedi. 
     Afgan oyuncuların, kaçtıkları sırada pasaportlarını da yanlarına almadıkları öğrenildi. 
     
</TEXT>
</DOC>
