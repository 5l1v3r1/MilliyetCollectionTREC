<DOC>
<DOCNO> 223504 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/18/son/sonspo05.html </URL>
<DATE> 2004/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon rahat Final Ankara'da da oynansa farketmez 
</HEADLINE>
<TEXT>

     Trabzonspor Asbaşkanı Nevzat Şakar, Gençlerbirliği'ne, Türkiye Kupası final maçında rövanşı vermeyeceklerini söyledi. 
     Şakar, Gençlerbirliği'nin bu yıl çok iyi bir sezon geçirdiğini, hem Türkiye'de hem de Avrupa'da çok başarılı sonuçlar elde ettiğini ifade etti. 
     Gençlerbirliği'nin kendini ispat etmiş bir kulüp olduğunu da vurgulayan Şakar, ''Bütün bunlara rağmen biz kupayı almak istiyoruz. Bunu gerçekleştirecek güçteyiz. Final maçı çok zor olacak, ama Gençlerbirliği'ne geçtiğimiz yılın rövanşını vermeyeceğiz'' dedi. 
     Final maçının Olimpiyat Stadı'nda oynanması yönünde yönetim kararlarının bulunmadığını da vurgulayan Şakar, Türkiye'nin neresinde olursa olsun oynayabileceklerini belirterek, ''Final maçı Ankara'da da oynansa fark etmez. Trabzonspor güçlü bir takımdır ve taraftarı Türkiye'nin her yerinde onu destekleyecektir'' diye konuştu. 
     
</TEXT>
</DOC>
