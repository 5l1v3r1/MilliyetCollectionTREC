<DOC>
<DOCNO> 244050 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/30/son/sonyas11.html </URL>
<DATE> 2004/05/30/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
"Truva Rüzgarı" Japonya'da da esiyor... 
</HEADLINE>
<TEXT>

     Yönetmenliğini Wolfgang Petersen'in yaptığı, başrollerini Brad Pitt, Eric Bana, Orlando Bloom ve Diane Kruger gibi oyuncuların paylaştığı ''Truva'' filmi Japonya'yı da kasıp kavuruyor. 
     Tokyo'da filmin gösterimde olduğu 29 sinemadan biri olan Şincuku ilçesinin Kabukiço semtinde yer alan Cine City, daha fazla izleyici çekebilmek için ilginç bir yola başvurdu. 
     Sinema önüne filmde kullanılan Truva atının 12 metre yüksekliğindeki bir benzeri dikildi. Gazeteler bu ilginç reklamı okuyucularına, ''Bahşiş atın dişine bakılmaz'' başlığıyla duyurdu. 
     
     ATİNA SEYAHATİ ÇEKİLİŞİ 
     ''Tokyo Metrosu'' adıyla özelleştirilen metro işletmesinin faaliyete geçmesi nedeniyle düzenlenen çekilişlerde de, ödül olarak ''Truva'' filmi biletleri ve Atina seyahatinin verileceği bildirildi. 
     Tokyo Metrosu'nun gazete reklamlarında isim, soyadı, adres, yaş, meslek ve telefon numarasını yazıp gönderenler arasında yapılacak çekiliş sonunda, ödül olarak bir çifte bir haftalık Atina gezisi, 100 çifte de ''Truva'' filmi bileti verileceği duyuruldu. 
     Tokyo Metrosu'nun istasyonlardaki duyurularında da ''Truva'' filminin afişi ve dağıtılacak ödüllere ilişkin bilgiler yer alıyor. 
     
     TANITIM FİLMİ İÇİN YANIT BEKLENİYOR 
     Öte yandan, Japonya'dan Türkiye'ye seyahat düzenleyen turizm şirketleri, ''Truva'' filminin vizyona girmesinin ardından gazetelere verdikleri reklamlarda, Çanakkale'deki Truva hazinelerini ön plana çıkarmaya başladılar. 
     Reklamlarda, Japon turistlerin büyük ilgi gösterdiği İstanbul'daki tarihi yerlerin yanı sıra Truva atının fotoğrafı da göze çarpacak şekilde yer alıyor. 
     Turizm şirketlerinin, tanıtım amacıyla dün özel TBS kanalında yayınlattığı 40-45 dakikalık Truva belgeseli bugün tekrar edilecek. 
     Tokyo Büyükelçiliği Kültür ve Tanıtma Müşavirliği, ABD ve Avrupa'da olduğu gibi, Japonya'da da ''Truva'' filminin vizyonda bulunduğu sinemalarda Türkiye'nin tanıtım filminin yayınlanması için Kültür ve Turizm Bakanlığı'na teklif gönderdi. 
     Türkiye'nin Tokyo Büyükelçisi Solmaz Ünaydın, A.A muhabirine yaptığı açıklamada, Türkiye'nin Japonya'daki tanıtımını yapan şirketlerin, Türkiye'nin tanıtım filminin sinemalarda yayınlanması için çıkardığı maliyetin ilgili Bakanlığa gönderildiğini belirterek, yanıt beklendiğini bildirdi. 
     Ünaydın, olumlu yanıt gelmesi halinde Japonya genelinde 37 sinemada 2 ay süreyle Türkiye'nin tanıtım filminin gösterileceğini söyledi. 
     Ünaydın, Kaşiwazaki Türk Kültür Köyü'nde bulunan Truva atının bir benzerinin ziyaretçiler tarafından büyük ilgi gördüğünü ifade ederek, Japonya'da Türkiye Yılı boyunca tanıtım faaliyetlerinde ön plana çıkarılan yerlerden birinin de antik Truva kenti olduğunu belirtti. 
     Japonların tarih ve kültüre meraklı bir millet olduğunu kaydeden Ünaydın, ''İstanbul, Kapadokya ve Truva Japonların en fazla ziyaret ettiği yerler arasında. Türkiye Yılı süresince, Türk haftası gibi çok sayıda etkinlikte Truva işlenmişti'' diye konuştu. 
     
</TEXT>
</DOC>
