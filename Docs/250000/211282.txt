<DOC>
<DOCNO> 211282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/26/son/sonspo13.html </URL>
<DATE> 2004/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Samsunspor'a Karadeniz kulüplerinden destek 
</HEADLINE>
<TEXT>

     Karadeniz Bölgesi'nin Birinci Süper Lig takımları, dün Beşiktaş'ı evinde hükmen mağlup eden Samsunspor'un hakettiği bir galibiyet aldığını savundular. 
     Trabzonspor Kulübü Başkanı Atay Aktuğ, Samsunspor'un, dün Beşiktaş karşısında sahanın mutlak hakimi olduğunu belirterek, ''Beşiktaşlı futbolcular çok sinirliydiler. Hakem 5 oyuncuyu kırmızı kartla oyun dışı bıraktı. Bu hakemin takdiri ama Samsunspor iyi oynayarak bileğinin hakkı ile bir galibiyet aldı'' dedi. 
     Aktuğ, tatil edilen maçta Samsunspor'un sportmence oynadığını da ifade ederek, ''Samsunsporlular da Beşiktaş'ın sahada 6 kişi kalmasını arzu etmemiştir. Hiç istenmeyen bir durumdu. Hakemler de kart kullanırken, büyük küçük takımı ayırt etmemeliler'' diye konuştu. 
     
     ÇAYKUR RİZESPOR CEPHESİ 
     Çaykur Rizespor Kulübü Genel Kaptanı Yılmaz Zehiroğlu, Samsunspor'un Beşiktaş karşısında hakettiği bir galibiyet aldığını savundu. 
     Zehiroğlu, Samsunspor'un galibiyetine gölge düşürülmemesi gerektiğini ifade ederek, şöyle konuştu 
     ''Kırmızı kartları gösteren Cem Papila'dır. Her takım gibi Beşiktaş da yenilebilir. İbrahim'in bizim maçta atılması gerekirdi ancak hakem aynı cesareti gösteremedi. Cem Papila'yı da verdiği cesur kararlardan dolayı tebrik ediyorum. Beşiktaş, Rize ayrımı yapmamalı. Hakemler hep böyle gördüğünü çalmalı. Samsunspor eline geçen fırsatı iyi değerlendirmiş ve Beşiktaş'ı yenmiştir. Biz sahada 6 kişi kalsaydık bugün bize barbar denilecekti.'' 
     
     AKÇAABAT SEBATSPOR'DAN DA DESTEK 
     Akçaabat Sebatspor Kulübü Başkanı Veli Sezgin ise, Beşiktaş'ın kendi hatalarından dolayı sahada 6 kişi kalarak maçtan hükmen yenilgiyle ayrıldığını savundu. 
     Sezgin, Samsunspor'un galibiyetinde bir kusurunun olmadığını da kaydederek, şöyle devam etti 
     ''Hakemin çıkardığı kırmızı kartlar sonrası kimse faturayı Samsunspor'a çıkarmasın. Samsunspor, hakettiği galibiyeti, Beşiktaş da hak ettiği mağlubiyeti almıştır. Samsunspor'un galibiyetine kimse gölge düşürmesin. Beşiktaşlı futbolcular çok sinirliydi. Beşiktaş, sinirlerinin kurbanı oldu. Samsunspor'u aldığı galibiyetten dolayı tebrik ediyorum.'' 
     
</TEXT>
</DOC>
