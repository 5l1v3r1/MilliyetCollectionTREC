<DOC>
<DOCNO> 216751 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/21/son/soneko09.html </URL>
<DATE> 2004/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Enflasyon rekortmenleri... Zam şampiyonu domates oldu... 
</HEADLINE>
<TEXT>

     Ankara Ticaret Odası'nın ATO Enflasyon Rekortmenleri Araştırması'na göre, zam şampiyonu domates oldu. 
     ATO, son 5 yıl içinde bir önceki aya göre tüketici fiyatları endeksi TÜFE açısından fiyatı en çok artan mal ve hizmetler ile en pahalı bölge ve illeri araştırdı. 
     Enflasyon Rekortmenleri Araştırması'na göre, 60 ayda 10 kez lider olan ve kendisinden sonra gelen elmaya 6 kez birinci oldu 4 kez fark atan domates bu alanda rekortmenliği kimseye kaptırmadı. Limon ve noter ücreti 5 kez ile üçüncü ve dördüncü sıraya yerleşirken, 4 kez ile maç bileti, köprü-otoban geçiş ücreti, kurs ücreti ve okul dergileri diğer sıraları paylaştı. 
     Araştırmaya göre, fiyatlarında en az artış görülen ürün ya da hizmet ise nakliye ve motor yağı oldu. Nakliye 6 kez, motor yağı 5 kez ve elektrik 5 kez lig lideri olarak şampiyonlar liginde ilk 3 sırayı paylaştı. 
     Araştırmaya göre, En Çok Artanlar Ligi'nde giyim ve ayakkabı takımı 60 ayda 18 kez birinci olurken, giyim ve ayakkabının liderliği mayıs, haziran, ekim ve kasım aylarında gerçekleşti. İkinci ve üçüncülüğü ise 60 ayda 9 kez lig lideri olan gıda-içki-tütün ve sağlık paylaştı. Son sırayı ise 1 kez zam şampiyonu olan ev eşyası grubu takımı aldı. 
     
     KAYSERİ ŞAMPİYON 
     Araştırmaya göre, zam şampiyonu iller sıralamasında Kayseri 8 kez birinci olurken, bu ili 7 kez ile Samsun ve Eskişehir izledi. En az fiyat artışı görülen il sıralamasında ise 7 ay lider olan Denizli'yi, 6 ay ile Zonguldak, İçel, Diyarbakır ve Kocaeli illeri takip etti. 
     En pahalı bölge olarak 13 kez birinci gelen Akdeniz'i, 11 kez ile Güneydoğu Anadolu, Doğu Anadolu ve Ege izledi. En az fiyat artışı görülen bölgeler liginde, liderliği 17 kez elinde tutan İç Anadolu şampiyon olurken, bu bölgeyi 11 kez Ege ve 10 kez ile Güneydoğu Anadolu takımı izledi. 
     
     ATO BAŞKANI AYGÜN 
     Araştırmaya ilişkin değerlendirmelerde bulunan ATO Başkanı Sinan Aygün, geçmişte enflasyonu indirmede başarısız olan bakanların her ay bir ürünü suçladıklarını hatırlattı. 
     Bugüne kadar enflasyon suçlusu olarak teşhir edilen ürünlerin hiç birinin bu araştırmada ortaya çıkan şampiyonlarla uzaktan yakından ilgisinin bulunmadığını kaydeden Aygün, ''Kimi zaman sivri biberi, kimi zaman sivri dilleri suçladılar. Her ay enflasyon suçlusu, enflasyon lobisi aradılar. Demek ki kimseyi suçlamaya, sivri biberi, hıyarı, havucu hain ilan etmeye gerek yokmuş. İsteyince oluyormuş'' dedi. 
     
</TEXT>
</DOC>
