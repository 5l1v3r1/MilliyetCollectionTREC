<DOC>
<DOCNO> 220320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/06/son/sontur12.html </URL>
<DATE> 2004/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Muş'ta 10 köy ve 2 mahallede su baskını yaşandı 
</HEADLINE>
<TEXT>

     Muş'ta, 10 köy ve merkeze bağlı 2 mahallede kar erimesi nedeniyle taşkın yaşandı. 
     Muş'un Üçdere, Suocak, Düzkışla, Kıyık, Kumluca, Kocatarla, Çatbaşı, Malazgirt İlçesi'ne bağlı Sultanlı ve Bulanık İlçesi'ne bağlı Okçular ve Dokuzpınar köyleri ile merkeze bağlı Kale ve Dere Mahalleleri'nde kar erimesi nedeniyle taşkın meydana geldi. 
     Üçdere Köyü'nde 24 evin yıkılma tehlikesi nedeniyle tahliye edildiği ve bu evlerde yaşayan vatandaşların Muş Spor Salonu'na yerleştirildiği bildirildi. Ayrıca şehrin birçok semtine de taşkınlar nedeniyle meydana gelen arızalar yüzünden elektrik verilemediği belirtildi. 
     Vali Yardımcısı İbrahim Küçük, AA muhabirine yaptığı açıklamada, ildeki tüm kurum ve kuruluşların çalışmalara katıldığını belirterek, her yıl benzer olayların ilde yaşandığını ancak bu yıl yoğun kar yağışı nedeniyle bu olayların daha geniş bölgeyi etkilediğini söyledi. 
     Küçük ayrıca, Karasu ve Murat Nehri'nin su taşkınlarına neden olan bölgelerinde mutlaka ıslah çalışmaları yapılması gerektiğini ifade etti. 
     
</TEXT>
</DOC>
