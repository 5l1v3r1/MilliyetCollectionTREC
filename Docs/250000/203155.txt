<DOC>
<DOCNO> 203155 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/19/son/sondun01.html </URL>
<DATE> 2003/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Michael Jackson'a ceza davası açıldı 
</HEADLINE>
<TEXT>

     Amerikalı pop şarkıcısı Michael Jackson'a karşı ceza davası açıldı. 
     Santa Barbara Bölge Mahkemesi Savcısı Tom Sneddon, Jackson hakkındaki suçlamalarla ilgili belgelerin mahkeme katibine verildiği bildirdi. 
     Jackson hakkında reşit olmayan çocuğa alkollü içki içirme ve küçük çocuğa elle tacizde bulunma gibi suçlamalar yöneltildiği bildiriliyor. 
     Michael Jackson'ın Neverland çiftliğine davet ettiği çocuklara cinsel tacizde bulunma suçundan mahkemeye çıkarılmasının beklendiğini belirtiyorlar. 
     Bu arada Tom Sneddon'un halen iş seyahati nedeniyle İngiltere'de bulunan ve 6 Ocak'tan önce ABD'ye dönmesi beklenmeyen Jackson'ın mahkeme celbinin 16 Ocak gibi sanatçıya iletilmesini kabul ettiği bildirildi. 
     Suçlamalar üzerine 20 Kasım'da polise teslim olan Michael Jackson, çıkarıldığı mahkemede 3 milyon dolar kefaletle serbest bırakılmıştı. 
     Michael Jackson, çocuklara cinsel tacizde bulunduğunu kesin bir dille yalanlıyor. 
     Amerikan medyasında yer alan haberlere göre Jackson'a 24 yıla varan hapis cezası verilebileceği belirtiliyor. 
     
     AVUKATI İDDİALAR YALAN 

     ABD'de aleyhinde ceza davası açılan pop yıldızı Michael Jackson'ın avukatı, müvekkili hakkındaki iddiaların büyük bir yalan olduğunu söyledi. 
     Avukat Mark Geragos, ''Michael Jackson tamamıyla suçsuzdur'' derken, hukuk çevreleri, iddiaların kanıtlanması halinde Jackson'un uzun yıllar hapis yatabileceği ve kariyerinin sona erebileceği söyledi. 
     Jackson'a yönelik suçlamaların her birinin 3 ila 8 yıl hapsi gerektirdiği ifade ediliyor. 
     Hakkında küçük çocuklara cinsel tacizde bulunma suçlamaları bulunan Jackson, 20 Kasım'da malikanesini kuşatan güvenlik güçlerine teslim olmuş, daha sonra çıkartıldığı mahkeme tarafından 3 milyon dolar kefaletle serbest bırakılmıştı. 
     İngiltere'de bulunan Michael Jackson'un 6 Ocak'ta ABD'ye dönmesi bekleniyor. Sanatçının ilk duruşması ise 16 Ocak'ta yapılacak, ancak Jackson'un bu duruşmaya katılmayacağı bildirildi. 
     Michael Jackson, hakkındaki suçlamaları sürekli olarak reddediyor. 
     
</TEXT>
</DOC>
