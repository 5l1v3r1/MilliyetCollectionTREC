<DOC>
<DOCNO> 249690 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/21/son/sonspo06.html </URL>
<DATE> 2004/06/21/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Konyaspor'da rota Belçika... 
</HEADLINE>
<TEXT>

     Konyaspor, dış transferde Belçikalı bir stoperle ilgileniyor. 
     Kulüp basın sözcüsü Sefa Ortaç, bu ayın başında oldukça yükselen transfer borsasının yavaş yavaş düşüşe geçtiğini söyledi. 
     Bu düşüşün, takımların birinci dönem kamplarını tamamlamalarının ardından daha da artacağını vurgulayan Ortaç, ''İlk 18'e giremeyecek ve kadroda yer alamayacak futbolcular gönderilmeye başlanınca açıkta kalan futbolcu sayısı artacak. Bu yüzden de fiyatlar zorunlu olarak inecek'' dedi. 
     Ortaç, bu nedenle transferde acele hareket ederek takımı borç yüküyle karşı karşıya bırakmak istemediklerini belirterek, şunları söyledi 
     ''Görüştüğümüz futbolculardan bazılarıyla diğer takımların da ilgilenmesi, fiyatlarının yükselmesine yol açıyor. Fiyatları artan bazı futbolculardan takımın geleceği açısından vazgeçiyoruz. Şu anda yurtdışında oyuncu fiyatları daha düşük. Tüm takımlar yurtdışına yöneliyor. Biz de rotayı Belçika'ya çevirdik. Belçikalı bir stoperle ilgileniyoruz. Anlaşırsak takıma yararlı olacak.'' Bu arada iç transferde geçen yıl takımın kaptanlığını yapan Ogün ile görüşmelerinin sürdüğünü vurgulayan Ortaç, bu futbolcuda bir sorun beklemediklerini ve büyük bir olasılıkla anlaşacaklarını sözlerine ekledi. 
     
     ÖMER ERDOĞAN'DAN VAZGEÇİLDİ 
     Bu arada yeşil-beyazlılar, transfer ücreti yükselen Galatasaraylı Ömer Erdoğan ile artık ilgilenmiyor. 
     Kulüp başkanı Mehmet Köseoğlu, transfer çalışmalarında görüştükleri futbolcuların gündeme gelmesinin ücretlerinde artışa yol açtığını, bunun da transferin akışını olumsuz etkilediğini belirtti. 
     Neredeyse anlaşmaya vardıkları Muhammed Hanefi ve Galatasaraylı Ömer Erdoğan'ın geçen hafta başında sözleşme imzalamak üzere Konya'ya gelmesinin beklendiğini vurgulayan Köseoğlu, ''Yurtdışında olan futbolcuları beklerken birden transfer ücretlerinin arttığını öğrendik. Ömer Erdoğan ile fiyatının yükselmesi nedeniyle eskisi kadar ciddi ilgilenmiyoruz. Yüksek fiyat verip kulübün geleceğini ipotek altına aldıramayız'' dedi. 
     Muhammed Hanefi ile görüşmelerinin sürdüğünü ifade eden Köseoğlu, bu hafta içinde Konya'ya gelecek bu futbolcuyla sözleşme imzalanacağını bildirdi. 
     
</TEXT>
</DOC>
