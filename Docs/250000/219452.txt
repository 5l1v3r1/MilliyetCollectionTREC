<DOC>
<DOCNO> 219452 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/03/son/sondun19.html </URL>
<DATE> 2004/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Para istiyorlar.. Fransa'da bir örgüt raylara bomba yerleştirdi mi 
</HEADLINE>
<TEXT>

     Adını Fransa'da geçen eylülde infilak eden bir fabrikadan aldığı sanılan AZF adlı örgütün, Fransız demiryolları ağına 10 adet patlamaya programlanmış bomba yerleştirdiğini ileri sürerek, 4 milyon dolar ve 1 milyon euro istediği bildirildi. 
     Polis kaynaklarına göre, örgüt Cumhurbaşkanlığı ve İçişleri Bakanlığı'na mektup göndererek, demiryolu şebekesine 10 bomba yerleştirdiğini iddia etti. Mektuplarda, bombaların demiryolu ağının muhtelif yerlerine yerleştirildiği ifade edildi. 
     Mektuplarda, bombalarda farklı günlerde patlamalarını sağlayacak bir sistem bulunduğu ve istenen paranın verilmesi durumunda bombaların etkisiz hale getirilebileceği de belirtildi. 
     AZF'nin haber vermesi üzerine, geçen ay Limoges kentinin 30 kilometre kuzeyinde bir bomba bulunmuştu. 
     Örgütün adının, Fransa'nın Toulouse kentinde yer alan ve geçen eylül ayında büyük bir patlama meydana gelen AZF petrokimya fabrikasıyla ilişkisi olduğu sanılıyor. Tesiste 21 Eylül'de meydana gelen patlamada, 30 kişi ölmüş, 2000'den fazla kişi yaralanmış, 2 milyar euro tutarında maddi zarar meydana gelmişti. 
     Kaza olduğu sanılan patlamanın nedeni henüz bilinmiyor. 
     
</TEXT>
</DOC>
