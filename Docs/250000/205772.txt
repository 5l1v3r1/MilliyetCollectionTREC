<DOC>
<DOCNO> 205772 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/31/son/sonsiy01.html </URL>
<DATE> 2004/12/31/ </DATE>
<TIME> 02.03 </TIME>
<AUTHOR>  </AUTHOR>
<HEADLINE>
Rum Kesimi Türkiye askerini çeksin 
</HEADLINE>
<TEXT>

     Rum Meclis Başkanı ve AKEL Genel Sekreteri Dimitris Hristofyas, ''Kıbrıs konusunda hakemliğe ve baskıcı takvime karşı olduklarını'' ifade ederek, ''Hakemliğe sürüklenilen geçen yılki durumun aynısının yaratılmaması gerektiğini' söyledi. 
     Rum basınına göre, Hristofyas, yaptığı açıklamada, ''Kıbrıs sorununda inisiyatif üstlenmesini istemek için BM Genel Sekreteri ile irtibata geçmek niyetinde olmadığını'' söyleyen Rum yönetimi lideri Tasos Papadopulos'a tam destek verdi, Hristofyas, ''Bizim tarafa yönelik baskı yaratılmaması için bu meseleyi büyük bir soğukkanlılıkla göğüslememiz gerekir'' dedi. 
     ''Hakemliğe sürüklenilen geçen yılki durumun aynısının yaratılmaması gerektiğini' ifade eden Hristofyas, şöyle devam etti 
     ''Hakemliğin, baskıcı takvimlerin ve referandumun sonuçlarının ne olduğunu biliyoruz. Bu deneyimlerimizden ders alarak, aynı şeylerin bir daha olmasına izin vermemeliyiz. Yabancılara, hakemliği kabul etmemizin söz konusu olmadığını iletmeliyiz.'' ''Türkiye'nin iyi niyet gösterisi olarak Kıbrıs'tan asker çekmesi gerektiğini'' iddia eden Hristofyas, şöyle konuştu. 
     ''Türkiye, askerinin Kıbrıs'ta kalmasında ısrar ederek, kendini beğenmişlik gösterisi yapmak yerine, 'işgal' askerlerini tek taraflı olarak geri çekmek gibi iyi niyet hareketlerinde bulunmalı ve elle tutulur işaretler vermelidir. Türkiye'nin bütün davranışları kendisine üyelik müzakerelerine başlama tarihi vermiş olan AB'ye ve AB'nin kopmaz bir parçası olan 'Kıbrıs Cumhuriyeti'ne saygısızlıktır.'' Hristofyas, ''Kıbrıs sorununun çözümünün sürekli talep edilmesi gerektiğini'' belirterek, ''Kıbrıs sorununun çözüm prosedürü Türkiye ile ilgili zaman sınırı ve gümrük birliğini 10 yeni üyeye genişletme yükümlülüğü olan 3 Ekim'e bağlanmamalı'' dedi. 
     Hristofyas, şöyle devam etti 
     ''Türkiye Kıbrıs sorununu çözmek istiyorsa Annan planında, planı işleyebilir ve yaşayabilir hale getirecek değişiklikler yapılması konusunda, doğru iyi niyet mesajlarını vermesi gerekir. 
     Yapılacak değişiklikler, planın felsefesini ve özünü değiştirmeyecek, ancak Kıbrıslı Rumların beklentilerini tatmin edecek ve iki toplumun çıkarlarına yanıt verecek değişiklikler olacak. Türkiye'nin tavrı bu olursa o zaman Ekim ayı, Kıbrıs sorununun çözümü için zaman sınırı olabilir. Bizim taraf, ana hedefi çözüm olmak üzere açık ve hazırdır. 
     Türkiye'nin sadece 'Kıbrıs Cumhuriyeti'ni tanımaktan kaçınmayı hedefleyecek olası bir stratejisinin işbirlikçileri olmamamız gerekir.'' 
     
</TEXT>
</DOC>
