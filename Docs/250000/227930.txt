<DOC>
<DOCNO> 227930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/son/soneko23.html </URL>
<DATE> 2004/04/02/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
SİAD Bildirisi Seçmen, muhalefete uyarıda bulunmuştur 
</HEADLINE>
<TEXT>

     Balıkesir'in Bandırma İlçesi'nde düzenlenen, ''Sanayici ve İşadamları Dernekleri Platformu TSP Başkanlar Kurulu Toplantısı''nın ardından açıklanan bildiride, ''Seçmen, hükümetin sorumluluğunu artırırken muhalefete de bir özeleştiri yapma zamanının geldiği hususunda uyarıda bulunmuştur'' denildi. 
     TSP İcra Komitesi Başkanı Şeyhmuz Akbaş tarafından açıklanan bildiride, yerel seçimlerin hükümete dengeli ve uzlaşmacı bir siyasi tutum içinde ülke sorunlarını çözme sorumluluğunu yüklediği ifade edildi. 
     Yerel seçim sonuçlarının, iktidar partisinin oy tabanını genişletirken, hatırı sayılır bir oyu muhalefet arasında dağıtarak siyasetin uzlaşma ve denge içinde yapılması gereğini vurgulayan bir tablo ortaya çıkardığına işaret edilen bildiride, ''Seçmen, hükümetin sorumluluğunu artırırken muhalefete de bir özeleştiri yapma zamanının geldiği hususunda uyarıda bulunmuştur'' denildi. 
     Gelinen noktada, hükümete yüklenen sorumluluğun, ''Türkiye'nin iç ve dış sorunlarının çözümünde, seçimlerin güçlendirdiği siyasi iktidarı bir kaldıraç olarak kullanmak'' olarak nitelenebileceğinin ifade edildiği bildiride, şu görüşlere yer verildi 
     ''Mali piyasalarda sağlanan istikrarın sürdürülebilmesi için hükümetin bütçe disiplinini korumaya devam etmesi, temel politika hedefi olmalıdır. 
     Sosyal güvenlik sistemi, açıklarını kapatacak şekilde reforma tabi tutulmalıdır. Vergi oranları hem üretimi hem tüketimi sınırlayacak, sürdürülebilir büyümeye geçişi engelleyecek düzeye ulaşmıştır. Zaten vergi verenlerin yükünü ısrarla artırmak yerine vergi tabanı genişletilmeli, kayıt dışı ekonomi daraltılmalıdır. Türkiye'nin en büyük sorunu olan işsizliğin ortadan kaldırılması için girişimci ve rekabetçi ekonominin önündeki engeller süratle kaldırılmalı, ihracat sektörlerindeki yapısal ve konjonktürel sorunlar yakından incelenmeli, etkisiz ve adaletsiz teşvik sistemleri yerine bir sanayi stratejisine dayalı bölgesel ve sektörel öncelikleri olan sistem artışını destekleyen teşvik mekanizmalarına yönelinmelidir.'' Bildiride, ''Kopenhag Kriterleri''nin tespitlerinin hızla tamamlanması, bireysel ve kolektif özgürlüklerin genişletilmesine yönelik düzenlenmelerin en etkili biçimde uygulanmasının sağlanması istendi. 
     Kıbrıs konusunda Türk tarafınca bugüne kadar sürdürülen çözümden yana tutumun, bundan sonra da muhafaza edilmesi gerektiği vurgulanan bildiride, şunlar kaydedildi 
     ''Kamu yönetimi reformu yasa tasarıları, bağlı yasal ve anayasal düzenlemeler yapılarak, yerel yönetimlere devredilen yetkilerin kamu yararına ve hukukuna uygun kullanılması için gerekli denetim detaylı biçimde düzenlenerek yasalaştırılmalıdır. 
     Eğitim sisteminde, ideolojik çatışma yaratan tartışmalardan kaçınarak, sistemin çağdaş normlara uygun, piyasa ekonomisini, demokrasiyi, laik devlet anlayışını özümsemiş, bireysel özgürlüklerini yapıcı ve yaratıcı biçimde kullanmayı öğrenmiş gençler yetiştirmesi sağlanmalıdır. 
     Üniversitelerin yeniden yapılandırılması üç aşamalı olarak ele alınmalı, önce acil sorunlara çözüm getirilmeli, ardından üniversite yönetimlerine yeni açılımlar getirecek anayasa değişikliği yapılmalı, son olarak da bir çerçeve yasa çıkarılarak her üniversitenin kendi koşullarına uygun bir yapı oluşturmasına olanak sağlanmalıdır.'' Bildiride ayrıca, Bandırma Sanayici ve İşadamları Derneği'nin, Bandırma Limanı'nın en yüksek fiyatı verene satmak yerine konteynır taşımacılığına elverişli hale getirilmesi koşuluyla özelleştirilmesi talebine dikkat çekilirken, özelleştirilmesinden vazgeçilen bölgedeki Bor Madenleri Genel Müdürlüğü'nün Ankara'ya nakledilmesinin de ekonomik etkinlik ve verimlilik açısından olumsuz sonuçlar yarattığı kaydedildi. 
     
</TEXT>
</DOC>
