<DOC>
<DOCNO> 230250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/10/son/sontur24.html </URL>
<DATE> 2004/04/10/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
YÖK'ten Alemdaroğlu'na inceleme 
</HEADLINE>
<TEXT>

     YÖK Denetleme Kurulu, İstanbul Cumhuriyet savcılığının istemi üzerine İstanbul Üniversitesi İÜ 
     Rektörü Kemal Alemdaroğlu ve Rektörlüğün icraatları ile ilgili olarak inceleme başlattı. 
     İstanbul Cumhuriyet Savcılığı, İÜ rektörlüğü ve rektör Alemdaroğlu hakkında yapılan suç duyurusuyla başladığı soruşturma sürerken, 5 Mart tarihinde YÖK'e yazı göndererek iddialarla ilgili inceleme yapılmasını istedi. Savcılık yazısı üzerine YÖK tarafından Alemdaroğlu ve İÜ Rektörlüğü hakkında başlatılan incelemede, ortaya atılan iddialarla mümkün olabildiğince ayrıntılı bilgi ve belge istendi. 
     YÖK Denetleme Kurulu Başkanı Prof.Dr. Aytekin Berkman ve kurul üyesi Nurettin Dilmaç'ın imzasıyla 15 Mart tarihinde İÜ Rektörlüğü'ne gönderilen yazıda istenilen belge ve bilgiler şöyle aktarıldı 
     ".2547 sayılı YÖK Kanunu'nun 46'ıncı maddesi uyarınca 2002 ve 2003 eğitim ve öğretim yıllarında öğrencilerden alınan katkı paylarının banka hesap numarası, paraların yatırıldığı ve Bütçe Dairesi hesabına aktarıldığı tarih ve miktarlarının bildirilmesi. .Üniversiteniz mülkiyetinde ve kullanımında bulunan gayri menkullerden kantin, kafeterya, lokanta, büfe ve başka amaçlarda üçüncü şahısların kullanımında olan yerlerin adres, kullanma şekli ve amaçları itibariyle yapılacak bir liste kiraya verilerlerin, kiralama ile ilgili karar, sözleşme, kira tutarları, kiralayanlar, kiraların tahsilatları itibariyle ve belgelerine göre yapılacak bir liste ile birlikte verilmesi. .Üniversiteniz mülkiyetin ve kullanımında olan gayrimenkullerin otopark olarak kullanılması amacıyla üçüncü şahıslara kiraya verilenlerin yeri, alanı, kiralama kararı, kira tutarı, kira sözleşmesi, kira gelirlerinin tahsilatına ait belgelerin gerekiyorsa yapılacak açıklamalarla verilmesi. .Baltalimanı Sosyal Tesisleri'nin işletilmesi, şekli, kapasitesi, 1998-2003 yıllarına ait ayrı ayrı gelir ve giderlerinin, bilanço, yasal defter ve muavin kayıtlarının, gelir ve gider belgelerinin aylar itibariyle incelemeye hazır bulundurulması. .1998-2003 yıllarında üniversiteniz aleyhine açılan adli ve idari davalardan kesinleşen kararların birer örneği ile bu kararlarla ilgili olarak yapılan hukuki işlemlerin açıklanması. .Üniversite adına resmi telefon kaydı bulunan telefonlardan rektörün özel konutuna bağlanan telefon varsa numarası ile ücret ödemelerinin bildirilmesi. .Üniversiteniz Bütçe Dairesi Başkanı Dr. Yusuf Akça tarafından hazırlanan Yükseköğretim Kurulu ve İÜ Mevzuatı isimli kitapla 2547 sayılı Kanunun 'Başörtüsü ile ilgili' ek 17. Maddesi hükmünün yer alması konusunda rektörlüğünüzün bilgisi ve görüşünüzün açıklanması." 
     
     SAVCILIK SORUŞTURMASI 

     Söz konusu suç duyurusunda yer alan ve kurulun inceleme başlatmasına neden olan iddialar şöyle 
     ".Öğrenci harçları fon samanlığından usulsüz harcamalar yapılıp, ihaleye fesat karıştırıldı. 
     .Öğrencilerden toplanan harçların vadesiz olarak uzun süre bankada bekletilerek, Hazineye geç yatırma karşılığında 2002 ve 2003 yıllarında bankalardan İÜ Yardım Vakfı'na bağış alındı. 
     .Sayıştay tespitlerine göre 186 milyar TL. haksız ödeme yapıldı. 
     .67 adet kantin ve kafeteryanın yıllık 3 trilyona yakın tahsilatının bütçeye yatırılmadı ve arada sırada 5, 6 kantin ve kafeterya için ufuk bir meblağ yatırıldı. 
     .Cerrahpaşa Tıp Fakültesi ve İstanbul Tıp Fakültesi'nde bulunan otoparklar, ihalesiz ve yetkisiz olarak rektör tarafından 25 yıllığına vakfa kiraya verildi. 
     .Baltalimanı Sosyal Tesisleri'nde sahte faturalarla dört bine yakın kişiye yemek verilmediği halde verilmiş gibi gösterildi. 
     .9 bin kitap kayboldu. 
     .Mahkeme kararları uygulanmadı. 
     .Rektörlüğe ait resmi telefonu kendi evine bağlatarak konuşma ücretini üniversite bütçesinden ödetti. 
     .Rektör Prof.Dr Alemdaroğlu'nun Dr. Yusuf Akça'nın 'Yükseköğretim ve İstanbul Üniversitesi Mevzuatı' isimli eserinden 2547 sayılı Kanunu'nun 17. maddesini çıkarttı." 
     
     PROF.DR ALEMDAROĞLU HEP GÜNDEMDE 

     Uygulamaları ve sözleriyle sürekli tartışılan Prof.Dr Kemal Alemdaroğlu, üniversitede yaptığı değişiklikler nedeniyle bazı öğretim üyelerinin istifa etmesine yol açtı. 
     YÖK Yasası değişikliği tartışmalarının yapıldığı günlerdeki söylemleri ve son olarak da "Çanakkale Destanı 1915" belgeselinin galasında yaptığı konuşmayla tartışma yaratan Rektör Alemdaroğlu, bu kez de YÖK Denetleme Kurulu'nun başlattığı incelemelerle gündeme geldi. 
     

     
</TEXT>
</DOC>
