<DOC>
<DOCNO> 240433 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/16/yasam/ayas.html </URL>
<DATE> 2004/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünyanın öbür ucunda 'rehin' 
</HEADLINE>
<TEXT>


Aile ziyareti için gittiği Avustralya dönüşü rahatsızlanan SSK'lı Cuntşir, devlet sahip çıkmadığı için Singapur'da mahsur kaldı 

Şükran Pakkan 

Ailesini ziyarete gittiği Avustralya'dan dönüşünde uçakta fenalaşan ve kısmi felç geçiren İzmirli Emine Cuntşir 63 , tedavi gördüğü Singapur'da mahsur kaldı. Cuntşir'i Türkiye'ye getirmeye çalışan ailesinin, 20 bin Singapur dolarını yaklaşık 18 milyar lira bulan hastane ve Türkiye'ye dönüş için şart koşulan 150 bin Singapur dolarlık 130 milyar lira ambulans uçağı masrafını karşılayacak ekonomik gücü yok. SSK ise, yasal gerekçelerle hastanın hem Türkiye'ye transferini yapmıyor hem de yurtdışı tedavi masraflarını vermiyor. 
Cuntşir, bir fabrikada işçi olarak çalışan oğlu İsmail ile süpermarket görevlisi gelini Tülay'ı görmek amacıyla yaklaşık 2 ay önce Avusturalya'ya gitti. Hayatında ilk kez yurtdışına çıkan Cuntşir, 24 saati aşan uçak yolculuğu öncesi, doktorlarına danıştı, gidiş yolunda da hiçbir sorun yaşamadı. 

Beyin ameliyatı geçirdi 
Geçtiğimiz 10 Mayıs'ta Cuntşir, dönüş için yola çıktı. 
Ancak yaşlı kadın, Türkiye için aktarma yapacağı 7 saatlik Singapur uçuşunda rahatsızlandı ve kusmaya başladı. 
Hosteslerin müdahalesiyle iyileşme belirtisi gösteren Cuntşir'in durumu, uçak indikten sonra alanda yeniden ağırlaştı ve yaşlı kadın havalimanı kliniğine götürüldü. Burada bilincini kaybeden Cuntşir, Tan Tock Seng Hastanesi'ne kaldırıldı. Doktorlar, kısmi felç teşhisiyle salı günü beyin ameliyatı yaptıkları Cuntşir'e, kan pıhtılaşması halinde ikinci bir ameliyat daha yapılacağını açıkladı. 

Günlüğü 2 milyar lira 
Bunun üzerine ailesi, hastanedeki her günü 2 milyar 200 milyar liraya mal olan ve ameliyatı için de 9 milyar lira istenen Cuntşir'i Türkiye'ye getirmek için 'savaş vermeye' başladı. Yardım istedikleri Sağlık Bakanlığı ve Singapur'daki Türk Konsolosluğu'nun kendileriyle ilgilenmediğini iddia eden oğul İsmail Cuntşir, durumlarını şöyle özetledi 
"Annem, hayat belirtisi göstermeye başladı. Bir an önce Türkiye'ye dönüp tedaviyi tamamlamak istiyoruz. Hastane yönetimi ambulans uçakla doktor kontrolünde seyahati şart koşuyor. Ancak, bu masrafı karşılamamız imk nsız. Büyükelçiliğe başvurduk, ancak yardımcı olmadılar. 'Git, neyin varsa sat öde' diyorlar. Bir evim var ama devlet kredisiyle aldığım için 25 yıl satamayacağım. Annemiz, Türk vatandaşı ve kaderine terk edildi." 

Yasa ne diyor 

Sigortalılara ilişkin 506 sayılı yasanın 32. maddesine göre, yurtdışında ani rahatsızlık geçiren sigortalı çalışanların masrafları, Türkiye dönüşünde yurtiçi tutarıyla ödeniyor. Ancak, bu yasa emeklileri kapsamıyor. Ambulansla yolculuk giderleri ise 36. maddeye göre hiçbir şekilde karşılanmıyor. 


</TEXT>
</DOC>
