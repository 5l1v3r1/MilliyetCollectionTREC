<DOC>
<DOCNO> 249991 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/22/son/sonspo09.html </URL>
<DATE> 2004/06/22/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Konyaspor dış transferde 3 oyuncu almayı planlıyor... 
</HEADLINE>
<TEXT>

     Konyaspor'da iç transfer çalışmalarında Hayri, Okan ve Aytaç'tan kulüp bulmaları istenirken, dış transferde 3 oyuncu alınması planlanıyor. 
     Kulüp basın sözcüsü Sefa Ortaç, yeni sezon hazırlıkları için takımın 24 Haziran Perşembe günü Kızılcahamam Patalya Otel'de kampa gireceğini söyledi. 
     21 gün sürecek kamp döneminde gelecek sezon için hazırlıkların en iyi biçimde süreceğini dile getiren Ortaç, altyapıdan 1'i kaleci olmak üzere toplam 5 futbolcunun da bu kampa dahil edileceğini kaydetti. 
     Ortaç, geçen sezon Adana Demirspor'da kiralık olarak oynayan Fatih Karabacak'ın da Kızılcahamam kampına katılacağını söyledi. 
     İç transferde görüşülen Hayri, Okan ve Aytaç'tan kendilerine kulüp bulmalarının istendiğini belirten Ortaç, dış transferde ise 3 oyuncu daha alınmasının planlandığını bildirdi. 
     
</TEXT>
</DOC>
