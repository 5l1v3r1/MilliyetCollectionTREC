<DOC>
<DOCNO> 205810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/31/son/sonspo21.html </URL>
<DATE> 2004/12/31/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Hooijdonk Yönetimin beni satmak istediğine inanmıyorum 
</HEADLINE>
<TEXT>

     Fenerbahçe'nin Hollandalı futbolcusu Van Hooijdonk, yönetimin sözleşmesi bitmeden kendisini satmak istediği söylentilerine kesinlikle inanmadığını söyledi. 
     Kulübün aylık dergisine açıklamalarda bulunan Van Hooijdonk, gazetelerde Ocak ayında ara transferde gönderileceği yönünde çıkan haberlere inanmadığını belirterek, ''Fenerbahçe formasını giymeye devam edeceğim. Sözleşmem var ve kulübümle yaptığım bu sözleşme gereği sezon sonuna kadar Fenerbahçe'nin golcüsü olmaya devam edeceğim'' diye konuştu. 
     Fenerbahçe yönetiminin hiçbir zaman maddi kaygı taşımadığını savunan Hollandalı oyuncu, ''Fenerbahçe, kaliteye ve başarıya önem verir. Ben de bunu sağlıyorum'' dedi. 
     
     ''FUTBOL HAYATIMI RİSKE ATMAK İSTEMİYORUM'' 
     Van Hooijdonk, şu anda bir sakatlık dönemi yaşadığını ifade ederek, sözlerini şöyle sürdürdü 
     ''Bu durum beni gerçekten üzdü. Çok önemli maçlarda takım arkadaşlarımın yanında olamadım. Ancak onlara her zaman destek oldum. Hiçbir maçı kaçırmadım. Tam olarak iyileşmeden sahalara dönmek ve futbol hayatımı riske atmak istemiyorum. Sakatlığım nüksetsin istemiyorum. Tamamen iyileşince özlediğim ve taraftarın da özlediğini düşündüğüm formamı geri alacağım.'' Kendisiyle ilgili sürekli söylentiler çıkarıldığını ileri süren Fenerbahçeli oyuncu, sözlerini şöyle sürdürdü 
     ''Samandıra'ya uğramadığım, devre arasında gideceğim veya kadrodan çıkartılacağım ve yine sakatlığımı fırsat bilip gece alemlerine katıldığım yönünde söylentiler çıkıyor. Haberler gerçekten çirkin. Fenerbahçe'de her futbolcu gibi ben de belli bir disiplinle hayatımı sürdürmeye devam ediyorum. Şu an odaklandığım tek şey tedavimi başarıyla atlatmak. Geçtiğimiz günlerde yine bir gazetede sarhoş olduğum yönünde bir haber yazılmış. Halbuki orada sadece oturmuş telefonla konuşuyordum.'' Van Hooijdonk, çok motive oldukları bir dönem geçirdiklerini ve bunu birilerinin bozmasına asla izin vermeyeceklerini sözlerine ekledi. 
     
     TUNCAY ''SÖZLEŞMEME SADIĞIM'' 
     Fenerbahçe'nin başarılı oyuncularından Tuncay Şanlı ise dergiye yaptığı açıklamada, kulübüyle yaptığı sözleşmeye sadık kalacağını vurgulayarak, ''Çünkü benim gözüm Fenerbahçe'den başka bir şey görmüyor. Transfer teklif edecekler, bana değil, başkanıma gidecekler'' dedi. 
     Sarı-lacivertli takımın Brezilyalı futbolcusu Alex de ikinci yarıda daha iyi olacaklarını ve uyum sıkıntısı yaşamadığını ifade etti. 
     
</TEXT>
</DOC>
