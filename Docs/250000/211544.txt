<DOC>
<DOCNO> 211544 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/27/son/sontur17.html </URL>
<DATE> 2004/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Celal Doğan yeniden CHP'de... 
</HEADLINE>
<TEXT>

     Gaziantep Büyükşehir Belediye Başkanı Celal Doğan yeniden CHP'ye katıldı. 
     CHP TBMM Grup toplantısında, partiye bazı katılımlar gerçekleşti. CHP Genel Başkanı Deniz Baykal, partiye katılan isimleri açıklamadan önce, salondaki kalabalığa işaret ederek ''Coşkulu bir grup toplantısı yapacağımız anlaşılıyor'' dedi. 
     Baykal, Türkiye siyasetinin saygın, etkin çok önemli isimlerinin geçmiş siyasi kamplaşmaların yarattığı kafalardaki ve ruhlardaki tuzağı kırıp attıklarını ve CHP içinde elele verme kararı aldıklarını söyledi. 
     Celal Doğan'ın siyasetin ''Marka olmuş isimlerinden biri olduğunu'' belirten Baykal, son dönemde araya giren bazı sorunlar nedeniyle ayrılık yaşandığını belirterek, ''Şimdi kaçınılmaz son gerçekleşti ve tekrar Altı Ok'un etrafında biraradayız, eleleyiz'' dedi. 
     Baykal, Türkiye'nin artık kaprise, kişiselliğe ve bireysel davranışlara tahammülü olmadığını ifade ederek CHP'de elele verilmesi çağrısını yineledi. 
     Celal Doğan da yaptığı konuşmada, yaklaşık iki buçuk yıldır askıda olan üyeliğinin yenilenmesi konusunda gösterdiği anlayış nedeniyle Baykal ve parti yönetimine teşekkür etti. CHP'nin devlet kuran, Türkiye'ye demokrasiyi getiren parti olduğunu belirten Doğan, ''Zaman, tarih hep bizi haklı çıkardı. Ancak artık tarihin değil halkın bizi haklı çıkaracağı günü bekliyoruz'' diye konuştu. 
     Gaziantep'ten gelen partililer nedeniyle oldukça kalabalık olan grup salonunda, tüm sıralara kırmızı karanfiller bırakıldığı görüldü. 
     Partiye katılan isimlere rozetlerini takan Baykal, Doğan'a rozetini takacağı sırada ''Ver cebindeki rozetini takayım. Sana yeni rozet gerekmiyor'' dedi. 
     
     DİĞER KATILIMLAR 

     Grup toplantısında Doğan'ın yanısıra DSP'den istifa eden Kilis Belediye Başkanı Ekrem Çetin, Çorum'dan Belediye Başkan adayı gösterilmesi beklenen emekli Tümgeneral Selahattin Yücel ve değişik partilerden 13 belde belediye başkanı da CHP'ye katıldılar. 
     CHP'ye katılan belde belediye başkanlarının ve ayrıldıkları partilerin isimleri şöyle 
     ''Osman Kılıç DSP Afyon Üçkuyu Beldesi, Ahmet Kamiloğlu ANAP Afyon Akkonak Beldesi, Faruk Akyol DSP Afyon Büyükkarabay Beldesi, Ali Vardarlı DYP Aydın Çeştepe Beldesi, İsmet Solak bağımsız Aydın Kurtuluş Beldesi, Çelebi Çalımlı ANAP Yozgat Sekili Beldesi, Mehmet Yeniçeri ANAP Kırklareli İnece beldesi, İlhan Eriş ANAP Kırklareli Sinanlı Beldesi, İbrahim Gül DSP Edirne Paşayiğit Beldesi, Cevdet Şahin DSP Kocaeli Kirazlıyalı Beldesi, Mustafa Müftüoğlu Bağımsız Denizli Gölbaşı Beldesi, Nazmi Gündüz DYP Denizli Cankurtaran Beldesi, Giyasi Süldür ANAP Denizli Başkarşı Beldesi.'' 
     
</TEXT>
</DOC>
