<DOC>
<DOCNO> 213112 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/04/son/sonspo22.html </URL>
<DATE> 2004/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Servet Daum'dan önemli destek görüyorum 
</HEADLINE>
<TEXT>

     Fenerbahçe'de oynatılmadığı için sorunlar yaşadığı şeklindeki haberlerle gündeme gelen futbolcu Servet Çetin, her oyuncu gibi yedek kalmanın üzüntüsünü yaşadığını söyledi. 
     Servet'in, konuyla ilgili Fenerbahçe Televizyonu'na FBTV yaptığı açıklamaların bir bölümüne kulübün internetteki web sitesinde yer verildi. 
     Kasığındaki sakatlığının sürdüğünü, iyileşmesi halinde ise teknik direktör Christoph Daum'un kendisine şans vereceğine inandığını vurgulayan ümit milli futbolcu, ''Her oyuncu yedek kalınca üzülür. Ben de aynı durumdayım. Çünkü Fenerbahçe'ye oynamak için geldim. Kasıklarımdaki ağrı devam ediyor, ama inanıyorum ki ağrılarım biter bitmez hocam bana ilk fırsatta forma verecektir'' dedi. 
     Fenerbahçe savunmasında şu anda görev yapan Luciano-Tomas ikilisinin uyum içinde olduklarını ve bu nedenle Alman teknik adamın bu iki futbolcuyu tercih ettiğini ifade eden Servet, şunları kaydetti 
     ''Her iki arkadaşım da uyum içinde. Hocamız bu yüzden onlara görev veriyor. Ben hazır olduğumda ve ihtiyaç duyulduğunda bana şans verecektir. Daum'dan önemli bir destek görüyor ve çalışmalarımı da hırslı bir biçimde sürdürüyorum. Takım olarak yükselişteyiz. Puan farkını umursamıyoruz. Böyle oynadığımız müddetçe bu farkı kapatırız. Bize şampiyonluk yakışır.'' 
     
</TEXT>
</DOC>
