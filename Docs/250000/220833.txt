<DOC>
<DOCNO> 220833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/09/dunya/adun.html </URL>
<DATE> 2004/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İLK İCRAAT KIBRIS 
</HEADLINE>
<TEXT>

   Yunanistan'ın yeni başbakanı Karamanlis'i bekleyen ilk zorlu sınav, 22 Mart'ta başlayacak olan dörtlü Kıbrıs müzakereleri. Karamanlis ve Erdoğan, 28 Mart'tan sonra buluşmayı kararlaştırdı 
      YORGO KIRBAKİ Atina 

   
   Yunanistan'da geçtiğimiz pazar günkü seçimlerin galibi yeni Başbakan Kostas Karamanlis'in ilk icraatı Kıbrıs olacak. 
   Karamanlis, 22 - 29 Mart tarihlerinde Kıbrıs'ta iki tarafın yanı sıra anavatanlar Türkiye ve Yunanistan'ın katılacağı "dörtlü toplantı"da Yunanistan'ın önümüzdeki dört yılda izleyeceği politikayı ortaya koyacak. Kabinesini bugün açıklayacak olan Karamanlis'in başbakanlık koltuğuna oturur oturmaz Kıbrıs konusunda sıkı müzakereler ve önemli kararlar vermesi gerekeceğinden dışişleri bakanlığına siyasetçi değil, deneyimli bir diplomat, Emekli Büyükelçi Petros Moliviatis'i ataması en kuvvetli olasılık. Dışişleri'nin iki numaralı adamının ise Profesör Yiannis Valinakis olması bekleniyor. Savunma Bakanlığı için favori ise Spilios Spiliotopulos. 
   
   Erdoğan markaja aldı 
   Başbakan Tayyip Erdoğan, muhalefetteyken sıcak mesajlar veren Karamanlis'i, başbakanlıkta nasıl bir tavır izleyeceğini anlamak amacıyla "yakın markaja" aldı. 
   Seçimlerden iki gün önce Karamanlis'i telefonla arayarak iyi şanslar dileyen ve bu görüşmeyi "pazartesi konuşuruz" diye noktalayan Erdoğan, dün Karamanlis ile tekrar telefonla görüşüp seçimlerdeki başarısı için tebrik etti. Yeni Demokrasi Partisi YDP çevrelerinden edinilen bilgilere göre, görüşme Erdoğan'ın tebrikleri ile sınırlı kalmadı. İki başbakanın en kısa sürede buluşmayı kararlaştırdıkları ileri sürüldü. Nitekim Erdoğan, dün Ankara'da "28 Mart'taki seçimleri atlattığımızda, İnşallah ilk fırsatta Atina'ya bir ziyaret yapmayı resmi olarak planlıyoruz demiştim. Bunu gerçekleştireceğiz" dedi. 
   
   Dışişleri Moliviatis    Türkleri iyi tanıyor    SÜRPRİZ olmazsa dışişleri bakanlığının "banko" ismi Petros Moliviatis, deneyimli ve tipik bir diplomat. 
   1975 yılında Ege için yapılan Türk - Yunan görüşmelerinde Yunan heyetinde yer alan 76 yaşındaki Moliviatis, diplomasi çevrelerinde "muhafazak rlığı" ile tanınıyor. Yunanistan'ın eski başbakanlarından ve cumhurbaşkanlarından Konstantinos Karamanlis'in yıllarca diplomasi danışmanlığı yapan Emekli Büyükelçi Petros Moliviatis'in Türk - Yunan yakınlaşmasını sürdürmesi bekleniyor. İleri yaşı nedeniyle bu defa seçimlere katılmayan Moliviatis, dışişleri bakanlığında kendi politikasını uygulamaktan çok Başbakan Kostas Karamanlis'in talimatları doğrultusunda hareket edecek. 
   
   'Türklerin sesi duyulacak'    YUNANİSTAN'DA Batı Trakya Türk azınlığından parlamentoya girmeyi başaran tek aday olan İlhan Ahmet, "Türk azınlığının haklarının takipçisi olacağını" söyledi. Ahmet, seçim sonuçlarının henüz resmen açıklanmamış olmasına rağmen, 13 bin 784 oyla aday listesinde 2. sırada olduğunu ve parlamentoya girmesine kesin gözüyle bakıldığını belirtti. Kendisinin YDP listesinden seçilmesinin Türk azınlığının sorunlarının halen devam ettiğinin bir ifadesi olduğunu kaydeden Ahmet, "Bu, Türk azınlığının başarısıdır. Bugünden itibaren Batı Trakya Türk azınlığı'nın sesi mecliste güçlü bir şekilde duyulacaktır" dedi. İlhan Ahmet ayrıca, Türk azınlığının haklarının iade edilmesinin Türk-Yunan yakınlaşmasına önemli katkısı olacağına inandığını belirtti. Rodop'ta PASOK adayı olan Galip Galip, 10 bin 879 oyla liste ikincisi olurken, YDP listesindeki diğer aday olan Nazif Şakir 1010 oy alarak dördüncü oldu. 
   
   
   
</TEXT>
</DOC>
