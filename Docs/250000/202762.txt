<DOC>
<DOCNO> 202762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/17/son/sonspo03.html </URL>
<DATE> 2003/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Kasım ayının altın adamı Trabzonsporlu Gökdeniz... 
</HEADLINE>
<TEXT>

     Işık Sigorta sponsorluğunda düzenlenen ''11 Altın Adam'' yarışması jüri toplantısı yapıldı. 
     Kalyon Otel'de gerçekleştirilen ve UEFA Asbaşkanı Şenes Erzik, Beşiktaş Kulübü Başkanı Serdar Bilgili, siyah-beyazlıların Brezilyalı futbolcusu Ronaldo Guiaro, FIFA kokartlı hakem İsmet Arzuman, Türkiye Milli Olimpiyat Komitesi TMOK Başkanı Togay Bayatlı ile spor yazarlarının katıldığı toplantıda kasım ayının altın adamı, yöneticisi, antrenörü ve hakemi seçildi. 
     Jüri, Birinci Süper Lig'de 11, 12, 13 ve 14. haftaların oynandığı kasım ayında Trabzonspor'un orta saha oyuncusu Gökdeniz Karadeniz'i ayın altın adamı seçti. Gökdeniz, 152 puanla ilk sırada yer alırken, Denizlisporlu Timuçin 84 puanla ikinci, Beşiktaş'ın İtalyan futbolcusu Giunti de 83 puanla 3. sırada yer aldı. 
     Bu arada Gaziantepspor Kulübü Başkanı Celal Doğan 167 puanla ayın altın yöneticisi seçilirken, Denizlispor Teknik Direktörü Giray Bulak 133 puanla ayın antrenörü, Metin Tokat ise 115 puanla ayın hakemi seçildi. 
     
     ERZİK VE EKİM AYININ ALTIN ADAMLARINA ÖDÜL 
     Toplantıda UEFA Asbaşkanı Şenes Erzik ve ekim ayının altın adamlarına da ödülleri verildi. 
     Toplantı başında yapılan törende TMOK Başkanı Togay Bayatlı, Erzik'e Avrupa Olimpiyat Komiteleri Fair Play Birliği'nin ödülünü verdi. 
     Daha sonra ekim ayının altın adamı Beşiktaşlı Guiaro Ronaldo, altın yöneticisi Beşiktaş Kulübü Başkanı Serdar Bilgili ve ekim ayının altın hakemi seçilen İsmet Arzuman'a ödülleri takdim edildi. 
     
</TEXT>
</DOC>
