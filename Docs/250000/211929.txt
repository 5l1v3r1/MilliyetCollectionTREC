<DOC>
<DOCNO> 211929 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/29/son/soneko14.html </URL>
<DATE> 2004/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Açlık sınırı 460 milyon liraya yükseldi... 
</HEADLINE>
<TEXT>

     Türk-İş, Ocak ayında 4 kişilik bir ailenin asgari gıda harcamasının, bir önceki aya göre yüzde 2.8 artarak 460 milyon liraya yükseldiğini açıkladı. 
     Yapılan hesaplamalara göre Türkiye nüfusunun yaklaşık yüzde 15'i açlık sınırı olarak da adlandırılan asgari gıda harcaması tutarının altında gelir elde ediyor. Açlık sınırının hesaplanmasına konut, ulaşım, sağlık, giyim ve eğitim gibi giderler dahil edilmiyor. 
     Ankara ili ölçüt alınarak Türk-İş tarafından yapılan araştırmaya göre, yoksulluk sınırı olarak adlandırılan gıda dışındaki temel harcamaları da kapsayan tutar ise Ocak ayında 1.438 milyar lira olarak hesaplandı. 
     Yoksulluk sınırı Aralık ayında 1.383 milyar lira, 2003 Ocak ayında ise 1.220 milyar lira olmuştu. 
     Araştırmaya göre, 12 aylık donemde gıda harcamaları artış oranı yüzde 17.9 oldu. Geçen yılın aynı döneminde bu oran yüzde 30.5 olarak hesaplanmıştı. 
     Gıda harcaması tutarı 12 aylık ortalamalara göre ise yüzde 30.1 artış kaydetti. 
     Türk-İş açıklamasında, uygulanan ekonomik politikanın yapı taşlarından olan düşük oranlı enflasyon hedefinin, olumsuz kış şartlarının etkisi ile 2004 yılının ilk ayında sekteye uğradığı kaydedildi. Ocak ayı asgari gıda harcamasının yüzde 2.8 oranında artmasında özellikle sebze fiyatlarında meydana gelen artışların etkisine işaret edildi. 
     Hükümet, enflasyon hedeflerinin de üzerinde, yüzde 34 artış sağlayarak, yılın ilk yarısı için asgari ücreti brüt 423 milyon ve net 303 milyon lira olarak belirledi. 
REUTERS 
     
</TEXT>
</DOC>
