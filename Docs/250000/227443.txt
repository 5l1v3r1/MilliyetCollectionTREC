<DOC>
<DOCNO> 227443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/spor/aspo.html </URL>
<DATE> 2004/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
HER ŞEY ÇOK GÜZEL OLACAK 2-2 
</HEADLINE>
<TEXT>

   Geleceğin temellerini atan Milli Takım, Hırvatistan'a kök söktürdü, iki kez yenik duruma düştüğü maçta teslim olmadı, Zafer Biryol ve Çağdaş'ın golleriyle beraberliği kurtardı 
      
   90 dakika    BİLAL MEŞE 

   Dünya üçüncülüğü kürsüsüne çıkan iki takımın Zagrep'teki randevusu heyecan doluydu. Mücadelenin ön plana çıktığı hazırlık maçında, ikinci yarıdaki futbol ve atılan birbirinden güzel goller keyif kattı. 
   Bir gerçek var ki, Letonya yenilgisi Ay - Yıldızlı ekibimizin özgüvenini ortadan kaldırdı. Güven duygusunun yok olduğu bir ekibi yeniden ayağa kaldırmak doğrusu zordur. Ancak bu, yeni isimlerle, yeni heyecanlarla mümkün olabilir. Nitekim kadroya serpiştirilen, Ümit Milli Takım'dan bir basamak yukarı çıkan gençler toparlanma sürecinde büyük misyon üstlenecekler. Bu arada teknik direktörlük belirsizliği de bir an önce çözüme kavuşturulmalı. 
   Güçlü isimlerden kurulu Hırvatistan, Milli Takımımız karşısında özellikle ilk yarıda etkili bir futbol ortaya koydu. İkinci dakikada Rapajc'in sağdan kullandığı korner atışı savunmamızı karıştırdı. Prso vurdu, defansımızdan döndü. Sokoto tamamladı, Rüştü'ye çarpan top filelerle kucaklaştı 1 - 0. 
   Nazara gelen Sokoto'nu 12'de oyundan çıkmasından iki dakika önce Gökdeniz sağdan kesti. Hakan Şükür vuramadı, solda Tuncay topla buluştu. Sert şutunda top kornere çıktı. Tuncay'ın bu şutundan sonra biraz toparlanan millilerimiz, 25'te gole çok yaklaştı. Nihat'ın sağdan kornerinde topa Deniz yükseldi, kafa şutunda top yandan az farkla auta gitti. 26'da Rapajc'in yaklaşık 30 metreden frikik atışında top az farkla auta giderken, yüreğimiz ağzımıza geldi. 30'da Hakan Şükür soldan indi, Nihat'ı ara pasıyla kaçırdı. Bu oyuncunun ortasına Tuncay yükselirken, kafa şutunda top savunmaya çarparak, kornere gitti. 
   İlk yarıyı 1 - 0 mağlup kapatan millilerimiz, ikinci devredeki futbollarıyla göz doldurdular. 55'te Hakan Şükür'ün sağ çaprazdan sert şutunda kaleci topu kornere yumrukladı. 66'da Nihat, sağdan indi, sert vurdu, yine kaleci, yine korner. 72'de Nihat'ın muhteşem frikik atışı geldi. Yaklaşık 25 metreden Nihat sağıyla sert vurdu, top sol direkte patladı. Dönen topu Zafer Biryol tamamladı 1 - 1. 
   Beraberlik sevincimiz fazla sürmedi. 76'da soldan kazanılan serbest atışta Srna nefis vurdu, Rüştü topu filelerde gördü 2 - 1. Mücadeleyi elden bırakmayan Ay - Yıldızlı ekibimiz, 77'de skoru eşitledi. Serbest atışta Nihat topu sol tarafa açtı, Zafer Biryol kafa ile indirdi. Çağdaş kaleciye rağmen son anda ayak koydu 2 - 2. 
   Golden sonra oyunda ağırlığını hissettiren Ay - Yıldızlı ekibimiz, 81'de Nihat'la gole yaklaştı. Bu dakikada tecrübeli oyuncu sağdan daldı, ceza alanına girer girmez sert vurdu, kaleci topu yine kornere tokatladı. 
   
   Maçın karnesi 
   HAKEMLER Lopes Ferreira, Santos, Cordas Tavares Portekiz 
   HIRVATİSTAN Pletikosa 6 Butina Dk.46 5 - Zivkoviç 6 , Tokiç 6 , Tomas 6 Srna Dk.57 5 - Suminiç 6 Simiç Dk.46 5 , Rapajc 6 Neretljak Dk.71 5 , Babiç 6 Agiç Dk.46 5 , Tudor 5 Leko Dk.46 5 , Mornar 6 Rosso Dk.46 5 - Prso 7 , Sokota 6 Oliç Dk.12 6 
   TÜRKİYE Rüştü 5 - Fatih Akyel 5 Kenan Dk.46 5 , Tolga 6 Bülent Korkmaz Dk.75 , İbrahim Toraman 5 Murat Hacıoğlu Dk.46 6 , Deniz 5 Çağdaş Dk.46 7 - Gökdeniz 6 Bülent Bölükbaşı Dk.46 5 , Serkan Balcı 5 , Koray Dk.46 5 , Ümit Özat 5 Tayfur Dk.75 , Tuncay 7 Zafer Dk.66 6 - Hakan Şükür 6 Fatih Sonkaya Dk.88 , Nihat 7 
   YEDEKLER Ömer, Hamit Altıntop 
   GOLLER Sokota Dk.2 , Zafer Biryol Dk.72 , Srna Dk.76 , Çağdaş Dk.77 
   SARI KARTLAR Ümit Özat, Serkan Balcı, Kenan Türkiye 
   
   Dedikodu kazanı    Transfer pazarı 
   ZAGREP dün adeta transfer pazarına döndü. Karşılaşmayı izlemek üzere Hırvatistan'a giden Fenerbahçe Teknik Direktörü Daum ile Beşiktaş teknik patronu Lucescu'nun yoğun temaslarda bulunduğu iddia edildi. Alman çalıştırıcının, Hırvatistan kampına gittiği, burada bazı görüşmeler yaptığı belirtildi. 
   
   Sabri de takipte 
   ZAGO'YU gözden çıkardığı iddia edilen Lucescu'nun ise, Brezilyalı futbolcu yerine, Hırvat savunmacıları izlediği konuşuldu. Ayrıca, daha önce Fenerbahçe - Galatasaray ve Villarreal - Galatasaray mücadelelerini izleyen Hamburg Teknik Direktörü Toppmöller'in de, Sabri'yi izlemek üzere Ümit Milli Takımı maçını takip ettiği vurgulandı. 
   
   'İyi oynadık'    HIRVATİSTAN maçına Ay - Yıldızlı ekibimizin başında çıkan Ünal Karaman bir geçiş süreci yaşadıklarının altını çizdi. Genç teknik adam, "Yeni bir kadro oluşturup, sistemde de değişiklik yaptık. Özverili bir çalışma içine girdik. İkinci yarıda riske girdik, zaman zaman bocaladık. Orta sahada güçlü ve çok yönlü futbolcular kullandık. Onların getirdiği toplarla pozisyon üretmeye çalıştık, bunu da başardık. Her türlü olumsuzluğa rağmen iyi oynadık" dedi. 
   
   Üç alternatif    FUTBOL Federasyonu'nun, Ersun Yanal tercihinin gerçekleşmemesi halinde üç adayın ismini ön plana aldığı öğrenildi. Buna göre Hollandalı teknik adam Hiddink ve Fransız Aime Jacquet'in yanı sıra Beşiktaş'ın hocası Lucescu'nun da listeye alındığı bildirildi. Federasyon, eldeki seçenekler arasında en uygun isme görev vermeyi hedefliyor. 
   
   Tomas korkuttu    HIRVATİSTAN Milli Takımı formasını giyen Tomas, dün Fenerbahçeliler'i korkuttu. Ay - Yıldızlı ekibimiz karşısında 55. dakikada kaşı açılan Sarı - Lacivertli futbolcu, kenarda bir süre tedavi oldu. Daha sonra yerini Srna'ya bıraktı. 
   
   
</TEXT>
</DOC>
