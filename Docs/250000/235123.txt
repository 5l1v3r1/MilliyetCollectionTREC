<DOC>
<DOCNO> 235123 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/spor/spo04.html </URL>
<DATE> 2004/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon dava açıyor 
</HEADLINE>
<TEXT>


Bordo-Mavili kulüp bir ilke imza atarak, Diyarbakırspor maçında sahaya giren taraftarlarını mahkemeye vermeye hazırlanıyor. Yönetici Sezer Bahadır, "Yasal girişimler başladı" dedi 


Bordo-Mavi üyesi 
TRABZONSPOR Kulübü Yönetim Kurulu üyesi Sezer Bahadır, Diyarbakırspor maçında sahaya giren taraftarlar hakkında maddi ve manevi tazminat davası açacaklarını söyledi. Bahadır, Diyarbakırspor maçında sahaya girenler hakkında yasal girişimde bulunduklarını belirterek, "Bu kişilerin Grup Bordo - Mavi'nin başkanı ve üyesi olduklarını tespit ettik. Kendilerini dava edeceğiz" diye konuştu. 

Kameradan tespit 
TARAFTARLARIN takıma zarar vermesini engelleyeceklerini ifade eden Sezer Bahadır, "Diyarbakırspor yedek kulübesine yabancı madde atan taraftarları polis kemerasıyla tespit edip, onların hakkında da yasal işlem başlatacağız" dedi. Bahadır, "Bu taraftarlar yüzünden sahamız kapanabilir, para cezası alabiliriz. Kulübün maddi ve manevi zarara uğrayacağı açıktır" ifadelerini kullandı. 

Disipline verildiler 

DİYARBAKIRSPOR maçının son dakikalarında sahaya giren seyirciler ve hakem İsmet Arzuman'ın yaptırdığı 3 ve 4 numaralı anonslar nedeniyle Trabzonspor Kulübü, PFDK'ya sevkedildi. Hakem Arzuman, gözlemciler Seyfi Gözaydın ve Nedim İskender'in olay raporlarını inceleyen hukuk kurulu saha kapatma istemiyle Bordo - Mavili kulübü disipline verdi. Savunması istenecek olan Karadeniz ekibi, suçlu bulunduğu takdirde 33. haftadaki Galatasaray maçını tarafsız bir sahada yapacak. Bu arada yönetimin cezalı duruma düşen Tolga'ya ceza vereceği açıklandı. 

Murat Hacıoğlu tamam 

BORDO - Mavililer, Diyarbakırsporlu Murat Hacıoğlu ile her konuda anlaşmaya vardı. Yöneticiler, Diyarbakırspor maçı sonrası Zorlu Grand Otel'de yapılan görüşmede genç oyuncuyu ikna ettiler. Bu yıl sözleşmesi sona erecek olan Murat için bonservis ücreti ödenmeyecek. Golcü oyuncu iki yıl önce de gündeme gelmiş ancak Samet Aybaba istemediği için alınmamıştı. 

Göksu'dan yaylım ateş 

DİYARBAKIR Kulübü Başkanı Ahmet Göksu, Trabzonspor'un Şampiyonlar Ligi'ne hazır bir takım olamadığını söyledi. Göksu, Trabzon deplasmanında çıkan olaylar ile ilgili olarak Bordo - Mavili yönetimin son günlerde kendilerini suçlayıcı açıklamalar yapmasını kınadı, "Yaşananları herkes gördü. Trabzonspor önce seyircisinin davranışlarını kontrol etmeli" dedi. 


</TEXT>
</DOC>
