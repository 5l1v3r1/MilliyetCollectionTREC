<DOC>
<DOCNO> 215793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/17/son/sontur07.html </URL>
<DATE> 2004/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Ne artan nüfus, ne kampanyalar Kitap satışları artmıyor... 
</HEADLINE>
<TEXT>

     Anadolu Üniversitesi AÜ Edebiyat Fakültesi Öğretim Üyesi Prof. Dr. İhsan Güneş, artan nüfus oranına, gelişen teknolojiye ve düzenlenen tanıtım kampanyalarına rağmen kitap satışlarının bir türlü artmadığını söyledi. 
     Güneş, küçük yaşlardan itibaren okuma zevki aşılanmaması ve bu alanda eserler veren az sayıdaki yazarların desteklenmemesi nedeniyle toplumda okuma alışkanlığının oluşmadığını savunarak, bunun bir diğer nedeninin de ülkede çocuk ve gençlik edebiyatı kavramının yerleşmemesi olduğunu kaydetti. Edebiyatın eğitim aracı olarak kullanılmasını doğru bulmadığını belirten Güneş, şöyle konuştu 
     ''Avrupa'da bir edebiyat ürünü baskıya verilmeden önce çeşitli yaş gruplarına göre ayrı ayrı hazırlanır. Aynı romanı ilkokul öğrencisi de üniversite hocası da okuma fırsatı bulur ve kendine göre yorumlar. Edebi eserler okuma zevkini geliştirici, kişisel gelişime katkı sağlayan ve yaratıcı bir araç olmalıdır. Artan nüfus oranına, gelişen teknolojiye ve düzenlenen tanıtım kampanyalarına rağmen kitap satışları bir türlü artmıyor.'' Güneş, çok satan kitaplar incelendiğinde, insanların kolay okunan, düşünceye itmeyen kitapları tercih ettiğinin ortaya çıktığını anlatarak, ''Araştırma ve herhangi bir konuda birikim isteyen kitaplar okunmuyor. Medya desteğini alarak okunan kitaplar ise insanın kültürel gelişimine katkı yapacak bilimsel ve araştırma kitaplar değil, roman ve hikaye tarzında kitaplardır'' diye konuştu. 
     
</TEXT>
</DOC>
