<DOC>
<DOCNO> 223404 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/18/son/sondun33.html </URL>
<DATE> 2004/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Talat Denktaş'ın İsviçre'ye gitmemesi sürpriz değil 
</HEADLINE>
<TEXT>

     KKTC Başbakanı Mehmet Ali Talat, Cumhurbaşkanı Rauf Denktaş'ın dörtlü konferans için İsviçre'ye gitmeyeceğini açıklamasının kendisi için sürpriz bir söylem olmadığını, ancak sürpriz bir karar olduğunu söyledi. 
     Başbakan Talat, Cumhurbaşkanı Denktaş'ın kararını yeniden gözden geçireceğini ve olumlu bir karar alacağını umduğunu belirtti. 
     Talat, düzenlediği basın toplantısında, zor bir süreç yaşadıklarını, Kıbrıs müzakerelerinin sonuna gelindikçe zorluğun daha da artacağını ifade ederek, Cumhurbaşkanı Denktaş'ın dörtlü müzakereler için İsviçre'ye gitmeyeceğini açıklamasının yeni bir durum yarattığını kaydetti. 
     Cumhurbaşkanı Denktaş'ın açıklamasının kendisi için sürpriz bir söylem olmadığını, her ne kadar böyle bir şey beklese de olacağına ihtimal vermediği için kararın sürpriz olduğunu kayadeden Talat, ilgili komite tarafından hazırlanan ''Kıbrıs Türk Oluşturucu Devleti''nin taslak anayasasının BM'ye teslim edilmemesinin de süreçte zorluk oluşturduğunu belirtti. 
     Sürecin bir kesintiye uğramış gibi göründüğünü ve her şeyin İsviçre'ye kaldığını ifade eden Başbakan Talat, teknik komitelerin çalışmalarının sürdüğünü, sürecin 31 Mart'ta İsviçre'de tamamlanacağını, o tarihten sonra da teknik komitelerin çalışmasının devam edeceğini söyledi. 
     Referandumun 20 Nisan'da yapılmasını umduklarını dile getiren Talat, tarih konusunda BM'ye bazı itirazların iletildiğini, 20 Nisan tarihinde bir oynama olabileceğini bildirdi. 
     Başbakan Talat, bir soru üzerine, Yunanistan Başbakanı Kostas Karamanlis'in, dörtlü konserans için 28 Mart'ta İsviçre'ye gidecek olmasını ''çok doğru ve yerinde bir karar'' olarak gördüğünü ifade ederek, Türk tarafı olarak sürecin başından beri görüşmelerin seviyesinin yüksek olmasını ve zirveye tam yetkili kişilerin katılmasını istediklerini söyledi. 
     
     ÇÖZÜM KONUSUNDA İYİMSERİM 

     Çözüm konusunda iyimser olduğunu, halkın çözüme yüzde 100 destek verdiğini dile getiren Talat, müzakerelerde, toprak ayarlaması için hiçbir taraftan harita sunulmadığını belirtti. Talat, ortada, üzerinde anlaşılmış somut bir harita olmadığını kaydetti. 
     Başbakan Talat, Ankara'da pazartesi günü yapılması öngörülen Kıbrıs zirvesi için henüz resmi bir davet almadıklarını söyledi. ''Ankara ile temasların üç öğün devam ettiğini'' belirteren Talat, Cumhurbaşkanı Denktaş'ın İsviçre'ye gitmemesini açıklamasını kendisinin de televizyondan duyduğunu söyledi. Talat, Denktaş'ın kararının bir rahatsızlığın ifadesi olduğunu belirtti. 
     Başbakan Recep Tayyip Erdoğan'ın, Denktaş'ın kararı için ''Bence önemsenecek bir konu değil. Biz bunları aramızda görüşürüz, konuşuruz. Bunları aramızda hallederiz'' sözlerinin anımsatılması üzerine Talat, Başbakan Erdoğan'ın, ''Sorunu başka türlü aşarız'' demek istemiş olabileceğini kaydetti. 
     Başbakan Erdoğan'ın İsviçre'ye gideceğinin hatırlatılması üzerine Talat, bunu beklediğini belirterek, Türkiye ve Yunanistan başbakanlarının birlikte olmasının iyi olacağını kaydetti. 
     Talat, Annan planındaki yanlışları, ilk kez müzakere sürecinde dile getirdiklerini ifade ederek, 1 Mayıs'ın gerçek bir tarih olduğunun ve 31 Mart'a kadar birlikte hareket etmek durumunda olduklarını söyledi. 
     
     BAŞBAKANLARIN GELMESİ ÇÖZME İSTEĞİNİ GÖSTERİR 

     KKTC Başbakanı Talat, Başbakan Recep Tayyip Erdoğan ile Yunanistan Başbakanı Kostas Karamanlis'in dörtlü konferans için İsviçre'de bulunacak olmasının, Kıbrıs sorununu çözme isteğini göstereceğini söyledi. 
     Talat, düzenlediği basın toplantısında, Başbakan Erdoğan'ın İsviçre'ye gitme kararından mutlu olduğunu belirterek, ''Ciddi iş yapılacaksa üst düzeyde bir katılım gerekli'' dedi. 
     Talat, bir gazetecinin, ''Erdoğan ve Karamanlis'in İsviçre'ye gitme kararını açıklamasında, KKTC Cumhurbaşkanı Rauf Denktaş'ın gitmeme kararı etkili olabilir mi'' yönündeki sorusuna, ''Olabilir. Ama niye olsun da diyorum. Sonuçta iki ülke başbakanının orada bulunması, bu sorunu çözme isteğinin göstergesidir. Her iki başbakanın da orada olmasından ben mutlu olurum'' karşılığını verdi. 
     ''Denktaş'ın, fikrini değiştirmesini talep edecek misiniz'' sorusuna, ''Ediyorum'' karşılığını veren Talat, sürecin 31 Mart'a kadar olduğunu, o tarihten sonra herkesin değerlendirmesinin farklı olabileceğini, 31 Mart'a kadar birlikte hareket edilmesinin toplumsal uzlaşı için çok önemli olduğunu kaydetti. 
     Başbakan Talat, bir soru üzerine, Başbakanlık binasında BM Genel Sekreter Yardımcısı Sir Kirean Prendergast ve BM Genel Sekreteri'nin Kıbrıs Özel Temsilcisi Alvaro de Soto ile yaptığı görüşmenin, randevusunun önceden alınmış olmasına rağmen, dörtlü konferansa hazırlık niteliği de taşıyabileceğini söyledi. Talat, görüşmede kendileri için çok önemli konuları gündeme getirdiklerini kaydetti. 
     Sürecin sonunda Kıbrıs Türk tarafının isteklerinin tümünü elde edemeyeceğini, ama hayati olan önemli kısımlarda değişiklik beklediğini ifade eden Talat, bir ekip çalışması yaptıklarını, Denktaş'ın tutumunu yeniden gözden geçireceğine inandığını belirtti. 
     
     HÜKÜMET TAM YETKİLİ 

     Denktaş'ın İsviçre'ye gitmemesi halinde, ''hükümetin cumhurbaşkanının görevlendirmesiyle mi, yoksa hükümet olarak mı İsviçre'ye gideceği'' yönündeki bir soru üzerine Talat, bu durumun KKTC ve uluslararası toplum açısından farklı olduğunu, hükümetin yasal açıdan tam yetkili olduğunu belirterek şöyle konuştu 
     ''Bizim açımızdan yetkili hükümettir. Fakat uluslararası toplum açısından, toplum liderleri görüştüğü için, liderlik seviyesinde bir görüşme söz konusudur. Oraya gidecek olan ekibin veya kişinin tam yetkiyle gitmesi gerekmektedir. Hükümetin Kıbrıs Türk halkını tam yetkili olarak temsil etmesi, elbette ki yasal açıdan da, bizim bakımımızdan uygundur ve doğrudur.'' Annan planının İsviçre'de son şeklini alacağını kaydeden Talat, süreç tamamlanmadan ''evet'' ya da ''hayır'' kampanyası yürütmenin doğru olmadığını söyledi. 
     De Soto'nun taraflara sunduğu belgeye tarafların görüşlerine az yer verildiği gerekçesiyle itiraz ettiğini, ancak belgede taraflar için çok önemli konuların da yer aldığını ifade ederek, de Soto'nun konuları kategorilendirdiği belgenin İsviçre'ye de taşınmasının üzerinde tartışılacağını söyledi. 

     
</TEXT>
</DOC>
