<DOC>
<DOCNO> 221069 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/09/son/sontur23.html </URL>
<DATE> 2004/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
AK Parti'den istifa eden Kandoğan, DYP'ye katıldı 
</HEADLINE>
<TEXT>

     DYP Genel Başkanı Mehmet Ağar, yerel seçimlere yönelik masa başında yapılan yönlendirici anketlerin akıbetinin 29 Mart sabahında görüleceğini söyledi. 
     AK Parti'den istifa eden Denizli Milletvekili Ümmet Kandoğan, İstanbul İl Başkanlığı'nda düzenlenen törenle DYP'ye geçti. 
     Törende konuşan Mehmet Ağar, Kandoğan'ın partisine katılım töreninin gelecekte, Türk demokrasisinin düzlüğe çıktığı gün olarak anılacağını savunarak, Kandoğan'ın her türlü makam ve mevkiyi reddederek Türk siyasetinin önünü açtığını söyledi. 
     Kandoğan'ın, anti demokratik, baskıcı zihniyete karşı tavrını ortaya koyduğunu ifade eden Ağar, şöyle dedi 
     ''DYP'de ihale yok, banka kredisi de yok. Devlet arsaları peşkeş çekilmez, burada onur var, haysiyet var, çalışma var. Siyasetin en güzel tarafı budur. Türkiye'de artık masa başında, sıcak apartman köşelerinde, lüks otel lobilerinde güç odaklarının kucağında siyaset yapma devri kapanmıştır. Siyaset, tıpkı demokrat partinin başlattığı gibi yollarda, sokaklarda, tarlalarda vardır.'' Türkiye'de olup bitenin farklı bir şekilde gösterilemeyeceğini, milletin, seçim sisteminin adaletsizliği ile ortaya çıkan kutuplaşmaya dayalı siyaset anlayışından bıktığını anlatan Ağar, milletin, DYP'ye büyük bir teveccüh içinde olduğunu söyledi. 
     
     ''BALANS AYARINI MİLLET YAPACAKTIR'' 
     28 Mart'ta yapılacak olana seçimlerin Türkiye'de demokrasinin sağlıklı olabilmesi ve milletin gerçek anlamdaki hissiyatını ortaya çıkartacağını vurgulayan Ağar, şöyle devam etti 
     ''Masa başı yönlendirici anketlerin akıbetini 29 Mart sabahında göreceğiz. Hükümetin bu pervasız, nereye gidişini bilmez gidişine millet dur diyecektir. Belki de hükümet için bu hayırlı olacaktır. İktidar acemiliğini millet frenleyecektir. Geçmişte, demokrasi dışında yapılan müdahale ile olan balans ayarını demokrasinin vazgeçilmezi olan millet yapacaktır.'' 
     
     ÜMMET KANDOĞAN 
     Ümmet Kandoğan da, DYP'ye katılmaktan son derece mutluluk duyduğunu ifade ederek, 3 Kasım seçimlerinden sonra girdiği parlamentoda AK Parti'de çok önemli görevler üstlendiğini söyledi. 
     AK Parti'nin seçim işlerinden sorumlu Başkan Yardımcılığının yanı sıra değişik komisyonlarda değişik görevler aldığını hatırlatan Kandoğan, ''Bütün bunlara rağmen buradaysam, iktidarın nimetlerini ve imkanlarını elimin tersi ile itip sizlerin arasına gelmişsem, bunun çok büyük bir anlamı ve önemi vardır'' dedi. 
     Hükümetin, 15 ayda Türkiye'nin son derece önemli meselelerinin çözümü konusunda bir arpa boyu yol alamadığını öne süren Kandoğan, özellikle istihdam, dış politika ve Irak konusunda ciddi sorunlar olduğunu söyledi. 
     Kandoğan, şöyle devam etti 
     ''Belediye başkan adaylarını belirlerken 368 milletvekilini hiçe sayarsan, 'kimi koyarsam seçilir' düşüncesiyle yola çıkarsanız ve o milletvekili, kendi illerinin belediye başkan adaylarını televizyonlardan ve internetten öğrenirse bu gidişin bir sonu olduğunun işareti olarak buradayım.'' Konuşmaların ardından Mehmet Ağar, partisine katılan Kandoğan ile halen Denizli Belediye Başkanlığı görevini yürüten Ali Aygören'e parti rozetini taktı. 
     
</TEXT>
</DOC>
