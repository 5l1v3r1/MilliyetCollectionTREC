<DOC>
<DOCNO> 246864 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/10/son/sonsiy11.html </URL>
<DATE> 2004/06/10/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Arınç "Yargıtay 9. Ceza Dairesi'ni kutluyorum" 
</HEADLINE>
<TEXT>

     TBMM Başkanı Bülent Arınç, kapatılan DEP'in eski milletvekillerinin tahliye kararının hem siyasi hem de toplusal barış açısından olumlu olduğunu söyledi. 
     TBMM Başkanlık Divanı toplantısı öncesinde, gazetecilerin, eski DEP milletvekillerinin tahliyesi ve bunun yankılarına ilişkin sorularını yanıtlayan Arınç, kararı ''olumlu'' olarak değerlendirdi. 
     ''Bana Zana ile ilgili soru soran Avrupalı dostlarımıza bunun siyasi değil, hukuki karar olduğunu ve mahkemelerin verdiği karar üzerinde yasama ve yürütmenin hiçbir zaman etkili olmayacağını söylemiştim'' diyen Arınç, Avrupa Parlamentosu ve AB üyesi ülkelerde 10 yıldan beri cezaevinde bulunan bu kişilerin artık tahliye edilmeleri gerektiği konusunda söz birliği olduğuna işaret etti. 
     Konunun Türkiye'nin AB sürecini tıkayan bir karar olarak gösterildiğine dikkati çeken Arınç, kendilerinin ''hukukun kararına saygı gösterip, yapılacak bir şey olmadığını'' söylediklerini hatırlattı. DGM'nin verdiği kararın Yargıtay'da temyiz edildiğine işaret eden Arınç, şunları söyledi 
     ''Yargıtay Başsavcılığı'nın tebliğnamesinde, kararın, bazı şekil şartları bakımından bozulması gerektiği ifade edildi. Bununla ilgili duruşma tarihi 8 veya 9 Temmuz olarak belirlenmişti. Ama Yargıtay, usül bakımından çok doğru bir karar verdi ve içeride cezalarını çektikleri sürenin kafi olduğunu, bundan sonra tutuklu kalmaları halinde bu sürenin aşılabileceği konusunda bugüne kadar ki içtihatlarına uygun karar verdi ve bu kişiler dün tahliye edildi.'' Arınç, kararı iki açıdan çok olumlu karşıladığını vurgulayarak, ''Birincisi gerçekten hukuka uygun bir karardır. Yargıtay 9. Ceza Dairesi'ni kutluyorum. İkincisi, hem siyasi hem de toplumsal barış açısından olumlu bir karar oldu. Dün zaten onların da yaptıkları açıklamalar çok olumluydu'' dedi. 
     Arınç, söz konusu kararın Türkiye'de toplumsal barışa hizmet edeceğini vurgulayarak, ''Türkiye'nin bugüne kadar başardığı reformların artık uygulamaya konulması açısından AB nezdindeki itibarımızın çok daha artacağına inanıyorum'' görüşünü kaydetti. 
     
</TEXT>
</DOC>
