<DOC>
<DOCNO> 213183 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/05/guncel/gun20.html </URL>
<DATE> 2004/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

   
   Ebru Gündeş'i şoke eden haber 
   Uludağ'da önceki gece Grand Yazıcı Otel'de sahne alan Ebru Gündeş, Zümrüt Apartmanı'nda dayısının kızları Filiz Bilgin, İngilizce öğretmeni Feriha Aycan, eşi ve çocukları 3 aylık İlayda, Çağıl 5 ve Barkın'ın 7 h l enkaz altında olduğunu öğrenince şok geçirdi. Konser hazırlığı yaptığı bir sırada acı haberi alan Gündeş, gözyaşına boğuldu. Otel sahisi Hayri Yazıcı ile görüşerek biletleri daha önceden satılan konserinin ikinci gecesini iptal ettiren Gündeş, 20.30 sıralarında karayoluyla Konya'ya gitmek üzere Uludağ'dan ayrıldı. 
   
   Binanın altında su kuyusu çıktı 
   Çöken Zümrüt Apartmanı'nın bodrumunda su elde etmek için kaçak artezyen kuyusu açıldığı ortaya çıktı. Kaçak kuyunun binanın çökmesine neden olduğu öne sürüldü. Konya Jeoloji Mühendisler Odası Başkanı Tacettin Sert, Zümrüt apartmanının altındaki kuyudan beş yılda 6 kamyon hacminde alüvyon ve kumun çekildiğini öne sürdü. Konya'nın jeolojik zemin yapısının büyük bölümünün kil ve kumdan oluştuğunu ifade eden Sert, boşalan zeminin etkisiyle binanın en küçük sarsıntıyla bile tamamen yerle bir olabileceğini, sitenin arkasındaki tren yolunun da sarsılma yaratarak çökmeye neden olabileceğini ifade etti. 
   
   'Dondurucu soğuk ölümü hızlandırır' 
   Konya'daki enkazda çalışmalarını sürdüren Türkiye Dağcılık Federasyonu Arama -Kurtarma Ekip Sorumlusu Murat Salim Seren, kendilerini şu anda düşündüren en önemli şeyin soğuk hava olduğunu belirterek, "Eğer içeride bulunanların vücudu soğuk bir cisme temas ediyorsa, vücut ısıları hızla düşerek ölümü çabuklaştırabilir" dedi. Marmara depremi sonrasında Adapazarı'nda enkaz altından 11 - 12 gün sonra bile sağ çıkanlar olduğunu hatırlatan Seren, "Ancak orada yaz şartları vardı. Bugün maalesef soğuk bir hava var sıcaklık gündüz 10, gece -5 derece" diye konuştu. 
   
   Hacıların eve dönüş mutluluğu 
   Hac görevini yerine getirmek üzere kutsal topraklara giden ilk kafile, yurda döndü. Esenboğa Havaalanı C Terminali'nden Türkiye'ye giriş yapan 238 hacıyı, aileleri sevinç gösterileriyle karşıladı. Hacılardan Abdullah Önder, şeytan taşlama sırasında yaşanan ölümlerin, hacıların talimatlara uymadıkları için meydana geldiğini belirtti. Diyanet İşleri Başkanlığı, Din İşleri Yüksek Kurulu üyesi Abdullah Özbey de şeytan taşlama izdihamıyla ilgili olarak Suudi yetkililerin daha iyi organizasyon yapmaları gerektiğini söyledi. 
   
   Bardakoğlu'ndan 'takdiri ilahi' yorumu 
   DİYANET İşleri Başkanı Ali Bardakoğlu, Hac İdare Merkezi'ndeki toplantıda, hacıların şeytan taşmalama sırasında meydana gelen izdiham sonucu ölümlerini "Bir Müslüman başka bir Müslümanı ibadet aşkı ve ibadet yaparken eziyor. Hiçbirine takdiri ilahi demedim. İslam düşüncesinde hiçbir zaman takdiri ilahi diyerek tedbirsizlik etmek yoktur" diye yorumladı. Suudi yetkililer ölümleri "takdir - i ilahi" olarak değerlendirmişti. 
   
   Yönetmen Süha Arın toprağa verildi.... 
   Tedavİ gördüğü Haseki Hastanesi'nde vefat eden yönetmen Suha Arın 62 , Aşiyan Mezarlığı'nda toprağa verildi. Türk belgesel sinemasının ünlü yönetmenlerinden Arın için Bebek Camii'nde düzenlenen cenaze törenine annesi ve kardeşlerinin yanı sıra yönetmenler, sinemacılar, iletişim fakültelerinden öğretim üyeleri ile öğrenciler katıldı. Sinema Yazarları Derneği Genel Başkanı Atilla Dorsay, "Türkiye, belgesel alanında babasını kaybetti" dedi. 
   
   
   
   
   
</TEXT>
</DOC>
