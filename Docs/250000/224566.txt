<DOC>
<DOCNO> 224566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/22/son/sonspo29.html </URL>
<DATE> 2004/03/22/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Samsunspor Terim'in ayrılması bizim için büyük bir avantaj... 
</HEADLINE>
<TEXT>

     Samsunspor Kulübü Basın Sözcüsü Ercan İnce, ''Galatasaray maçını da kazanıp, 3 büyükleri galibiyet serimize ekleyerek, bunun onurunu yaşamak istiyoruz'' dedi. 
     Nuri Asan Tesisleri'nde basın toplantısı düzenleyen İnce, deplasmanda Gaziantepspor karşısında istemedikleri bir sonuç aldıklarını ve son haftalarda gelen mağlubiyetlerle UEFA hedeflerinden uzaklaşmaya başladıkları söyledi. 
     Yeniden yükselişe geçerek ligi üst sıralarda tamamlamak isteğinde olduklarını belirten İnce, kendileri için çok önemli olan Galatasaray maçının hazırlıklarına bugün başladıklarını kaydetti. 
     Galatasaray'ın güçlü bir rakip olduğunu, Samsunspor'un da yaptıklarının ve oyun kalitesinin ortada olduğunu ifade eden İnce, şöyle konuştu 
     ''Fenerbahçe ve Beşiktaş maçlarını kazandık. Galatasaray maçını da kazanıp, 3 büyükleri galibiyet serimize ekleyerek, bunun onurunu yaşamak istiyoruz. Galatasaray'ın başından Fatih Terim ayrıldı. Bir geçiş dönemindeler. Bu bizim için büyük bir avantaj. Bunu en iyi şekilde değerlendirmek istiyoruz. Galatasaray'ı yenip göndereceğiz. Bunu yapmak zorundayız. Çünkü üst sıralardaki hedefimiz için bu şart.'' İnce, iç ve dış transfer görüşmelerine başladıklarını da belirterek, ''İki yabancı futbolcu ile görüşmelerimiz devam ediyor. Teknik direktör Erdoğan Arıca ile görüşüyoruz. Aslında bizim uzun vadede düşündüğümüz hocamız, yardımcı antrenör Ertuğrul Sağlam. Kendisi hazır olduğunda takımın başına geçecek'' diye konuştu. 
     
     TEL ÖRGÜLER KALDIRILACAK 
     Samsunspor'da yeniden yapılanma çalışmalarının büyük bir hızla devam ettiğini belirten İnce, Fair Play anlayışı çerçevesinde 19 Mayıs Stadyumu'ndaki saha çevresinde bulunan tel örgülerin kaldırılması için Valiliğe başvurduklarını söyledi. 
     Konunun İl Güvenlik Kurul Toplantısı'nda ele alınacağını kaydeden İnce, ''Karar bu hafta içinde çıkarsa Galatasaray maçını tel örgüsüz oynayacağız. Şayet yetişmezse diğer maçlar tel örgüsüz sahada oynanacak. Tabi burada taraftarlarımıza büyük görevler düşüyor'' dedi. 
     İnce, tel örgülerin kaldırılması sonrasında ne tür önlemler alınacağı konusunu da güvenlik güçleriyle görüşeceklerini bildirdi. 
     
</TEXT>
</DOC>
