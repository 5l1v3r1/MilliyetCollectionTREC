<DOC>
<DOCNO> 224475 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/22/son/soneko07.html </URL>
<DATE> 2004/03/22/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Piyasalar, dörtlü Kıbrıs görüşmeleri ve yerel seçimlere odaklanacak 
</HEADLINE>
<TEXT>

     Piyasalar bu hafta, İsviçre'de yapılacak dörtlü Kıbrıs görüşmeleri ve hafta sonundaki yerel seçimlere odaklanacak. 
     Gedik Yatırım Menkul Değerler tarafından hazırlanan haftalık strateji raporunda, İsviçre'de 24 Mart'ta başlayacak Kıbrıs müzakerelerinin piyasalar üzerinde etkili olmaya devam edeceği kaydedildi. 
     Yerel seçimlerde çıkacak sonucun, ağırlıklı olarak Ak Parti'nin icraatının değerlendirilmesi olarak algılanması nedeniyle piyasalar üzerinde psikolojik etki yaratacağı dile getirilen raporda, ''Genel seçimlerde yüzde 34 oy alma başarısı gösteren Ak Parti'nin, yerel seçimlerde de Türkiye genelinde bu oranın üzerinde kalması, hükümetin icraatlarına güvenoyu olarak algılanarak piyasalarda olumlu karşılanacaktır'' denildi. 
     Endeksin teknik değerlendirmesinin de yapıldığı raporda, geçen haftayı 20,023.77 puanlık rekorla kapatan İMKB Ulusal 100 Endeksi'nde, bu haftanın da alış ağırlıklı geçmesinin beklendiği kaydedildi. 
     Raporda, ''İlk direnci 20,200 seviyesinde bulunan endekste, bu seviyenin alışması durumunda ise 20,650 seviyesinin denenmesi olası gözükmektedir. Bu haftanın destek seviyesi ise 19,800'de bulunurken, 19,000 ise kuvvetli alıcılı destek olarak dikkat çekmektedir'' görüşüne yer verildi. 
     
</TEXT>
</DOC>
