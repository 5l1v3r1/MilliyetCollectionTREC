<DOC>
<DOCNO> 242860 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/26/spor/spo06.html </URL>
<DATE> 2004/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Kazancı 1 trilyon 
</HEADLINE>
<TEXT>


Milli Takım Teknik Direktörü Ersun Yanal'ın yıllık 1 trilyon lira alacağı, ayrıca özel ve resmi karşılaşmalara da prim ödeneceği belirtildi 


Primler hariç 
MİLLİ Takımlar Teknik Direktörü Ersun Yanal'ın bir yıllık maaş toplamının 1 trilyon lira olduğu belirtildi. Yanal'ın bu sabit gelirinin yanı sıra, sözleşmesi gereği, resmi - özel tüm karşılaşmalar için belirlenen oranlarda prim alacağı da kaydedildi. Ersun Yanal'ın, 28 Nisan'da Belçika'nın başkenti Brüksel'de oynanan ve Ay - Yıldızlılar'ın 3-2 kazandığı karşılaşma sonrası aldığı primin ise 15 bin dolar olduğu ifade edildi. 

Danışman tuttu 
YANAL'IN bir iletişim danışmanı olduğu da öğrenildi. Milli Takım hocasının görev yaptığı kulüp takımlarında yakın çalıştığı basın mensupları ile yaşadığı sorunları Ay-Yıldızlı ekipte de yaşamamak için Ankara Üniversitesi İletişim Fakültesi öğretim görevlilerinden Hülya Coşkun'dan iletişim konusunda destek almaya başladığı kaydedildi. Bu arada Yanal'ın yardımcılarına da aylık 10 milyar lira maaş ödendiği belirtildi. 

İki gün izin 
AVUSTRALYA karşısında iki galibiyet alıp dostluk ve barış kupasını kazanan Ay-Yıldızlılar'a Teknik Direktör Ersun Yanal iki gün izin verdi. Sabah bir saat süren hafif bir çalışmanın ardından Milli Takım oyuncuları Sydney'e geçerek şehir turuna çıktılar, bol bol alışveriş yaptılar. 

Japonya sınavı 
A2 Milli Takımımız, bugün Japonya ile özel bir karşılaşma oynayacak. Tokyo'nun Ajinomoto Stadı'nda TSİ 13.20'de başlayacak maç Kanal D'den naklen yayınlanacak. Üç gündür Japonya'da bulunan ve hazırlıklarını sürdüren ekibimiz, karşılaşma sonrası Türkiye'ye dönecek. 



</TEXT>
</DOC>
