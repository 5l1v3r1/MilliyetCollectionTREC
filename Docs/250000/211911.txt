<DOC>
<DOCNO> 211911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/29/son/sondun34.html </URL>
<DATE> 2004/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Powell "Kıbrıs için arabulucu değilim" 
</HEADLINE>
<TEXT>

     ABD Dışişleri Bakanı Colin Powell, Kıbrıs sorununun çözümünde, BM Genel Sekreteri Kofi Annan'ın planı temelinde ilerlenmesini istediklerini söyledi. 
     Dışişleri Bakanı ve Başbakan Yardımcısı Abdullah Gül, ABD Dışişleri Bakanı Colin Powell ile yaklaşık 45 dakika süren bir görüşme yaptı. İki Bakan, görüşmeden sonra ABD Dışişleri Bakanlığı önünde gazetecilerin sorularını yanıtladı. 
     ABD Dışişleri Bakanı Powell, Türkiye'nin Kıbrıs'ta çözüm yönünde attığı adımları överek, ''Biz iki tarafın da Kıbrıs'ta çaba göstermesine destek veriyoruz'' dedi ve ABD'nin Kıbrıs sorununa çözüm bulunması için her türlü yardımı yapmaya hazır olduğunu söyledi. 
     Gül'ün kendisi için ''kolaylaştırıcı'' sıfatını kullanmasının ardından Powell, ''Bakan Gül bu kolaylaştırıcı sözünü kullanmaktan hoşlanıyor. Biz BM'nin Kıbrıs vizyonunu destekliyoruz ve BM Genel Sekreteri Kofi Annan'ın planı temelinde ilerlenmesini istiyoruz'' dedi. 
     Baskının sadece Yunan tarafına olup olmadığı şeklindeki bir soru üzerine, kendisinin ''aracı, arabulucu'' olmadığını belirten Powell, Kıbrıs'ta her iki taraf ile de temasta olduklarını belirterek, ''Baskı bütün taraflaradır'' dedi. Powell ''Ben Kıbrıs sorununda bir çözüme yaklaştığımızı düşünüyorum'' diye ekledi. 
     
     IRAK 
     ABD Dışişleri Bakanı Powell, Gül ile Irak'ın kuzeyine ilişkin görüşmeler de yaptığını belirterek, ''Irak tek bir ülke, tek bir varlıktır. Bu ülkenin petrolü merkezi yönetimin elindedir. Irak'ın toprak bütünlüğünü destekliyoruz'' dedi. 
     Powell, terör örgütü PKK konusunda da ABD'nin gerekli adımları atacağı mesajını verdi. 
     Gül ise Kıbrıs ve Irak konularında görüşmeler yaptıklarını belirterek, Türk tarafının Kıbrıs'ta Annan planını referans alarak bir an önce müzakerelere başlamak istediğini kaydetti. 
     
</TEXT>
</DOC>
