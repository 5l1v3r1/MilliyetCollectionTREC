<DOC>
<DOCNO> 227146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/son/sondun27.html </URL>
<DATE> 2004/03/31/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
ABD, Meksikalı mahkumların haklarını çiğnedi 
</HEADLINE>
<TEXT>

     Uluslararası Adalet Divanı, ABD'nin, Amerikan cezaevlerinde bulunan ve idam cezasına çarptırılan onlarca Meksikalının temel haklarını çiğnediğine ve davaların yeniden görülmesine karar verdi. 
     Lahey'deki Adalet Divanı, Meksika'nın, cinayetten suçlu bulunarak idama çarptırılan 52 Meksikalı hakkında hükümetlerine bilgi verilmediği ve bu mahkumların yardım alma haklarının çiğnendiği, bu uygulamanın adil olmadığı gerekçesiyle yaptığı başvuruyu değerlendirdi. 
     Mahkeme yargıcı Shi Jiuyong, ABD'nin, Meksikalı mahkumların 5'i dışında 47'sinin haklarını çiğnediği kararına varıldığını ve bu davaların yeniden görülmesinin, ABD'deki normal temyiz sürecinde yapılabileceğini açıkladı. 
     Uluslararası mahkeme, ABD'nin yargılamaya ilişkin 4 itirazını da reddetti. 
     Uluslararası Adalet Divanı, ülkeler arasındaki sorunlara çözüm getiriyor ve anlaşmalarla yargılama yetkisine sahip olabiliyor. 
     
</TEXT>
</DOC>
