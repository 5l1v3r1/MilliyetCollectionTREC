<DOC>
<DOCNO> 229176 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/spor/spo13.html </URL>
<DATE> 2004/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Ordu bile kızgın 
</HEADLINE>
<TEXT>

   
   Hemşehrileri eleştirdi 
   DERBİ maçındaki yönetimiyle eleştiri alan Ali Aydın'a, Ordulu hemşehrileri de mesaj yolladı ve hakemliği bırakmasını istedi. Aydın'ın, Ordu'daki evinin pencerelerinin maç gününden bu yana kapalı olduğunu söyleyen komşuları, İstanbul'da olabileceğini ileri sürdüler. Ordu Balıkçılar Derneği Başkanı Ufuk Aydın, "Bu üçüncü hatası. Artık hakemliği bırakması lazım. Ali Aydın yüzünden de soyadımı değiştirmek istiyorum" dedi. 
   
   "Hakemliği bıraksın" 
   ORDULU 42 yaşındaki esnaf Can Yenicer ise, "Herşeyi Ali Aydın'a yüklüyoruz. Ama federasyonunun da hatası var. Bunca yanlışa rağmen, ona nasıl maç veriyorlar. Bizce de düdüğünü bıraksın. Yerine gençler gelsin" yorumunu yaptı. Bir başka Ordulu esnaf 54 yaşındaki İhsan Güney ise "Ben 7 yıl futbol oynadım. Ama bu kararlar karşısında futbolu bile unuttum. Tek şey söylemek istiyorum Ali Aydın'ı protesto ediyorum" diye konuştu. 
   
   
</TEXT>
</DOC>
