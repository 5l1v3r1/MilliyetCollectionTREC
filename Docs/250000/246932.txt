<DOC>
<DOCNO> 246932 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/10/son/sontur17.html </URL>
<DATE> 2004/06/10/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Uzmanlardan ailelere "karne" uyarısı... 
</HEADLINE>
<TEXT>

     Uzmanlar, ilk ve orta dereceli okullarda eğitim gören öğrencilerin 15 Haziran Salı günü karne alacağını hatırlatarak, velileri ''karneyi hayatın anlamı yapmamaları'' konusunda uyardı. 
     Türk Psikologlar Derneği Yönetim Kurulu Üyesi, Etkileşim Psikolojik, Eğitim ve Yönetim Danışma Merkezi'nden psikolog Dr. Aysın Turpoğlu Çelik, AA muhabirine yaptığı açıklamada, ailelerin çocuklarını iyi gözlemleyip başarılı olduğu alanları ön plana çıkarmaları gerektiğini söyledi. 
     Anne-babaların akademik bir çalışmanın sonucunu gösteren karneyi ''hayatın anlamı haline getirmemeleri''nin önemini vurgulayan Çelik, özellikle ergenliğin intihara en yatkın dönem olduğunu ve bu dönemde çok değer verilen karnenin kötü bir sonuca neden olabileceğini kaydetti. 
     Çelik, karnesi beklenilen düzeyde olmayan bir çocuğun yoğun utanç ve değersizlik duygusu hissedeceğine de dikkat çekerek, şöyle dedi 
     ''Anne-babanın sadakati okul başarısına endeksleniyor. Çocuk 'annem-babam beni artık sevmeyecek, bana değer vermeyecek' düşüncesine kapılıyor. Çocuğun kafasında böyle bir düşünce oluşmuşsa, bu çok tehlikeli. Koşula bağlı sevgi olmamalı. Çocuğa 'seni sen olduğun için seviyorum' duygusu verilmeli.'' 
     
     ''AİLE VE ÖĞRETMENLERE ÖNEMLİ GÖREV DÜŞÜYOR'' 
     Psikolojik Danışman Özlem Aykut da, karnenin okuldaki akademik çalışmanın sonucunu gösteren bir belge olduğunu dile getirerek, ''Ama karne çocuğun genel başarısı, kişiliğinin bir parçası olarak gösteriliyor. Öyle olunca da çok anlam taşımaya başlıyor. Karne başarısızsa, çocuk da 'başarısız bir çocuk' oluyor'' dedi. 
     Karnenin sonucunun çocukların kişiliklerine genellenmeye başladığında sorun ortaya çıktığını ifade eden Aykut, ''Bu, küçük bir yürek için çok ağır. Bu durumda ailelere ve öğretmenlere önemli görev düşüyor. Yoksa bu sıkıntı ve kaygı durumu çocukta, gelecekte iş kaygılarını da ortaya çıkarıyor'' diye konuştu. 
     Karne kaygısının çocukların değil ailelerin ürettiği, ancak çocukların büyüttüğü bir sıkıntı olduğunu anlatan Aykut, ''Karne matematik ve sözel alanı kapsıyor. Bu da hayatın sadece bir bölümü'' dedi. 
     Aykut, çocukların başarılı oldukları alanlara değer verilmesi ve övülmesinin önemine de işaret ederek, ''Çocuk, sosyal alanda, müzikte, resimde ya da sporda başarılı olabilir. Anne-baba, çocuğun başarılı olduğu diğer alanları gözlemleyip desteklemeli. Bu, çocuğun güvenini artırır ve diğer alanlarda da kendine güvenmesini sağlar'' şeklinde konuştu. 
     
</TEXT>
</DOC>
