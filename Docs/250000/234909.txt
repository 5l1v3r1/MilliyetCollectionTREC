<DOC>
<DOCNO> 234909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/son/soneko31.html </URL>
<DATE> 2004/04/26/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Hırsızlara karşı akıllı alarm... 
</HEADLINE>
<TEXT>

     Türkiye'de ev, işyeri ve otomobil hırsızlarına karşı 2 alarm cihazı tasarlanıp üretildi. 
     Bilişim şirketi Mobiarts tarafından geliştirilen ve Turkcell şebekesi üzerinden sunulan Mobilarm ve Otomubul, GSM üzerinden çalışarak olası tehlikelere karşı kullanıcıyı hemen uyarıyor. 
     İstanbul'da basın toplantısıyla tanıtılan cihazlardan ev ve işyerleri için üretilen Mobilarm'ın hareket dedektörü, giriş kapısının arkasına monte ediliyor. Verilen bilgiye göre, cihazın içine bir Turkcell SIM kartı yerleştiriliyor ve 3 farklı cep numarası, Mobilarm'a tanıtılıyor. 
     Kumanda aleti olarak cep telefonu kullanılıyor. Ev ve işyerine hırsız girmesi halinde, cihazın sensörü hareketi algılayıp siren çalıyor, ayrıca hafızasına önceden tanıtılan 3 farklı cep telefonu numarasına kısa mesaj atarak durumu bildiriyor. Kendisine tanıtılan ilk cep telefonunu ise sesli olarak arayıp uyarıyor. 
     Mobilarm, sadece kapıyı değil, istenilen her noktayı kontrol edebiliyor. Harici dedektör yardımıyla pencere, balkon gibi noktaları da tek bir cihazla kontrol altına almak mümkün oluyor. 
     Araç bilgilerini 24 saat cep telefonuna yollayan akıllı araç takip cihazı Otomubul ise, aracın istenilen herhangi bir noktasına gizleniyor. 
     İçine Turkcell SIM kartı takılan Otomubul'la otomobili takip etmek ve kumanda etmek cep telefonuyla mümkün hale geliyor. 
     Kapıya park edilen otomobil çalınırsa cep telefonuna hemen uyarı mesajı gönderiliyor. SMS yardımıyla aracın o anda hangi GSM baz istasyonunun kapsamı altında olduğu öğreniliyor. 
     Otomubul ile otomobil kornasını çaldırmak, uzaktan flaşörlerini çalıştırmak da mümkün olabiliyor. 
     Her 2 ürünün fiyatının 175'er euro olduğu bildirildi. 
     Mobilarm ve Otomubul'un tanıtım toplantısının ardından gazeteciler, mizansen olarak otomobille İstanbul sokaklarında gezen ünlü manken Eylem Şenkal'ı arayıp buldular. 
     
</TEXT>
</DOC>
