<DOC>
<DOCNO> 220702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/08/son/sondun31.html </URL>
<DATE> 2004/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
AB Komisyonu'nda "Tampon Türkiye" tartışması ... 
</HEADLINE>
<TEXT>

     AB Komisyonu sözcüleri, Komisyon'un Hollandalı üyesi Frits Bolkestein'ın Türkiye konusunda söylediği ve savunduğu görüşleri yansıttığı ileri sürülen haberleri yalanladı. 
     İngiliz ''Financial Times'' gazetesi ve bazı haber ajansları, bugün Komisyon'un iç pazar ve gümrük birliğinden sorumlu üyesi Bolkestein'ın, Türkiye'nin AB dışında kalması ve İran, Irak, Suriye gibi ülkelerle AB arasında bir ''tampon'' rolü oynaması gerektiği görüşünü savunduğunu duyurdular. Liberal Bolkestein'ın, Türkiye'nin AB'ye alınması halinde Ukrayna gibi ülkelere de kapıların kapatılamayacağı görüşünde olduğu ileri sürüldü. 
     Haberlerde, söz konusu görüşlerin, ''Avrupa'nın Sınırları'' adlı bir kitapta yer bulduğu belirtildi. 
     AB Komisyonu'nun günlük olağan basın toplantısında sözcülere, Bolkestein'ın bu görüşlerinin Komisyon tarafından paylaşılıp paylaşılmadığı, Komisyon bünyesinde bir ''çatlak'' olup olmadığı soruldu. 
     Bolkestein'ın sözcüsü Jonathan Todd, değişik gruplardan parlamenterlerin görüşlerinin yansıtıldığı bir kitabın söz konusu olduğunu, Bolkestein'ın bu kitapta, ''Türkiye'nin katılımına ilişkin kararın AB Konseyi tarafından alındığını'' hatırlattığının görüldüğünü söyledi. Sözcü, ''Yıl sonundan önce, AB Komisyonu, Türkiye'nin Kopenhag kriterlerini yerine getirip getirmediği konusunda görüş bildirecek'' dedi. 
     Sözcü, Bolkestein'ın, ''Türkiye'nin AB'ye katılımına karşı olan bazı parlamenterlerin görüşlerinden söz ettiğini, bu parlamenterlerin, Türkiye'nin İran, Irak ve Suriye ile AB arasında tampon olabileceğini düşündüklerini söylediğini, kendi görüşlerinin söz konusu olmadığını'' anlattı. 
     AB Komisyonu Sözcüsü Reijo Kemppinen, açıklamanın bu bölümünde devreye girerek ve ''Kısacası, Bolkestein Türkiye'nin katılımına karşı olduğunu söylemedi'' diyerek AB Komisyonu bünyesinde çatlak olmadığını ifade etti. 
     ''Financial Times'' muhabirinin, Bolkestein'ın Türkiye konusundaki olumsuz görüşleri kime atfen yansıttığını sorması üzerine Sözcü Todd, Avrupa Parlamentosu Hıristiyan Demokrat Grup PPE Başkanı Alman parlamenter Hans-Gert Poettering'in, Türkiye için katılım değil, işbirliği stratejisi önerdiğini söyledi. 
     Muhabirin, dürüst olmayan bir yorum ve yaklaşımdan söz etmesi üzerine, sözcü, ''Dürüst olmayan, eskiden söylenmiş sözleri yeni söylenmiş gibi yansıtmaktır'' dedi. Muhabir, Bolkestein'ın kitapta söylediklerinin kopyasının Komisyon tarafından basına dağıtılmasını, bu mümkün değilse kendisinin bunu yapabileceğini söyleyince sözcü Kemppinen, ''Kitapçı dükkanı değiliz, kitap satmıyoruz'' dedi. 
     Bir başka gazeteci, dün akşam Hollanda televizyonunda yaptığı değerlendirmesini izlediği Bolkestein'ın, Kopenhag'da Türkiye konusunda alınan kararı çok kötü ve ikiyüzlü bulduğunu söylediğini belirtti ve ''Bolkestein'ın AB Komisyonu ile aynı görüşte olduğunu gerçekten zannediyor musunuz '' diye sordu. 
     Bolkestein'ın sözcüsü Jonathan Todd da, ''Zannetmiyorum, öyle olduğunu biliyorum'' diyerek tartışmayı noktaladı. 
     
</TEXT>
</DOC>
