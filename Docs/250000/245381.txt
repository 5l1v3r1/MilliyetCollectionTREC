<DOC>
<DOCNO> 245381 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/04/son/sontur09.html </URL>
<DATE> 2004/06/04/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
MEB'den müdür yardımcılığı sınavı... 
</HEADLINE>
<TEXT>

     Milli Eğitim Bakanlığı MEB , eğitim kurumlarına atanacak müdür yardımcılarını belirlemek amacıyla 10 Ekim Pazar günü sınav yapacak. 
     Alınan bilgiye göre, müdür yardımcılığına atanmak isteyen adaylar, Seçme Sınavı için başvuru formu ve sınav kılavuzunu 2 milyon lira karşılığında Milli Eğitim Müdürlüklerinden alacaklar. 
     Başvurular, 14 Haziran-2 Temmuz günleri arasında Milli Eğitim Müdürlüklerine yapılacak. Bu iş için Milli Eğitim Müdürlükleri bünyesinde Başvuru Kabul Büroları oluşturulacak. İhtiyaç duyulması halinde Ankara, İstanbul ve İzmir'in ilçelerinde de büro kurulabilecek. 
     Bürolarda adayların başvuru koşullarını taşıyıp taşımadıkları incelenecek. 
     MEB Eğitim Kurumları Yöneticilerinin Atama ve Yer Değiştirme Yönetmeliği'ne göre yönetici adaylarında aranan koşullar şöyle 
     - Yükseköğrenim görmüş olmak, - Öğretmenlikte en az 2 yıl hizmeti bulunmak, - Aylıktan kesme veya maaş kesimi cezasından daha ağır bir disiplin cezası almamış olmak, - Son yıla ait sicil notu iyi olmak kaydıyla varsa son 3 yıllık sicil notu ortalaması iyi dereceden aşağı olmamak, - Son 3 yıllık hizmet süresi içinde varsa yöneticilik görevi adli veya idari soruşturma üzerinden alınmamış olmak. 
     Adaylar, 15 milyon lira tutarındaki sınav harcını, MEB Eğitim Teknolojileri Genel Müdürlüğü Döner Sermaye İşletmesi'nin T.C. Ziraat Bankası Beşevler Ankara şubesi açılan 55007-5001 No'lu hesabına yatıracak. Adaylar banka dekontunu, başvuru formuyla birlikte Başvuru Kabul Bürosu'na teslim edecek. 
     İncelemenin ardından başvuru koşulları taşıyan adaylara, Yönetici Seçme Sınavı Kimlik Belgesi verilecek. 
     Ancak başvuru koşullarını taşımadığı sonradan tespit edilen adaylar sınava alınmayacak. Sınava girdikten sonra durumu anlaşılan adayların da sınavı geçersiz sayılacak. 
     Adaylar, sınava girecekleri bina, salon ve sınavla ilgili bilgileri 15 Eylül Çarşamba gününden itibaren Milli Eğitim Müdürlüklerinden öğrenecekler. Adayların sınav giriş yeri belgeleri de adreslerine gönderilecek ve Bakanlığın www.meb.gov.tr internet adresinden yayımlanacak. 
     Yönetici Seçme Sınavı, 10 Ekim Pazar günü yapılacak. Sınav, Adana, Ankara, Antalya, Bursa, Denizli, Diyarbakır, Edirne, Elazığ, Erzurum, Eskişehir, Gaziantep, İstanbul, İzmir, Kayseri, Konya, Sakarya, Samsun, Tokat, Trabzon, Van ve Bartın illerinde gerçekleştirilecek. 
     Sınavda adaylara, Türkçe, Atatürk İlke ve İnkılap Tarihi, kamu yönetimi mevzuatı, milli eğitim mevzuatı, eğitim kurumlarının özellikleri ve genel kültüre ilişkin 100 soru yöneltilecek. 100 tam puan üzerinden 70 puan alanlar başarılı sayılacak. 
     Sınav sonuçları, 25 Ekim Pazartesi gününden itibaren www.meb.gov.tr internet adresinden duyurulacak ve adayların adreslerine postalanacak. 
     Sınav sonuçlarına ilişkin itirazlar, sonuçlar ilan edildikten sonra 15 gün içinde Eğitim Teknolojileri Genel Müdürlüğü Ölçme Değerlendirme ve Açıköğretim Kurumları Daire Başkanlığı'na yapılacak. İtirazlar, 15 gün içerisinde değerlendirilecek. 
     Sınav sonuçları, 2 yıl geçerli olacak. 
     
</TEXT>
</DOC>
