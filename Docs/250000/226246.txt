<DOC>
<DOCNO> 226246 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/28/spor/spo02.html </URL>
<DATE> 2004/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Sandıktan Nobre çıktı 1-2 
</HEADLINE>
<TEXT>

   Fenerbahçe'nin Brezilyalısı, Adana'da tek başına iktidar oldu 
      
   90 DAKİKA 
   YUSUF KOBAL 

   İstanbul'da bahar nazlanadursun, Adana'da yaz sıcağı boğuk boğuk yapıyordu insanı. Fenerbahçe'nin, Adana karşısındaki aczi de bu sıcağa bağlanabilirdi bir anlamda. Sıcak havanın verdiği rehavet, önce Fenerbahçe savunmasını, sonra da Nobre'ye yapılan faulu görmeyen hakem Serdar Tatlı'yı etkilemiş olmalıydı. Hava, Ümit Ozan'a da saldırgan bir kişilik olarak yansımıştı sanki. 
   Fenerbahçe lig yarışında aşağılardan gelen Trabzonspor baskısı ile iki misli sorumlulukla maça çıkıyordu. Daha henüz geçen haftaki maçtan sonra şampiyonluk sözü eden Daum belki bu yüzden maçın hemen başında lehine faul çalmayan Tatlı'ya kafa tutuyordu. Alman teknik direktörün endişesi gazete sayfalarından sahaya inmişti açıkcası. 
   Adanaspor üstün atak başarısı ile daha üçüncü dakikada golü buluyor, ara ara da Fenerbahçe kalesini zorluyordu. Ümit Ozan'ın Fenerbahçe savunmasının arkasına sarkıp, ortaladığı topa Murat dokunuyor, üçüncü dakikada Volkan'ın ilk müdahalesine karşın golü atıveriyordu 1 - 0. Bu gol ligden düşmesi neredeyse kesinleşen Adanalı oyunculara yoğun bir sevinç getiriyordu. 
   22. dakikada Hooijdonk'un kullandığı frikikte Nobre kafa ile durumu eşitleyen golü atıyordu 1 - 1 
   Bu gol bile, Fenerbahçe'yi tehlikeli Adana ataklarından sıyrılacak rahatlığa erdiremiyordu. Nitekim 50. dakikada Ümit, Volkan ile karşı karşıya kalıp, topu dışarı atıyor, iki dakika sonra da ara pasına hamle yapan Ümit Ozan yine Volkan ile burun buruna geliyordu. 
   55. dakikada Nobre bir kez daha ortaya çıkıyordu. Kendine yapılan faul, Hooijdonk'un ayağından iyi bir frikik vuruşuna, oradan da kaleci Serkan'ın tokatlaması ile kornere dönüşüyordu. Rebrov bu korneri etkili kullanıyor, gelen topa Nobre üç kez üst üste vurarak, golü inatla yapıyordu 1 - 2 
   Skoru yeterli gören Fenerbahçe, Adanaspor'un iştahlı ataklarından yararlanıp zaman zaman kontrataklar buluyordu. Birinde Nobre, Rebrov'u ve önündeki boşluğu görüp ona atıyor, Rebrov da yanından kaçmakta olan Ümit'in önüne bırakıyordu topu. Ama Ümit 70. dakikada gelen bu fırsatı, topu kaleci ile karşı karşıya kaldığı anda fileler yerine auta göndererek tepiyordu. 
   Hooijdonk ve Ümit Ozan'ın karşılıklı iki ofsayt golü, Adana'daki seyircileri heyecanlandırmaktan öteye gidemiyordu bu dakikalarda. 
   88. dakikada Rebrov'un kullandığı korner atışından gelen topa Selçuk yükseliyor, kafayı da vuruyor, ama çerçeveyi nişanlayamıyordu. 
   Ardından Nobre, bitmek bilmeyen inadı ile Adana kalecisi Serkan'ı yine ziyaret ediyor, ama üçüncü golü beceremiyordu. 
   Fenerbahçe "en kolayı" diye tanımlanan bu deplasman maçından, giyotin yatağından kafasını son anda çekmeyi başararak kurtuluyor, "Rakibin kolayı olmaz" tedirginliğini iliklerine kadar hissedip, öyle geri dönüyordu. 
   
   Tomas çıldırdı    Teknik Direktör Daum tarafından ilk yarı oyundan alınan Hırvat futbolcu formasını yere fırlatarak tepki verdi 
   İLK yarının sonlarına doğru Teknik Direktör Daum tarafından oyundan alınan Tomas adeta çıldırdı. Hırvat futbolcu yedek kulübesinin yanına gelerek Alman hocaya uzun süre tepki gösterdi. Formasını çıkarıp, Daum'un önüne fırlatan Tomas güçlükle sakinleşti. Hırvat oyuncu maç sonrası ise "Davranışlarım kesinlikle hocama bir tepki değildi. Golü benim yüzümden yedik ve ben buna kızdım" açıklamasını yaptı. 
   TEKNİK Direktör Daum ise konuyla ilgili, "Tomas'ı oyundan alırken, elbette savunmadan birini çıkaracaktım. Çünkü ofansif baskı yapmamız gerekiyordu. Sanırım duruma üzüldü. Ancak Fenerbahçe forması değerlidir. Bu hareketi ona bir şey kazandırmaz. Tomas'ı cezalandırmayı düşünmüyorum. İkinci yarıda takım arkadaşlarını destekledi. Ümit'e, Ali'ye bağırdı, onlara yardım etmeye çalıştı" ifadelerini kullandı. 
   
   Vasat yönetim 
   HAKEM Serdar Tatlı yine vasat bir doksan dakika çıkardı. Pozisyonlara uzak kaldı, ikili mücadeleleri iyi süzemedi. Faul kararları genelde yanlıştı, çoğu zaman da çalması gereken düdükleri çalamadı. Son dakikalarda Nobre'nin ceza sahası içinde yere düşmesi de penaltı tartışmaları yarattı. 
   
   Daum'dan sert mesaj    Alman hoca, oyuncularının maçı ciddiye almamasından yakındı, "Havalanmaya çalışan, ayakları yere basmayan biri olursa ben yere indiririm" ifadesini kullandı 
      'Şans yanımızdaydı' 
   FENERBAHÇE Teknik Direktörü Daum, Adanaspor karşısında şanslarının yardımıyla galip geldiklerini söyledi. Alman hoca, "Görüldü ki, maça ağırlığımızı koymamız konusunda zorlandık. Özellikle oyunun başlarında çok gereksiz top kayıplarıyla oyunun kontrolünü ele alamadık. 2-1'den sonra girdiğimiz kontratak pozisyonlarını iyi değerlendiremeyince son dakikalarda bir hayli sıkıntı yaşadık. Bundan sonra daha iyi konsantre olmamız gerekiyor" dedi. 
   
   'Dersimizi aldık' 
   OYUNCULARINI sert bir dille eleştiren Daum, "Bugün işimizin ne kadar zor olduğunu gördük. Yüzde yüz konsantre olmaz ve işinizi ciddiye almazsanız hedefe ulaşamazsınız. Bu tip maçlardan önümüzde çok var. Ufak detaylar önemlidir. Yüzde yüz motivasyonu sahaya yansıtmazsanız, kaybedersiniz. Bunu sanırım öğrendik. Şu andan itibaren havalanmaya çalışan, ayakları yere basmayan biri olursa, garanti veriyorum ayaklarını yere bastırırım" diye konuştu. 
   
   Tuncay tribünde 
   CEZASI nedeniyle dün forma giyemeyen Tuncay karşılaşma öncesi tek başına Adana'ya geldi. Genç futbolcu tribünden maçı izleyerek arkadaşlarına destek verdi. 
   
   Adana'ya akın var 
   SARI-Lacivertli taraftarlar takımlarını yalnız bırakmadı. Karadan ve havadan adeta şehire akın eden yaklaşık 10 bin Fenerbahçeli tribünleri tamamen doldurdu. 
   
   Selçuk ilk on birde 
   TEKNİK Direktör Daum cezalı Tuncay'ın yerine Ümit Özat'ı çekerken, orta sahada uzun süre sonra Selçuk'a şans tanıdı. Alman hoca, Petkov, İsmail ve Servet'i ise tribüne yolladı. 
   
   Yıldırım gelmedi 
   BAŞKAN Aziz Yıldırım yine maça gelmedi. Deplasman maçlarında uğur deneyen Yıldırım, İstanbul'da kalırken, kafileye İkinci Başkan Nihat Özdemir, Asbaşkan Hakan Bilal Kutlualp ve yöneticiler Tuncay Uzun ile Serhat Çeçen eşlik etti. 
   
   PAF'lar farkı attı 
   FENERBAHÇE PAF takımı dün Adana'da coştu. Ligde üst sıraları zorlayan Sarı - Lacivertli gençler, zayıf rakiplerini 6-0 yenmeyi başardılar. 
   
   Kavga çıktı 
   MAÇ başlamadan Fenerbahçe tribününe giren ev sahibi ekibin taraftarları ile Sarı - Lacivertliler kıyasıya kavga etti. Ardından polisin olaya müdahale etmesi ile ortam sakinleşti. 
   
   
   
</TEXT>
</DOC>
