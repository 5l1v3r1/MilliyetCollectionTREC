<DOC>
<DOCNO> 244212 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/31/son/sonsiy20.html </URL>
<DATE> 2004/05/31/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Genelkurmay Başkanı Özkök'ten nostalji... 
</HEADLINE>
<TEXT>

     Genelkurmay Başkanı Orgeneral Hilmi Özkök, Manisa'nın Turgutlu İlçesi'nde ilkokul birinci sınıfı okuduğu Namık Kemal İlköğretim Okulu'nu ziyaret etti, mahalle arkadaşlarıyla hasret giderdi. 
     Orgeneral Özkök, Manisa'daki denetlemelerinin ardından Ege Ordu Komutanı Orgeneral Hurşit Tolon ile karayoluyla Turgutlu ilçesine geçti. 
     Orgeneral Özkök, burada önce Turgutlu Kaymakamı Ahmet Macunluoğlu'nu makamında ziyaret etti. Ziyarete, Belediye Başkanı Ferhat Orhan da katıldı. 
     Orgeneral Hilmi Özkök, Kaymakam Macunluoğlu ile Ferhat Orhan'a, Genelkurmay Başkanlığı'nın hazırlamış olduğu üzerinde Atatürk'ün fotoğrafının bulunduğu plaketi verdi. 
     
     OKULUNU ZİYARET ETTİ 
     Genelkurmay Başkanı Orgeneral Özkök, 1946 yılında 1-A sınıfında 542 numarayla eğitim gördüğü Namık Kemal İlköğretim Okulu'nu da ziyaret etti. 
     Sınıfta üçüncü sıraya oturan Orgeneral Özkök, ''O yıllarda da bu sırada oturmuştum. Okul derecem de pekiyiydi'' dedi. 
     Okul Müdürü Orhan Kuzey, Genelkurmay Başkanı Özkök'ün ziyareti anısına o dönemdeki karnesini sundu. 
     Özkök, bunun üzerine gazetecilere dönerek ''Bakın notlarım da çok iyiymiş. Derecem de pekiyiymiş'' dedi. 
     Ege Ordu Komutanı Orgeneral Tolon da bu sırada okul müdürü Kuzey'e dönerek, ''Askeri okullarda başarılı olan subayların isimlerinin sınıfların giriş bölümündeki belli bir yere asıldığını'' hatırlatarak, ''Siz de okulunuzda öğrenim görmüş yüksek mevkilere gelmiş kişilerin isimlerini buralara asarsanız, çok iyi olur'' dedi. 
     Genelkurmay Başkanı Orgeneral Özkök, bahçede öğrencilerle hatıra fotoğrafı da çektirdi. 
     
     NOSTALJİ YAPTI 
     Orgeneral Özkök beraberindekilerle, okuldan ayrılıp, çocukluğunun geçtiği Özyurt Mahallesi'ndeki Hareketi Milliye Sokağı'na gitti. 
     Orgeneral Özkök burada çocukluk arkadaşı Selami Taşlı'nın işlettiği bakkal dükkanına girdi. 
     Bakkala girerken çevre sakinleri ve diğer çocukluk arkadaşları, Özkök'e sevgi gösterisinde bulundu. 
     Bazı vatandaşlar Orgeneral Özkök'e sarılıp, yanaklarından öptü. Vatandaşlar, ''Varol paşam, bizleri onurlandırınız paşam'' diye tezahüratta bulundu. Özkök de sık sık makam aracının arka camını açarak vatandaşları selamladı. 
     Orgeneral Özkök, Ege Ordu Komutanı Orgeneral Tolon ile bakkal dükkanının içinde bir süre oturarak, ikram edilen ayranı içti, kurabiye ve pasta yedi. 
     Özkök, Turgutlu Halil Kale Fen Lisesi'ne de uğradıktan sonra karayoluyla İzmir'e geçti. 
     
</TEXT>
</DOC>
