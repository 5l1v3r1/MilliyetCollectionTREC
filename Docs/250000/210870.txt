<DOC>
<DOCNO> 210870 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/24/son/sonspo01.html </URL>
<DATE> 2004/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Terim "Mücadele ve oyundan memnunum" 
</HEADLINE>
<TEXT>

     Diyarbakırspor ile Galatasaray arasında yapılan ve 0-0 sonuçlanan maçtan sonra bir açıklama yapan Diyarbakırspor Teknik Direktörü Sakıp Özberk, maçın genelinde daha atak ve etkili görünen taraf olmalarına rağmen beraberliğin oyunun hakkı olduğunu bildirdi. 
     Özberk, futbolcularının rakibe göz açtırmamaya çalıştıklarını ve maçın genelinde daha atak ve etkili olan taraf olduklarını söyledi. 
     Özellikle ilk yarıda daha etkili olduklarını ve direkten dönen bir topları olduğunu ifade eden Özberk, ''Özellikle ilk yarıda biz daha iyiydik. Son 20 dakika dışında maçın genelinde etkiliydik ve galibiyete yakın olan taraftık. Ancak oyunun hakkı beraberlikti çünkü Galatasaray son 20 dakikada daha iyiydi'' dedi. 
     Olumsuz hava ve saha şartlarının her iki takımın futbolcularını etkilediğini de belirten Özberk, her iki takım oyuncularını da kutlamak gerektiğini söyledi. 
     Özberk, kalan maçlarda üst sıralara yükselebilmek için şanslarını zorlayacaklarını belirterek şunları söyledi 
     ''Galip gelseydik Galatasaray ile aramızdaki puan farkını kapatacaktık. Ama olmadı. Bundan sonraki dönem bizim için çok önemli. Üst sıralar için şansımızı zorlayacağız. Ayrıca Galatasaray güçlü bir takım kurmuş. Bence sabırlı olmaları gerekir. Şimdi olmasa bile ileride yine yapılması gereken değişikliklerdi.'' 
     
     TERİM ''MÜCADELEDEN MEMNUNUM'' 
     Galatasaray Teknik Direktörü Fatih Terim ise, ikinci yarıda daha etkin olduklarını ve futbolcularının sergilediği mücadeleden memnun olduğunu bildirdi. 
     Terim, ilk yarıda Diyarbakırspor'un baskılı gibi gözüktüğünü belirterek, şöyle dedi 
     ''Ama net gol pozisyonları vermedik. Oyunun genelinde Galatasaray daha oyuna hakim bir görüntü verdi. Futbolcularım bu soğuk havada inanılmaz bir mücadele sergiledi. Ancak mücadele skora yansımadı. Skor dışında sergilenen mücadele ve oyundan memnunum. Golü bulsaydık daha rahat olabilirdik. Özellikle ikinci yarıda takım halinde pozisyon vermedik. Bu iyiydi ama bulmamız gereken gol pozisyonlarını bulamadık.'' 
     
</TEXT>
</DOC>
