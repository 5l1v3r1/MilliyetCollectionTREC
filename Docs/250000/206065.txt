<DOC>
<DOCNO> 206065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/02/son/sontur04.html </URL>
<DATE> 2004/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzayda hayat belirtileri... 
</HEADLINE>
<TEXT>

     Avustralyalı bilimadamları, Samanyolu galaksisinde hayat bulunabilecek bölge belirlediklerini bildirdiler. 
     Güney Yeni Galler Üniversitesi'nden Charles Lineweaver imzasıyla yayımlanan makalede, Samanyolu'nda yüzmilyarlarca yıldız olduğu, ancak galakside yaşam için uygun koşullar bulunup bulunmadığının bilinmediği hatırlatıldı. Makalede, ''Bizim ilk kez yaptığımız şey, nerelerde yaşam olabileceğine ilişkin bir çalışma'' denildi. 
     Science dergisinde yayımlanan makalede, hayatı barındırabilecek yüzlerce yıldızın, Dünya'dan çıplak gözle görülebildiği belirtildi. 
     Makalede, ''Bizim, Yaşanabilir Galaktik Bölge adını verdiğimiz yörede birkaç milyar yıldız var. Burada karmaşık yaşam biçimi bakımından uygun koşullar bulunuyor. Başımızı yukarı kaldırdığımızda gördüğümüz bu yıldızların yüzlercesi Dünya, Mars ya da Venüs gibi gezegenlere sahip olabilir'' ifadesi kullanıldı. 
     Avustralyalı astronomlara göre, ''Galaktik Bölge'' yaklaşık 8 milyar yıl önce ortaya çıktı ve karbon, oksijen ve demir gibi ağır elementler zamanla bölgede birikti. Bu elementler yaşamın gelişmesi için gerekli. 
     
</TEXT>
</DOC>
