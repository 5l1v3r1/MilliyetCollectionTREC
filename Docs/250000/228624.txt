<DOC>
<DOCNO> 228624 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/05/son/sondun49.html </URL>
<DATE> 2004/04/05/ </DATE>
<TIME> 19.25 </TIME>
<AUTHOR>  </AUTHOR>
<HEADLINE>
Bush "Irak'ta egemenlik 30 Haziran'da devredilecek" 
</HEADLINE>
<TEXT>

     ABD Başkanı George Bush, Irak'ta egemenliğin 30 Haziran'da Iraklılar'a devredileceğini açıkladı. 
     Kuzey Carolina'daki Charlotte'ta bulunan Bush, burada yaptığı konuşmada, Irak'ta son günlerde aralarında koalisyon askerlerinin de bulunduğu çok sayıda kişinin ölmesine yol açan çatışmalara atıfta bulunarak, ''Bizim niyetimiz, takvimin aynı kalmasını sağlamaktır. Biz bu takvime yaklaştıkça, onlar daha çok saldırıyorlar'' görüşünü dile getirdi. 
     Konuşmasında, hakkında tutuklama emri çıkarılan Şii lider Mukteda Sadır ile ilgili açıklamalarda bulunan Bush, Sadır'ın şiddete başvurmaya devam etmesine izin verilmeyeceğini söyledi. 
     Bush, ''Sadır, demokrasinin yayılmasına izin vermek yerine şiddete başvurmayı yeğliyor. Biz buna izin veremeyiz'' diye konuştu. 
     Amerikan ordusu, koalisyon askerleriyle Sadır yanlıları arasındaki kanlı çatışmaların ardından başkent Bağdat ve Sünni üçgenindeki Felluce'de operasyon başlatmıştı. 
     
</TEXT>
</DOC>
