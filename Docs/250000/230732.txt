<DOC>
<DOCNO> 230732 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/12/son/sontur32.html </URL>
<DATE> 2004/04/12/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Sabancı'nın cenazesi Zincirlikuyu Mezarlığı'na götürülüyor 
</HEADLINE>
<TEXT>

     Sakıp Sabancı'nın cenazesi, Fatih Camii'nde tamamlanan törenin ardından, toprağa verileceği Zincirlikuyu Mezarlığı'na götürülüyor. 
     Fatih Camii'ndeki cenaze namazını Diyanet İşleri Bakanı Ali Bardakoğlu kıldırdı. Bardakoğlu yaptığı konuşmada, Sabancı'nın hayatında hep güzel işler yaptığını, geride güzel eserler bıraktığını ifade ederek, şunları söyledi 
     ''İnanıyorum ki her insan, her fert, Tanrı'nın huzurunda dünyada yaptıklarının karşılığını harfiyen alacaktır. Temenni ve dua ediyorum ki merhum Sakıp Sabancı bey de bu dünyada eğitim, kültür, sanat, din ve özürlüler alanında yani toplumun her dert ve sorunuyla alakalı alanlarında yaptığı güzel ve hayır işlerinin karşılığını yüce rabbimizden alacaktır. Mekanı cennet olsun.'' Bardakoğlu, Sabancı'ya bu milletin çok şeyler borçlu olduğunu belirterek, törene katılanlardan haklarını helal etmelerini istedi. 
     ''Helal olsun'' karşılığını alan Bardakoğlu, merhuma rahmet dilerken, ailesi, kardeşi ve çalışma arkadaşları ile işçileri ve halka başsağlığı diledi. 
     
     TÖRENE BÜYÜK KATILIM 

     Fatih Camii'ndeki törene, TBMM Başkanı Bülent Arınç, Cumhurbaşkanı Sezer'i temsilen Cumhurbaşkanlığı Genel Sekreteri Kemal Nehrozoğlu, Başbakan Vekili ve Dışişleri Bakanı Abdullah Gül, Devlet Bakanı ve Başbakan Yardımcısı Abdullatif Şener, Milli Savunma Bakanı Vecdi Gönül, Adalet Bakanı Cemil Çiçek, İçişleri Bakanı Abdulkadir Aksu, Devlet Bakanları Kürşad Tüzmen ve Mehmet Aydın, Enerji ve Tabii Kaynaklar Bakanı Hilmi Güler, Sanayi ve Ticaret Bakanı Ali Coşkun, Maliye Bakanı Kemal Unakıtan, Çevre ve Orman Bakanı Osman Pepe, Çalışma ve Sosyal Güvenlik Bakanı Murat Başesgioğlu katıldı. 
     CHP Genel Başkanı Deniz Baykal, DYP Genel Başkanı Mehmet Ağar, Saadet Partisi Genel Başkan Vekili Recai Kutan da Fatih Camii'ne gelerek, ailesine başsağlığı diledi. 
     1. Ordu Komutanı Orgeneral Yaşar Büyükanıt ve üst düzey komutanlar da Sabancı için düzenlenen devlet törenine üniformalarıyla iştirak etti. İstanbul Valisi Muammer Güler, Şişli Belediye Başkanı Mustafa Sarıgül, Kadıköy Belediye Başkanı Selami Öztürk, TİSK Başkanı Refik Baydur, DİSK Başkanı Süleyman Çelebi, Koç ailesinden Mustafa, Ömer ve Ali Koç, Koç Topluluğu CEO'su Bülent Özaydınlı, işadamları Bülent Eczacıbaşı, Kadir Has, Atalay Şahinoğlu, Nazire Dedeman, Erdoğan Demirören, Dikran Masis, Halis Toprak, Ömer Dinçkök ve Turgay Ciner de törene katılanlar arasında yer aldı. 
     
     YABANCI ORTAKLIKLARDAN TEMSİLCİLER 

     Sabancı'nın ortaklık kurduğu uluslararası şirketlerden Carrefour, Hyundai ve Mitsubishi ile Toyota'dan da üst düzey yöneticiler Sabancı ailesine taziyede bulundu. 
     Sabancı okullarından çok sayıda öğrenci ve on binlerce vatandaş da, Sabancı'yı son uğurlama törenine katıldılar. 
     Cenaze camiden ayrılırken, düzen içinde hareket için kimsenin yerinden ayrılmaması istendi. Sabancı'nın Türk bayrağına sarılı cenazesinin hemen arkasında ailesi ve daha sonra devlet protokolü yürüdü. 
     Cumhurbaşkanı Ahmet Necdet Sezer ve Genelkurmay Başkanı Orgeneral Hilmi Özkök, cenaze törenine birer çelenk gönderdi. 
     Ailenin isteği doğrultusunda başta Türk Eğitim vakfı olmak üzere çok sayıda bağış yapıldığı görüldü. Bağışçılar arasında eski Başbakanlardan Bülent Ecevit ve eşi Rahşan Ecevit de bulunuyor. 

     
</TEXT>
</DOC>
