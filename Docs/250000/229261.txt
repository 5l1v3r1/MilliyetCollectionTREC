<DOC>
<DOCNO> 229261 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/son/sondun49.html </URL>
<DATE> 2004/04/07/ </DATE>
<TIME> 19.50 </TIME>
<AUTHOR>  </AUTHOR>
<HEADLINE>
Berlusconi'den Avrupa yetkililerine "Sümüklü Böcek" niteemesi 
</HEADLINE>
<TEXT>

     İtalya Başbakanı Silvio Berlusconi'nin, Romano Prodi başkanlığındaki Avrupa Birliği AB Komisyonu'nun İtalyan ekonomisinin geleceğine ilişkin yayınladığı tahminlere tepkisi sürüyor. 
     Rai Televizyonu'na dün verdiği demeçte, ''Avrupa Birliği'nin bizim ekonomimize ilişkin öngörülerine katılmıyorum'' diyen Berlusconi, bugün Bologna'da yaptığı değerlendirmede ise AB''deki kurumlarının başındaki koltuklarda oturanları ''sümüklü böcekler'' diye niteledi. 
     Berlusconi, ''Ben Avrupacı biriyim ama bu, halen bazı koltuklarda geçici olarak doldurmuş kişileri eleştirmememe mani değil'' dedi. 
     Bugün Bologna yakınlarındaki Pian del Voglio'da bir şantiyenin açılış törenine katılan Berlusconi, gazetecilere yaptığı sohbet sırasında, Avrupa Birliği Komisyonu'nda kimi koltuklarda ''beceriksiz'' kişilerin oturduğunu savunarak, ''İtalya'nın Avrupa Birliği dönem birliği başkanlığı esnasında, Avrupalı sümüklü böceklerin büyük projeler doğrultusunda birkaç adım atmalarını sağlayabilmek için ciddi ve başarılı bir mücadele vermiştik'' dedi. 
     Berlusconi, gazetecilerin, ''Sümüklü böcekler mi '' sorusuna karşılık olarak ise ''Bu, gerçeğin fotoğrafıdır. Yapılması gerekeni yapmayıp başka şeylerle uğraşıyorlar'' demekle yetindi. 
     Berlusconi, eleştirisinin Avrupa karşıtlığı gibi yorumlanmaması gerektiğini belirterek, ''Ben Avrupacılık konusunda son derece kararlı biriyim. Ama bunu vurgulamam ayrı şey, tüm Avrupalıların yararına çalışması gereken kurumlardaki koltukları geçici olarak işgal edenleri eleştirmem ayrı şeydir'' dedi. 
     Berlusconi, ''sümüklü böcekler'' ile kimleri kastettiğini söylemedi. Ancak İtalyan basınında çıkan yorumlarda, söz konusu eleştiri, Berlusconi ile Avrupa Komisyonu Başkanı Prodi arasındaki üstü örtülü savaşın bir uzantısı olarak yorumlanıyor. 
     
</TEXT>
</DOC>
