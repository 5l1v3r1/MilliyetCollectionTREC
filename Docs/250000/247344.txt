<DOC>
<DOCNO> 247344 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/12/son/sondun30.html </URL>
<DATE> 2004/06/12/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Sadr milisleri, kaçırdıkları polisleri serbest bıraktı... 
</HEADLINE>
<TEXT>

     Iraklı radikal Şii lideri Mukteda Sadr'a bağlı milislerin, Necef kentindeki bir karakola düzenledikleri saldırıda kaçırdıkları polisleri serbest bıraktıkları bildirildi. 
     Necef Valisi Adnan El Zorfi, yaptığı açıklamada Sadr'a bağlı Mehdi Ordusu'nun, Gari karakoluna düzenlediği saldırıda kaçırdıkları polisleri serbest bıraktığını belirtirken, serbest bırakılan polislerin sayısını açıklamadı. 
     Sadr milisleri, polislerin Sadr'ın emri üzerine serbest bırakıldığını belirttiler. 
     Sadr'a bağlı Mehdi ordusu milisleri ve Amerikan askerleri, 5 Haziran'da ülkedeki kutsal kentlerde çatışmanın sona erdirilmesi için ateşkes yapmıştı. 
     Öte yandan, başkent Bağdat'ın batısındaki Felluce kenti yakınlarında 1 Lübnanlı ve iş arkadaşı 2 Iraklının boğularak öldürüldüğü ve cesetlerinin yol kenarında bulunduğu bildirildi. 
     Lübnan'ın Bağdat Büyükelçiliği diplomatlarından Hasan Hicazi, ''Bir telekomünikasyon şirketinde çalışan 26 yaşındaki Lübnanlı Hüseyin Olayyan'ın ve iş arkadaşı 2 Iraklının önceki gün Felluce kentinde kaybolduğunu'' belirtti. 
     
</TEXT>
</DOC>
