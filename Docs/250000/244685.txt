<DOC>
<DOCNO> 244685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/02/son/sondun26.html </URL>
<DATE> 2004/06/02/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Irak'ta hükümet kuruldu... Peki yetkiler nereye kadar 
</HEADLINE>
<TEXT>

     Irak'ta egemenliğin Iraklılara devri için geri sayım sürerken, dün kurulan geçiş hükümetinin gerçek anlamda sahip olacağı yetkilerin genişliği, işgal kuvvetlerinin en az bir ay daha ülkede kalacağı göz önünde bulundurulduğunda belirsiz hale geliyor. 
     Yeni yürütme organının görevi, rayından çıkmış ekonomiyi düzeltmek, felaket boyutlarına varan iç güvenlik sorunlarını bitirmek ve ülkeyi en geç Ocak 2005'e kadar genel seçimlere hazırlamak olarak belirlendi. 
     Egemenliği resmen 30 Haziran'da devralacak yeni yürütme organı, Iraklılara, Amerikan çıkarlarının hizmetçisi olmadığını ispatlamak için ciddi bir mücadele vermek zorunda kalacak. 
     Yeni hükümet, Geçici Yönetim Konseyi GYK ile ''koalisyon'' ve BM temsilcisi Lahdar İbrahimi arasındaki çetin mücadelenin meyvesi olarak kabul ediliyor. 
     ABD Başkanı George Bush, dün yaptığı açıklamada, hükümetin görevlendirilmesinde etkili olmadığını, ''Seçimde hiç rol oynamadım'' sözleriyle ifade etmişti. Bush, yeni hükümetin ''tamamıyla kendi iktidarını icra edeceğini'' söylemişti. 
     Kağıt üzerinde Başbakan İyad Allavi'nin liderliğindeki hükümetin, ülkenin güncel meselelerini çözebilecek güçte olması gerekiyor. Koalisyona göre yeni geçici hükümet, petrol gelirleri ve doğal kaynaklar üzerinde tam bir kontrol kuracak, diplomasi, yeniden yapılanma ve dış borçlar alanlarında uluslararası anlaşmaları sonuçlandıracak. 
     GYK'nın martta kabul ettiği geçici anayasada hükümetin rolünden söz edilse de yürütmenin yetkilerini tanımlayan ek maddeler henüz yayımlanmadı. 
     Yeni hükümet, ''koalisyon'' kuvvetlerinin hemen Irak'tan ayrılmasına taraf değil. Bağdat'ta dün yapılan törende, ABD'ye ve müttefiklerine Irak'ı Saddam Hüseyin diktasından kurtardıkları için teşekkür eden Başbakan Allavi, ''Irak, düşmanlarını yenmek için çokuluslu güce ihtiyaç duyuyor'' dedi, ''ABD'yi ve Avrupa'yı, Irak'ı korumaya'' çağırdı. 
     
</TEXT>
</DOC>
