<DOC>
<DOCNO> 230002 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/09/son/sontur09.html </URL>
<DATE> 2004/04/09/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Liselerde ikinci yabancı dil zorunlu oluyor... 
</HEADLINE>
<TEXT>

     Fen, Anadolu ve süper liselerin hazırlık sınıflarında gelecek yıldan itibaren ikinci yabancı dil zorunlu olacak. 
     A.A muhabirinin aldığı bilgiye göre, MEB Talim ve Terbiye Kurulu Başkanlığı, Avrupa Birliği standartlarına uyum çerçevesinde yaptığı düzenlemeyle, söz konusu liselerin hazırlık sınıflarında, haftada 4-6 saat ikinci yabancı dil dersi okutulmasını zorunlu kıldı. 
     Buna göre, kamuoyunda ''süper lise'' olarak bilenen yabancı dil ağırlıklı liseler, Anadolu liseleri, Anadolu güzel sanatlar liseleri ve fen liselerinin hazırlık sınıflarındaki haftalık 24 saat yabancı dil dersi kapsamında, 4-6 saat ikinci yabancı dil eğitimi yapılacak. Toplam ders saati sayısında değişme olmayacak. 
     Uygulamaya, gelecek eğitim-öğretim yılında başlanacak. Almanca öğretmenliği mezununun fazla bulunması nedeniyle ikinci yabancı dilin ağırlıklı olarak Almanca üzerine yoğunlaşacağı bildirildi. 
     Fransızca'nın seçenekler içinde yer aldığı, ayrıca Çince, Japonca, Rusça dillerinin de uygulama kapsamına alınmasının planlandığı belirtildi. 
     Avrupa Birliği'ne üye ülkelerde, ilköğretim 6. sınıftan lise sona kadar ikinci yabancı dilin zorunlu tutulması dikkate alınarak, pilot uygulamanın tüm liselerde yaygınlaştırılması hedefleniyor. 
     
     ANADOLU ÖĞRETMEN LİSELERİNDE 3 YILDIR UYGULANIYOR 

     Anadolu öğretmen liselerinde zorunlu ikinci yabancı dil uygulaması, 2001-2002 eğitim-öğretim yılında başlatılmıştı. 
     Yabancı dil olarak İngilizce eğitim verilen bu liselerde, Almanca ve Fransızca ikinci dil olarak okutuluyor. 

     
</TEXT>
</DOC>
