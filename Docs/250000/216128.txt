<DOC>
<DOCNO> 216128 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/19/siyaset/siy07.html </URL>
<DATE> 2004/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Sandığa 'sessiz ve derin' protesto 
</HEADLINE>
<TEXT>

   Tahran'da "Reformcular, halkın beklentilerini karşılayamadı. Seçmenlerin yarısı oy kullanmayabilir" görüşü yaygınlaşıyor 
      
   İran'da parlamento seçimlerine bir gün kala, başkent Tahran'ın sokaklarında sessizlik var. Siyahlar ve grilerin hakim olduğu kent, seçimlere kararlı bir sessizlikle girecek. Bazı caddelerde bulunan seçim panolarına iliştirilmiş birkaç aday fotoğrafı da olmasa seçimleri hatırlatan hemen hemen hiçbir şey yok. 
   Büyük umutlarla seçtikleri Cumhurbaşkanı Muhammed Hatemi ve reformcu meclisin icraatlarından hayal kırıklığına uğrayan Tahranlılar, seçimleri sessiz ve derinden protesto ediyor. Gencinden yaşlısına, eğitimlisinden eğitimsizine halkta, siyasete karşı bir bıkkınlık gözleniyor. 
   
   Tepkiler sertleşiyor 
   Tahran'da rehberlik yapan bir genç, dini lider Hamaney'in çağrılarına rağmen seçimde oy kullanmayacağını söylüyor ve ekliyor "Reformcular, halkın beklentilerini karşılayamadı. Seçmenlerin yarısı oy kullanmayabilir." 
   İsminin gizli kalmasını isteyen bir kadın öğretim üyesi de aynı görüşte. Fransız Edebiyatı dersi veren öğretim üyesi, seçimleri protesto ettiğini anlatıyor. 
   Reformcular da muhafazak r kanada yönelik tepkilerini sertleştiriyor. Anayasayı Koruyucular Konseyi tarafından birçok reformcunun adaylığının reddedilmesine büyük tepki gösteriyorlar. 
   İran'da seçimlerde 3 liste yarışıyor. 18 partinin ve çeşitli grupların oluşturduğu reformcu 23 Mayıs Cephesi'nin önde gelen adayları veto edildi. 18 partiden sadece 8'i seçime girebiliyor. Büyük şehirlerde seçimlere katılımın düşük olması bekleniyor. Sadece resmi kanalları izleyebilen küçük şehirlerse siyasetteki bu gerilimli ortamdan oldukça uzak. Devlet televizyonu, seçim öncesindeki gerilimi ekrana yansıtmıyor. 
   
   
   
</TEXT>
</DOC>
