<DOC>
<DOCNO> 239309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/son/sondun44.html </URL>
<DATE> 2004/05/12/ </DATE>
<TIME> 20.47 </TIME>
<AUTHOR>  </AUTHOR>
<HEADLINE>
İslami Cihad ile İsrail askerlerin cesetleri konusunda anlaştı 
</HEADLINE>
<TEXT>

     Gazze'de dün meydana gelen patlamada ölen İsrail askerlerinin cesetlerinin İsrail'e teslim edilmesi konusunda İsrail ve İslami Cihad örgütü yetkililerin arasında anlaşma sağlandığı bildirildi. 
     İslami Cihad yetkililerinden Kadir Habib, AFP'ye yaptığı açıklamada, anlaşmaya Mısırlı diplomatların ve Filistin Yönetimi yetkililerinin aracılığıyla varıldığını söyledi. 
     Habib'e göre, İslami Cihad ve El Aksa Şehitleri Tugayları, İsrail ordusunun Gazze kentindeki Zeytun mahallesinden çekilmesi ve İsrail'in elindeki Filistinli militanların cesetlerini teslim etmesi halinde, 6 İsrail askerinin cesedini İsrail'e vermeyi kabul etti. 
     İsrail'in sözünü tutması halinde, anlaşmanın akşam saatlerinde uygulanacağını belirten Habib, ''İsrail sözünde durmazsa askerlerin cesetleri teslim edilmeyecek'' diye konuştu. 
     Bu arada adının açıklanmasını istemeyen bir İslami Cihad yetkilisi, bugün bir İsrail zırhlı aracına düzenlenen saldırıda öldürülen askerlerden birisinin cesedinin de ellerinde olduğunu söyledi. El Arabiye televizyonuna göre, bugünkü saldırıda da 6 İsrail askeri öldü. 
     
</TEXT>
</DOC>
