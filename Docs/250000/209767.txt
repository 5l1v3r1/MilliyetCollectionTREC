<DOC>
<DOCNO> 209767 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/20/ekonomi/eko11.html </URL>
<DATE> 2004/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İlaçta veri imtiyazı tartışması 
</HEADLINE>
<TEXT>

   
   İlaç Endüstrisi İşverenler Sendikası İEİS Başkanı Bülent Eczacıbaşı, veri imtiyazıyla çok uluslu firmalar lehine yaratılan tekel konumuyla yaklaşık yüz yıllık bir geçmişi bulunan ulusal ilaç endüstrisinin varlığının tehlikeye düşeceğini bildirdi. 
   İEİS'in Monitor Group'a yaptırdığı, "Veri İmtiyazının Türk İlaç Endüstrisi ve Sağlık Sektörüne Etkileri" araştırmasının sonuçları, Çalışma ve Sosyal Güvenlik Bakanı Murat Başesgioğlu, Sağlık Bakanı Recep Akdağ, sektör temsilcileri ve bazı milletvekillerinin katıldığı bir toplantıyla açıklandı. Raporda, Türkiye'nin Gümrük Birliği kararı ile verilen veri imtiyazı taahhüdünün geçiş süresi tanınmadan uygulanması durumunda, 6 yıl içinde devletin ilaç harcamalarındaki artışın 1.2 milyar doları aşacağı, ulusal ilaç sanayinin kaybının ise 660 milyon dolara ulaşabileceği belirtildi. 
   Sağlık Bakanı Recep Akdağ, "Bizim açımızdan yerli ve yabancı sermaye ayırımı yok. Konunun karşılıklı açıklamalarla çözülmeye çalışılması sorunu zorlaştırıyor" dedi. 
   
   
</TEXT>
</DOC>
