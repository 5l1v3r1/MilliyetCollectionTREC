<DOC>
<DOCNO> 219011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/01/son/sonspo20.html </URL>
<DATE> 2004/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
FIFA kuralları yine değiştirdi... İşte yeni düzenleme... 
</HEADLINE>
<TEXT>

     Dünya Futbol Federasyonu FIFA , bazı kurallarda değişiklik yaptı. 
     FİFA, Portekiz'de yapılacak Avrupa Futbol Şampiyonası'ndan sonra tüm resmi karşılaşmalarda altın ve gümüş gol kuralının kaldırılarak klasik uzatmalar ve daha sonra da penaltılara dönülmesine karar verdi. Ayrıca önümüzdeki sezondan itibaren özel karşılaşmalarda oyuncu değişikliklerine de kısıtlama getirilerek, oyuncu değiştirme sayısı 6 futbolcuyla sınırlandırıldı. 
     İspanyol Hakem Jose Maria Garcia Aranda'nın, FIFA'ya başvurarak, oyuncuların gol attıktan sonra forma çıkarmalarının yasaklanması isteği de FİFA tarafından kabul edildi. Bu duruma gerekçe olarak ise oyuncuların gol attıktan sonra sevinirken formalarını çıkartarak taraftarların yanına gitmesinin stat içinde güvenliğin bozulmasına neden olduğu gösterildi. 
     Öte yandan, Belçika Birinci Ligi takımlarından Racing Genk ekibinin kalecisi Jan Moons'un kulağında taşıdığı alıcı telsizin de FIFA tarafından yasaklandığı öğrenildi. Moons'un bu hafta yapılan maçta kulaklıksız sahaya çıktığı gözlendi. 

     
</TEXT>
</DOC>
