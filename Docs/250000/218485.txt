<DOC>
<DOCNO> 218485 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/28/son/sondun01.html </URL>
<DATE> 2004/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Ünlü aktris Pamela Anderson emekli oluyor... 
</HEADLINE>
<TEXT>

     Ünlü sarışın aktris Pamela Anderson, hayranlarını üzecek bir karar aldı. Anderson, şov dünyasından emekli olmaya karar verdiğini açıkladı. 
     Internetteki ''eonline'' sitesinin haberine göre, önceki akşam bir televizyon kanalındaki ''E News'' adlı şova katılan Anderson, şov dünyasından emekli olmak istediğini söyledi. 
     Yeni bir macera filminde rol alacağına ilişkin yer alan haberlerin de yanlış olduğunu vurgulayan güzel yıldız, ''Artık çalışmak istemiyorum. Ben emekli oluyorum. Mesleğimin adı bundan sonra annelik'' dedi. 
     Hiçbir zaman aktris olmayı arzu etmediğini, ancak hayatın kendisini bu yöne sürüklediğini anlatan Pamela Anderson, ''Hiçbir zaman oyuncu olmak istemedim. Çocuklarım okula başladı ve doğru olan onlarla ilgilenmem. Bundan sonra film çevirmeyeceğim, dizilerde oynamayacağım'' açıklamasında bulundu. 
     Emekliliğe karar verdiğini söylemesine rağmen hala film tekliflerinin geldiğini belirten Anderson, bunların çok zamanını aldığını ve ilgi duymadığını kaydetti. 
     Bundan sonra sadece dublaj çalışmaları ile yazmaya başladığı kitaba kendini vereceğini ifade eden ünlü aktris, şu günlerde kendisinden ilham alınarak hazırlanan ''Stripperella'' adlı animasyon karakterin seslendirmesini yapıyor. 
     
</TEXT>
</DOC>
