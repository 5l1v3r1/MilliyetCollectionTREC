<DOC>
<DOCNO> 237834 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/son/sonsiy08.html </URL>
<DATE> 2004/05/06/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
YÖK Başkanı Teziç ''Tasarı ile hedef İmam Hatipler'in önünü açmak'' 
</HEADLINE>
<TEXT>

     Yüksek Öğretim Kurulu YÖK Başkanı Prof. Dr. Erdoğan Teziç, Yükseköğretim Yasa Tasarısı'nda öngörülen YÖK'e ilişkin düzenlemeyi ''amaca giderken aracı da oluşturmak'' şeklinde değerlendirdi. 
     YÖK Genel Kurulu, Prof. Dr. Teziç'in başkanlığında olağanüstü toplandı. 
     Teziç, toplantı öncesinde gazetecilere, gündeme ilişkin bilgiler verdi. Teziç, bir gazetecinin, ''tasarıda, YÖK'ün yapısının ele alındığını, ancak rektörlerle ilgili bir düzenlemeye yer verilmediğini'' anımsatarak, görüşünün sorulması üzerine, şöyle konuştu 
     ''Yaklaşan sınav takvimi içinde, bir üniversite kanunu yapma bir kenara bırakıldı. Sadece ve sadece meslek liselerinden üniversiteye geçişi düzenleyebilen bir zamana sıkışıldığı için öteki maddeler gündeme getirilmedi. Bir iki madde daha var, onlar da dolgu malzemesi gibi gözüküyor. Esas hedef, meslek liseleri ve dolayısıyla imam hatiplerin üniversiteye girişte önünü açmak olduğu için, öteki konulara girilmedi diye düşünüyorum.'' YÖK'ün yapısına ilişkin düzenlemeyi nasıl değerlendirdiğinin sorulması üzerine de Teziç, ''Amaca giderken, aracı da oluşturmak biçiminde görüyorum'' dedi. 
     Teziç, amaç ve araç arasında ''iyi bir siyasi bütünlük'' yaratıldığını ifade ederek, ''Bu konuda bir hukuk mühendisliği var'' diye konuştu. 
     Teziç, genel kurul toplantısında, ''Konumumuz bizim siyasi iktidarların beğenisine göre hareket etmek mi yoksa bilimin bize gösterdiği yolda düzenlemelerin yapılmasını sağlamak mı '' sorusunu ele alacaklarını bildirdi. 
     Teziç, olağanüstü toplanan YÖK Genel Kurulu öncesinde gazetecilere gündeme ilişkin bilgi verdi. Teziç, yükseköğretim yasa tasarısına ilişkin görüşlerini ortaya koymak amacıyla toplandıklarını belirterek, ele alacakları konuları şöyle sıraladı 
     ''Bu kanunun esas amacı, bu amaca giderken hangi aracı kullanmak istiyor, niçin bu değişikliği getiriyor. Ondan sonra öğrenci alımı, üniversiteye öğrenci yerleştirilmesi Anayasa'daki düzenleme karşısında acaba katsayıları belirleme Anayasa'daki yetki alanında mı, nasıl bir düzenleme yapılmalıydı, hangi usullere bağlı kalarak bir düzenleme yapılmalıydı, bir de hükümetin seçim öncesi yaptığı siyasi vaatlerin acaba bir kanun konusuyla gerçekleştirilmesi doğru muydu 
     Böyle bir düzenleme siyasi amacı gerçekleştirmek isterken acaba üniversitelerin daha önce ortaya koyduğu görüşler çerçevesinde hassas bir konu olduğunu düşünerek mi davranıldı, zira katsayılarla ilgili olarak yapılmak istenen değişiklik nasıl bir esasa dayanıyor Bütün bu konular üzerinde tartışmadan görüşmeden, konunun parlamentoya getirilmesinin yaratacağı olumsuzluklar düşünüldü mü Yaklaşan sınav ortamında büyük tedirginlik var. Ortaya konulan katsayılar hangi esasa dayanıyor, yürürlükte olan katsayılar ne gibi bir çalışmanın ürünü olarak ortaya çıktı Bugün getirilenler neyin ürünü '' Kurulda bu konuların detaylarıyla ele alınacağını ifade eden Teziç, sonrasında bir açıklama yapılacağını bildirdi. 
     
     ''YÖK'Ü TASFİYE EDEREK, AMACA ULAŞMAK'' 

     Teziç, daha sonra gazetecilerin sorularını yanıtladı. Teziç, bir soru üzerine, yaklaşan sınav takvimi nedeniyle bir üniversite kanunu yapmaktan öte meslek liseleri ve imam hatip liselerinin üniversiteye geçişte önlerinin açılmasının hedeflendiğini kaydetti. Teziç, olumlu gibi gözüken bazı maddeler de bulunduğunu, ancak bunları ''dolgu malzemesi'' olarak gördüğünü kaydetti. 
     Teziç, tasarı ile YÖK yapısında yapılmak istenen değişikliği de ''amaca giderken aracı da oluşturmak'' biçiminde değerlendirdi. 
     ''YÖK'ü tasfiye ederek, başka bir YÖK oluşturarak, istenilen amaca gitmektir. Araçla amaç arasında iyi bir siyasi bütünlük, ustaca kaleme alınmış'' diyen Teziç, şöyle devam etti 
     ''Kamuoyunda da hep dile getirilen YÖK'ün engel olduğu...Neye engel olduğu aramızda konuşarak açıklığa kavuşacak. YÖK neden yana, yeri nedir, bilimden yana mı siyasetten yana mı Bununla da açığa çıkması lazım. 
     Konumumuz bizim siyasi iktidarların beğenisine göre hareket etmek mi yoksa bilimin bize gösterdiği yolda düzenlemelerin yapılmasını sağlamak mı Bu konuyu da kamuoyuna açıklayacağız.'' Tasarıya ilişkin Üniversitelerarası Kurul ÜAK ile de görüşülüp görüşülmeyeceğine ilişkin soru üzerine de Teziç, hükümete çalışmaları kolaylaştıracak bir yasa taslağı sunduklarını anımsattı. Teziç, şöyle konuştu 
     ''Bu taslak, bir kenara konuldu. Sadece bu maddeler üzerinde yoğunlaştı tartışmalar. O yüzden buradaki görüşümüzü ayrıca ÜAK'da, Rektörler Komitesi'nde dile getireceğiz. Zaten hep gündemimizde olan konular bunlar. 
     Biz gündemimizde olan konuları siyasi iktidarın istediği zaman ortaya koymak, açıklamak durumunda değiliz, her zaman ortaya koyuyoruz. ÜAK, Rektörler Komitesi ile de sık sık toplanıyor.'' TBMM Eğitim Komisyonu'nda bugün gündeme gelen tasarıya göre, kanunun yürürlüğe girdiği tarihte YÖK Başkanı ve üyelerinin görev süresi sona erecek. Kurul'un 22 kişiden oluşan üye sayısı, 16' ya indirilecek ve YÖK Başkanı'nı seçme yetkisi Cumhurbaşkanı'ndan alınarak, kurul üyelerine verilecek. 
     
</TEXT>
</DOC>
