<DOC>
<DOCNO> 200489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/08/siyaset/siy02.html </URL>
<DATE> 2003/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
'Danışma' sadece kurulun adında var 
</HEADLINE>
<TEXT>

   Hükümet, 'Başbakanlık İnsan Hakları Danışma Üst Kurulu'na, bildirmeden muhafazak r ve sağ görüşlü dernekleri üye yapıp yönetmeliğini değiştirdi 
      Gökçer Tahincioğlu 

   
   İnsan hakları alanındaki sorunların giderilmesi için hükümete danışmanlık yapması amacıyla kurulan Başbakanlık İnsan Hakları Danışma Üst Kurulu İHDK , "özerk ve demokratik" yapısını koruma mücadelesi veriyor. 
   İHDK Başkanı Prof. Dr. İbrahim Kaboğlu, hükümetin kendilerine haber bile vermeden yönetmeliklerinde yaptıkları değişiklik ve bazı sorunları, mektupla Başbakan Recep Tayyip Erdoğan'la Dışişleri Bakanı Abdullah Gül'e bildirdi. Hükümetin kendilerinin görüşünü almadan, bazı sivil toplum örgütlerini üye yapmasından rahatsız olan bazı üyeler de tepkilerini Kaboğlu'na iletti. 
   
   Kaybeden aday yine başkan 
   Türkiye'nin en büyük sivil toplum kuruluşlarının temsilcilerinin de aralarında bulunduğu 74 üyesi olan İHDK'nın başkanlık seçimi geçen yıl şubatta yapıldı. Vahit Bıçak'ın da aday olduğu seçimi Kaboğlu kazandı. Ancak hükümet bir süre sonra Başbakanlık bünyesinde oluşturulan Başbakanlık İnsan Hakları Başkanlığı'na Bıçak'ı getirdi. Bu atamaların ardından İHDK yönetimi ve üyelerini rahatsız eden gelişmeler yaşanmaya başlandı. 
   Neredeyse tüm çevrelerin görüşünün istendiği uyum paketleri, görüşlerinin alınması için İHDK'ya gönderilmedi. Sekreteryası, çalışanı, binası bulunmayan kuruldan hemen hiçbir konuda fikir de istenmedi. Yönetmeliklerinde yapılan değişiklikten bile haberdar edilmeyen kurul üyeleri büyük şaşkınlık yaşadı. Hükümet İHDK ile il insan hakları kurullarının yapısına ilişkin yönetmelikleri bir süre önce değiştirdi. İl insan hakları kurullarından emniyet ve jandarma temsilcileri çıkartılırken, kurullara vali yardımcılarının başkanlık etmesi esası korundu. 
   
   'Fethullahçı vakıf' da üye 
   Değişiklikle, muhafazakar görüşleriyle tanınan avukatlarca kurulan Hukukçular Derneği, Hukuki Araştırmalar Derneği, kurucuları arasında AKP'lilerin de bulunduğu Birlik Vakfı, Deniz Feneri programının yapımcılarınca yoksullara yardım amacıyla kurulan Deniz Feneri Derneği, Fethullah Gülen'in görüşlerine yakınlığıyla bilinen Gazeteciler ve Yazarlar Vakfı, Kafkas Dernekleri Federasyonu ile Türkiye Yazarlar Birliği, İHDK üyesi yapıldı. Sağ ve sol görüşlü birçok sivil toplum örgütünü barındıran kurulun yönetimi, bu gelişmeden ellerine ulaşan yazıyla haberdar olabildi. 
   
   
   
   
</TEXT>
</DOC>
