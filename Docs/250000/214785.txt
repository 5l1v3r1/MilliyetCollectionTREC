<DOC>
<DOCNO> 214785 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/12/son/sonspo19.html </URL>
<DATE> 2004/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Adanaspor-Elazığspor... Kurtar Yenilen takım lige havlu atacak 
</HEADLINE>
<TEXT>

     Elazığspor Teknik Direktörü Güvenç Kurtar, Adanaspor ile oynayacakları karşılaşmanın iki takım için de önemli olduğunu belirterek, ''Yenilen takım lige havlu atacaktır'' dedi. 
     Kurtar, takımın, kendi otobüsüyle Adana'ya gittiğini, geçen hafta Fenerbahçe maçında sakatlanan Eren'in dışında takımda sakat ve eksik futbolcu bulunmadığını söyledi. Elazığspor'un iyi bir takım olduğunu, Adanaspor'un da iyi olduğunu ifade eden Kurtar, şöyle dedi ''Adanaspor ile oynayacağımız karşılaşma bizim için de rakip takım için de büyük bir önem taşıyor. Bu karşılaşmada yenilen takım lige havlu atacaktır. Bunun için bu karşılaşmayı kazanmak zorunda olduğumuzu biliyoruz. Futbolcularım da bunun bilincinde. Kazanmamamız hiçbir bir mazeretimiz olmaz. Adana'dan 3 puanla dönmek istiyoruz.'' Elazığspor Kulübü Başkanı Baki Aydın ise Adana'ya 3 puan için gittiklerini belirterek, Elazığspor'un üzerindeki şanssızlığı bu maçta yeneceğine inandığını söyledi. İmkanı olan taraftarın Adana'da takımı desteklemesini istediklerini kaydeden Aydın, Elazığspor'un hak ettiği yere geleceğine inandığını sözlerine ekledi. 
     
</TEXT>
</DOC>
