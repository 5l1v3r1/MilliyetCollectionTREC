<DOC>
<DOCNO> 211983 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/29/son/sonspo15.html </URL>
<DATE> 2004/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Altay, Serkan Kılıç'ı Trabzonspor'dan aldı 
</HEADLINE>
<TEXT>

     İkinci Futbol Ligi A Kategorisi ekibi Altay'ın, Serkan Kılıç için Trabzonspor ile anlaşmaya vardığı bildirildi. 
     Altay Kulübü Basın Sözcüsü Sadettin Ünlü, bir süredir siyah-beyazlı takımla antrenmanlara çıkan sol kanat oyuncusu Serkan Kılıç'ın bonservisini elinde bulunduran Trabzonspor ile yaptıkları görüşmelerin olumlu sonuçlandığını kaydetti. 
     Trabzonspor ile her konuda anlaştıklarını belirten Ünlü, oyuncuyla 4 yıllık sözleşme imzalayacaklarını ve Serkan'ın bu hafta yapılacak Adana Demirspor karşısında forma giyebileceğini bildirdi. 
     
     ADANA DEMİRSPOR MAÇI HAZIRLIKLARI 
     Ünlü, siyah-beyazlı takımın Adana Demirspor maçı hazırlıklarını Gaziemir Kutlu Aktaş Tesisleri'nde sürdürdüğünü kaydetti. 
     Adana Demirspor maçında galip gelmekten başka çarelerinin bulunmadığını ve hedeflerinin 3 puan olduğunu ifade eden Ünlü, ''Şampiyonluğa oynuyoruz. Artık kredimiz kalmadı. Şampiyonluğa oynayan bir takım olarak Adana Demirspor'u mutlaka yenmemiz gerekiyor'' dedi. 
     Öte yandan takımda Fatih Egedik ile Ramazan'ın Adana Demirspor karşısında forma giyemeyeceği, hafif sakatlıkları bulunan İbrahim ve Ümit İnal'ın ise takımla birlikte çalışmalara katıldığı kaydedildi. 
     
</TEXT>
</DOC>
