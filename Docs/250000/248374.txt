<DOC>
<DOCNO> 248374 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/16/son/sondun42.html </URL>
<DATE> 2004/06/16/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Wall Street Journal'da 'imza kullanmama' protestosu 
</HEADLINE>
<TEXT>

     ABD'nin finans çevrelerine hitap eden etkin gazetesi Wall Street Journal'da çalışan muhabirler, gazetenin sahibi Dow Jones Co. ile sözleşme yenilenmesindeki müzakerelerin çıkmaza girmesi üzerine Çarşamba gününden başlayarak iki gün boyunca haberlerinde imza kullanmayarak durumu protesto ediyor. 
     Protestoya, Wall Street Journal'ın ikinci sayfasında da küçük bir haberle yer verilirken, eylemin gazete için çalışan muhabirleri temsil eden sendika olan Bağımsız Yayın Çalışanları Birliği'nin pazartesi günü yaptığı çağrı üzerine gerçekleştirildiği kaydediliyor. 
     Gazetenin bugünkü nüshasında sendika mensubu olmayan muhabirlerin haberleri ve gazetede düzenli olarak yazan bazı müdürlerin yazıları dışında yer alan haberlerde imza kullanılmadığı dikkati çekti. 
     Sendika temsilcisi Tom Lauricella, hafta başında yaptığı bir açıklamada, işverenin müzakereleri kesme ve cezalandırıcı bir sözleşme yapma tehdidi üzerine bir 'imza grevi' çağrısında bulunulduğunu söylemişti. 
     Taraflar arasında yaklaşık bir yıldır sürdürülen müzakereler, özellikle maaş konusu ve şirketin çalışanlardan sağlık giderlerine katkıda bulunmasını talep etmesi yüzünden çıkmaza girmişti. Gazeteden yapılan açıklamadaysa muhabirlerin sözleşmelerinde haberlerinde isimlerini kullanmama gibi bir haklarının olmadığı, ancak ''gereksiz bir tartışmadan kaçınmak için'' buna müsaade ettikleri kaydedildi. 
     Gazetecilerle gazete yönetimi arasında aracılar vasıtasıyla Cuma günü bir görüşmenin daha yapılmasının planlandığı kaydedilirken, gazetede yer verilen açıklamasında Lauricelli, eylemi kastederek, ''Muhabirler şirketin meseleyi ele alış tarzından duyduğumuz memnuniyetsizlik konusunda kamuoyuna bir mesaj vermek istediler'' dedi. 
     Dow Jones'un aynı haberde yer verilen açıklamasındaysa ''Biz, Dow Jones çalışanlarının, dünyanın en iyi muhabirleri olduğuna inanıyoruz. Ancak okuyucularımızı ilgilendiren, onların imzasından çok yazdıklarıdır. Haberlerinde isimlerini çıkarmaları, gazetenin içeriğini etkilememekte ve okuyuculara herhangi bir zarar vermemektedir'' denildi. 
     
</TEXT>
</DOC>
