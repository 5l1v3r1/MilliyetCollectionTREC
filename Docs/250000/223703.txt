<DOC>
<DOCNO> 223703 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/19/son/sondun36.html </URL>
<DATE> 2004/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Papadopulos da İsviçre'ye gitmemeyi düşünüyor 
</HEADLINE>
<TEXT>

     Kıbrıs Rum yönetimi lideri Tasos Papadopulos'un, KKTC Cumhurbaşkanı Rauf Denktaş'ın gitmemesi halinde, kendisinin de İsviçre'de yapılacak dörtlü konferansa gitmeme olasılığını düşündüğü bildirildi. 
     Rum basınında yer alan haberlere göre, Rum yönetimi, KKTC Başbakanı Mehmet Ali Talat'ın Kıbrıs Türk toplumunu temsil edemeyeceğini düşünüyor ve bu nedenle Cumhurbaşkanı Denktaş'ın İsviçre'ye gitmesini tercih ediyor. 
     Rum yönetimi sözcüsü Kipros Hrisostomidis, müzakerelerin düzeyinin değiştirilmemesi ve liderler düzeyinde kalması gerektiğini belirterek, ''İki liderden biri müzakerelere gitmeyecek ve planı peşinen reddediyorsa o zaman olgular değişir ve müzakerelerin karakterine ilişkin sorunlar meydana gelir'' diye konuştu. 
     Rum Ulusal Konseyi'nin bugün saat 16.00'da yapılacak toplantısında, Papadopulos'un İsviçre'ye gidip gitmemesi de karara bağlanacak. 
     
     KARAMANLİS'E TEPKİ 
     Öte yandan, Yunanistan Başbakanı Kostas Karamanlis'in, Rum Ulusal Konseyi'nin bugünkü toplantısını beklemeden, İsviçre'ye gideceğini dün açıklaması Rum tarafında rahatsızlık yarattı. 
     Rum Politis gazetesi, Karamanlis'in dün dörtlü konferansa katılacağını açıklamasının, ''Rum tarafını zorunlu istikamete soktuğu'' yorumunda bulundu. 
     Gazeteye göre, Yunanistan Başbakanı Karamanlis'in, BM Genel Sekreteri'nin, 28 Mart'ta dörtlü konferansa katılmak üzere, İsviçre'ye davetini kabul ettiğini ve daha önce de ABD Başkanı George Bush ile telefon görüşmesi yaptığını açıkladığı yolundaki haber, Rum tarafına bomba gibi düştü. 
     Rum yönetimi yetkilileri, Atina'nın bu kararı almadan önce Papadopulos ile görüş birliği sağlamadığına dikkat çekti. 
     Rum meclis başkanı ve komünist AKEL partisi Genel Sekreteri Dimitris Hristofyas da Rum televizyonuna RİK yaptığı açıklamada, Karamanlis'in kararından üzüntü duyduğunu söyledi. Hristofyas, ''Yunan hükümeti, Denktaş'ın tavrı ve Ulusal Konsey'in toplanacak olması nedeniyle bir gün daha beklese daha iyi olurdu'' diye konuştu. 
     Bazı Rum siyasi parti yetkilileri de Karamanlis'in İsviçre'ye gitme kararını, Ulusal Konsey toplantısından önce açıklamasına tepki gösterdi. 
     
</TEXT>
</DOC>
