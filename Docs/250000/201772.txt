<DOC>
<DOCNO> 201772 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/13/spor/spo08.html </URL>
<DATE> 2003/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'a top takviyesi 
</HEADLINE>
<TEXT>

   Real Madrid kulübü, Irak'ta bir okul açacak, altı İspanyol askeri yüze yakın çocuğu eğitecek. Başkan Florentino Perez, "Futbol, savaş ve diğer tüm acıların aşılmasına yardımcı olacak" dedi 
      
   Bir haftada faaliyette 
   IRAK'TA askeri bulunan İspanya, halka yönelik olarak başlattığı girişimlerde futbolu da kullanma kararı aldı. Savunma Bakanı Federico Trillo ile Real Madrid Başkanı Florentino Perez arasında imzalanan anlaşma gereğince, ünlü İspanyol kulübünün Irak'ta bir futbol okulu açması kararlaştırıldı. Toplam 1412 İspanyol askerinin görev yaptığı Bağdat'ın 180 kilometre güneyindeki Diwaniya kentinde açılması düşünülen okul gelecek hafta hizmete girecek. 
   
   İnsani yardım da var 
   FUTBOL okulunun bütçesi, Real Madrid Fonu tarafından karşılanacak. Bölge halkından 100 kadar çocuğa verilecek kurslarda altı İspanyol askeri görev alacak. Başkan Perez, Savunma Bakanlığı ile 30 Haziran 2004 tarihine kadar sürecek bir anlaşma yaptıklarını vurgulayıp, "Bu tarih daha sonra uzatılabilecek. Futbol, savaş ve diğer tüm acıların aşılmasına yardımcı olacak" dedi. Yapılan anlaşmanın gıda ve sağlık yardımlarını da kapsadığı belirtildi. 
   
   
</TEXT>
</DOC>
