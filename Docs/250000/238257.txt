<DOC>
<DOCNO> 238257 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/08/ekonomi/eko03.html </URL>
<DATE> 2004/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Yine nükleer, yine Akkuyu 
</HEADLINE>
<TEXT>


Enerji Bakanı Güler, nükleer santralda şartname noktasına gelindiğini, santralın kurulması için düşünülen yerler arasında Akkuyu'nun da olduğunu söyledi 

ANKARA Milliyet 

Enerji ve Tabii Kaynaklar Bakanı Hilmi Güler, "Nükleer santralda şartname noktasına geldik. Yakında bu santralların kurucusu ülkelerle görüşmelere başlayacağız" dedi. 
Güler, Türkiye Elektrik İletim A.Ş'nin Gölbaşı'nda bulunan Milli Yük Tevzii Merkezi'nin tanıtım toplantısında, nükleer santral hazırlıkları konusunda açıklamalarda bulundu. 
"Nükleer enerji bizim hükümet politikamızda var" diyen Güler, geçmiş yıllarda iki kez başarısız deneme yapıldığını, bu kez süreçleri hızlandırıp sağlıklı bir model uygulayacaklarını bildirdi. Nükleer santralın özel şirketler tarafından yapılıp yapılmayacağına ilişkin ısrarlı sorular üzerine Güler, henüz bu konuda karar aşamasına gelinmediğini belirtti. 
Nükleer santralın yeri konusundaki çalışmaların sürdüğünü kaydeden Güler, daha önce santralın kurulacağı yer olarak tespit edilen Mersin'deki Akkuyu bölgesinin de alternatiflerden birisi olduğunu söyledi. 

Depreme dayanıklı yer 
Akkuyu'da santral kurulmasına çevreci gruplar karşı çıkmışlardı. Seçilecek yer konusunda soğutma suyunun önemli olduğunu ve yerin seçimi konusunda etkili olacağının altını çizen Güler, "Onunla ilgili bölgesel değerlendirmeler değişik parametrelere göre yapılacak" diye konuştu. 
Güler, "Bununla ilgili emniyet tedbirleri alınacak. Fransa başta olmak üzere bir çok gelişmiş ülkede nükleer enerji kullanılıyor. Bizim de bu yarışta mutlaka yerimizi almamız gerekiyor" diye konuştu. Nükleer santralların yapımında çevre faktörlerinin ve depremin önemli unsurlar olduğunu kaydeden Güler, "Depreme karşı daha dikkatli yer seçilirse daha güvenli olur. Çevrecilerin endişelerini biliyoruz ama gelişmiş birçok ülkede bu kullanılıyor" dedi. 


</TEXT>
</DOC>
