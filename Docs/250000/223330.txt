<DOC>
<DOCNO> 223330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/18/spor/ygokce.html </URL>
<DATE> 2004/03/18/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Geçmiş olsun kaptan 
</HEADLINE>
<TEXT>

   
   Futbolda Türkiye Kupası'nı kazanmak, UEFA Kupası'na katılmanın en kısa ve en kestirme yolu... Lig üçüncülüğü için daha yoğun, daha uzun uğraşlar vermeniz, bir de eleme maçları oynamanız gerekiyor. Ortaya çıkacak tatsız sürprizler de unutulmamalı. Böyle bakınca İstanbulspor için Güngören'de yarı final oynamak, rakip Trabzonspor da olsa büyük bir fırsat olarak değerlendirilebilirdi. O fırsatın tetikleyeceği oyun da seyrine doyum olmaz bir futbol vaadediyordu. 
   Bu sezon sıkça yaşadığımız hayal kırıklıklarından birine daha uğradık. Beklediğimizin tam aksine, iki takım da kötü bir futbol sergilediler. Kötü bir maç oynandı. Trabzonspor zaten büyük hedefe, Şampiyonlar Ligi'ne ulaşmanın heyecanını yaşıyor. Onlar şu andaki pozisyonlarıyla zaten UEFA vizesine sahipler. Ama önemsemiyorlar. Dedik ya, maça güzellikler ve dinamizm katmasını beklediğimiz takım ev sahibi İstanbulspor olabilirdi, olmadı. 
   Trabzonspor, Güngören'de ezici çoğunluk oluşturan taraftarlarının lig şampiyonluğu özlemini dile getiren desteğiyle maça golle başladı. Daha birinci dakikada kazanılan ilk kornerden gelen topa onca uzun adamın arasından kafayla vurup, golü atan Fatih Tekke, maçın tansiyonunu düşürüverdi. Sonrasında İstanbulspor'un iki kanattan Musa ve Yordanov'la kurmaya çalıştığı oyun, Trabzonspor'un baskılı savunmasını aşamadı. Ortada Boliç, buluştuğu topları etkili kullanamadı. Maçın olayı, Fatih Tekke'nin yürek hoplatan bir yığılma ile ambulansa konmasıydı. İkili mücadelede kafasına darbe alıp kenarda tedavi edildikten sonra oyuna dönen Fatih, beklenmedik biçimde fenalaşıp, yere yığıldı. Futbol alanındaki ani ölümleri hatırlayarak hepimiz sarsıldık... Neyse ki, iyi haber çabuk geldi. Tekke'ye geçmiş olsun dileklerimizi sunuyoruz. 
   Augustine'in attığı gol, ders niteliğinde... Orta alanın sağında Emrah'tan, sol kanatta koşan Volkan'a uzun bir orta... Volkan'ın çok hoş gol ortası ve Afrikalı'nın kafası... Alkışlar Trabzonspor'un üç adamına... Hayal kırıklığında tam puan Saffet Akbaş'a 
   Boliç'in kafa vuruşunda Petkoviç topla birlikte kale içine düştü. Acaba gol mü, değil mi Çizgi yok ki, nereden bilelim. Bülent Demirlek'in maçtan önce bu kontrolü yaptırıp, kaybolmuş çizgiyi çizdirmesi gerekirdi. Neyse ki, bu bir lig maçı değil. Sonuca herkes tahammül edebiliyor. 
   Trabzon'da Gökdeniz, Hüseyin, Emre ve Volkan zaman zaman kişisel beceri gösterileri de, yaparak rahat bir maç çıkardılar. İstanbulspor da yediği erken golle maçtan koptu. Aykut Kocaman'ın üç adamı oyuna sürüp. Yalçın, Balili ve Faruk'la maçın akışını değiştirme isteği, gecikmiş bir hamleydi, olmadı 
   
      
   
</TEXT>
</DOC>
