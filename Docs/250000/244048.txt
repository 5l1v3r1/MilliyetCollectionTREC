<DOC>
<DOCNO> 244048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/30/son/sonyas08.html </URL>
<DATE> 2004/05/30/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Peri bacalarına benzeyen böbrek taşı... 
</HEADLINE>
<TEXT>

     Kastamonu Devlet Hastanesi Üroloji Bölümü'nde çeşitli büyüklüklerde ve değişik figürleri andıran böbrek taşları sergileniyor. 
     Üroloji Bölümü doktorlarından Opt. Dr. Sadi Turkan, Tuğrul Çelebioğlu ve Metin Bak'ın yıl içinde yaptığı ameliyatlarda çıkarılan çeşitli büyüklüklerdeki böbrek taşları, hastaların ve hasta refakatçilerinin görebileceği cam korumalı bir bölümde sergilenmeye başlandı. 
     Turkan, böbrek taşı oluşturan nedenlerin önüne geçilebilmesinin mümkün olduğunu belirterek, ''Hasta ve hasta refakatçilerine ibret olması açısından böyle bir sergiyi açtık'' dedi. 
     Yiyecek ve içeceklerin temiz olmaması, kalıtımsal özellikler ve metabolizmanın iyi çalışmamasının böbreklerde taş oluşmasına neden olabildiğini vurgulayan Turkan, böbrek hastalarının bol su içmeleri gerektiğini bildirdi. 
     Kastamonu'da böbrek hastalarından ameliyatla alınan, çapları 5-6 santimetre büyüklüğünde böbrek taşları arasında peri bacalarına benzeyen taş, oldukça dikkati çekiyor. 
     
</TEXT>
</DOC>
