<DOC>
<DOCNO> 207132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/07/son/sontur44.html </URL>
<DATE> 2004/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Farklı dil ve lehçelerde yayın yönetmeliği hazır 
</HEADLINE>
<TEXT>

     Farklı dil ve lehçelerde yayın yönetmeliğinde bazı değişiklikler yapan Radyo ve Televizyon Üst Kurulu RTÜK , yönetmeliği yayınlanmak üzere yarın Başbakanlık'a gönderecek. 
     Yönetmelikte yapılan değişikliğe göre, yayın kuruluşları söz konusu yayınlarda ''suç unsuru'' taşıyan simgelere yer vermemekle yükümlü olacaklar ve gerekli hallerde Türkiye Cumhuriyeti'nin simgesi niteliğindeki sembol ve işaretleri kullanabilecekler. 
     A.A muhabirinin aldığı bilgiye göre, Üst Kurul bugün yaptığı toplantıda, Başbakanlık'tan bazı değişiklikler yapılmak üzere geri gönderilen yönetmeliği ele aldı. 
     Değerlendirmeler sonucu, Başbakanlık'ın hukuk dili anlamında yaptığı bazı itirazlar doğrultusunda yönetmeliğin özü muhafaza edilerek bazı değişiklikler yapılırken, yönetmeliğin adı da ''Türk Vatandaşlarının Günlük Yaşamlarında Kullandıkları Farklı Dil ve Lehçelerde Yapılacak Radyo ve Televizyon Yayınları Hakkında Yönetmelik'' olarak değiştirildi. Ayrıca yönetmelikte geçen ''dil ve lehçelerde'' ibarelerinin tümü ''farklı dil ve lehçelerde'' olarak yeniden düzenlendi. 
     
     ''TÜRKİYE CUMHURİYETİ'' UNSURU KORUNDU 
     Öte yandan, yönetmelikte yapılan yeni düzenlemeye göre, yayın kuruluşları bu dil veya lehçede yaptıkları yayın süresince stüdyo düzeni, mevcut logo, ses efekti ve tanıtıcı ses işaretlerinde suç unsuru taşıyan simgelere yer vermemekle yükümlü olacaklar ve gerekli hallerde Türkiye Cumhuriyeti'nin simgesi niteliğindeki sembol ve işaretleri kullanabilecekler. 
     Bu arada yönetmeliğin, söz konusu yayınları yapmak isteyen yayın kuruluşlarının RTÜK'e vereceği taahhütlerle ilgili maddesine de bir ekleme yapıldı. Yeni düzenlemeye göre, yayıncı kuruluşlar söz konusu yayınlar süresince program sunucusu ve spikerlerin ''suç unsuru taşımayan çağdaş kıyafetler içinde'' olacağını taahhüt edecekler. 
     
</TEXT>
</DOC>
