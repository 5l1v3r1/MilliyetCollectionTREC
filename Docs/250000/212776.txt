<DOC>
<DOCNO> 212776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/02/son/sontur35.html </URL>
<DATE> 2004/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
"Şu ana kadar enkaz altından ölü çıkartıldığına dair bilgi yok" 
</HEADLINE>
<TEXT>

     İçişleri Bakanı Abdülkadir Aksu, Konya'daki bina çökmesi olayında, şu ana kadar enkaz altından ölü çıkartıldığına dair kendisine bilgi ulaşmadığını söyledi. 
     Aksu, AA muhabirinin sorularını yanıtladı. Konuya ilişkin bilgilerin çok taze olduğunu ve süreli değiştiğini ifade eden Aksu, şöyle devam etti 
     ''Çöken bina büyük bir bina. 10, 11 katlı, 12 katlı deniliyor. Binanın her katında 4 dairenin olduğunu öğrenmiş bulunuyoruz. Binanın çöküş nedeni kesinlik kazanmış değil. İlk gelen bilgiler, gürültü ile çökmesinden dolayı kazan patlaması ile çökmüş olabileceği şeklindeydi, ancak daha sonra Konya Valisi, Belediye Başkanı ve diğer yetkililerin açıklamaları sonucu binanın statik hata neticesi çökmüş olabileceğini düşünüyoruz. 
     Binanın çökmesinden sonra Vali, Belediye Başkanı, diğer görevliler ve çok sayıda ambulans olay yerine geldi ve müdahale etti. Ancak enkaz altından kurtarma yapmak için profesyonel ekip gerekli. Ben de talimat verdim. Ankara, Afyon, Adana ve Antalya'dan arama kurtarma ekipleri yola çıktı. Konya'da profesyonel ekip yok. Jandarma Genel Komutanlığı'nın içinde arama kurtama köpekleri de bulunan profesyonel ekibi helikopter ile yola çıktı. Şu sıralarda Konya'ya ulaşmış olması gerekir.'' Konyalılar'ın yakınlarından haber alabilmek için enkazın bulunduğu yere akın ettiklerini belirten Aksu, ''Enkazın çevre güvenliğini sağlamak için istenen takviye birliklerin olay yerine ulaşmasıyla çevre güvenliği de tam olarak alınmış olacak ve gelen kurtarma ekipleri rahat olarak çalışabilecek'' dedi. 
     Aksu, şu ana kadar enkaz altından ölü çıkartıldığına dair kendisine bilgi ulaşmadığını ifade ederek, ''Türk milletine çok çok geçmiş olsun. Yaralılarımıza acil şifalar diliyorum'' dedi. 
     Bu arada, İçişleri Bakanlığı yetkililerinden alınan bilgiye göre, Aksaray ve Denizli'den kurtarma ekipleri yola çıkarıldı. 
     Ankara'dan gönderilen ekipteki personel sayısı da 25'e çıkarıldı. 
     
</TEXT>
</DOC>
