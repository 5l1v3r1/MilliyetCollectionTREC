<DOC>
<DOCNO> 229078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/06/son/sonyas01.html </URL>
<DATE> 2004/04/06/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Pulitzer ödülleri dağıtıldı... LA Times'a 5 ödül... 
</HEADLINE>
<TEXT>

     New York'taki Columbia Üniversitesi tarafından dağıtılan Pulitzer ödüllerini kazananlar belli oldu. Ödül komitesi bugün, gazetecilik ve edebiyat, drama ve müzik dallarında ödül kazananları açıkladı. 
     Gazetecilik alanında New York Times'tan David Barstow ve Lowell Bergman, ''Amerikalı işçiler arasında ölüm ve yaralanmaya sebebiyet veren olaylarla'' ilgili haber ile ödüle layık görüldüler. 
     Washington Post gazetesinden Anthony Shadid, ''Iraklılar'ın işgal nedeniyle karşılaştıkları tehlikeler'' konusundaki haberiyle ödül alırken, araştırmacı gazetecilik dalında Toledo'da Ohio yayınlanan ''The Blade'' gazetesinin muhabirleri Michael Sallah ve Mitch Weiss, ''Tiger Force adlı Amerikan birliğinin Vietnam savaşı sırasında yaptığı vahşeti'' ortaya koyan haberle ödül aldılar. 
     Şiir dalında Pulitzer ödülü ''Walking to Martha's Vineyard'' adlı şiiriyle Franz Wright'a verilirken, müzik dalındaki ödülü ''Tempest Fantasy'' adlı parçasıyla Paul Moravec aldı. 
     Los Angeles Times gazetesi, bugün dağıtılan Pulitzer ödüllerinin beşini kazandı. Ödüle layık görülen haberler arasında, geçen sonbaharda güney California'da başgösteren geniş çaplı orman yangınlarıyla ilgili röportajlar da bulunuyor. 
     LAT muhabirleri, Wal-Mart mağazalarının dünyanın en büyük mağazası olmak için uyguladıkları taktikleri gözler önüne seren haberlerinden ötürü de ödül aldılar. 
     Açıklayıcı gazetecilik dalındaki ödül, ''aneurysm'' hastalığıyla ilgili araştırmalarından ötürü Wall Street Journal gazetesinden Kevin Helliker ve Thomas Burton'a verilirken aynı gazeteden Daniel Golden, Amerikan üniversitelerinin, eski mezunların çocuklarına tanıdıkları ayrıcalıkları inceleyen haberiyle ödüle layık görüldü. 
     Pulitzer ödülü alanlar arasında şu gazeteciler de bulunuyor 
     - Yorum ödülü Miami Herald'den Leonard Pitts - Eleştiri ödülü LAT'dan Dan Neil - Başmakale ödülü LAT'dan William Stall - Karikatür ödülü Journal News'ten Matt Davies - Fotoğraf ödülü Dallas Morning News'den David Leeson ve Cheryl Diaz Meyer - Magazin fotoğrafı ödülü LAT'tan Carolyn Cole. 
     Pulitzer ödülü kazananlara, 10.000 dolar para ödülü veriliyor. Sadece kamu hizmeti dalında ödül alana altın madalya takılıyor. 
     
</TEXT>
</DOC>
