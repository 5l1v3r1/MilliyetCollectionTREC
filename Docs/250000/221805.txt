<DOC>
<DOCNO> 221805 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/12/son/soneko40.html </URL>
<DATE> 2004/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Çırağan Sarayı, Yatırım Danışma Konseyi Toplantısı'na hazır... 
</HEADLINE>
<TEXT>

     İstanbul'da yabancı şirketlerin Başkan ve CEO'larının katılımıyla gerçekleştirilecek Yatırım Danışma Konseyi Toplantısı'nın yapılacağı Çırağan Sarayı'nın 1. ve 2. katı, tamamen toplantı için ayrıldı. 
     Başbakan Recep Tayyip Erdoğan'ın başkanlık edeceği toplantı için Çırağan Sarayı'nın 1. katı basın mensupları ve güvenlik görevlilerine, 2. katında yer alan tüm salonlar da Danışma Konseyi'nin toplantılarına ayrıldı. 
     Toplantıyı izlemek üzere, yabancı medya mensupları da dahil yaklaşık 200 basın mensubu akredite oldu. 
     Saat 09.30'da başlayacak ve basına kapalı olarak devam edecek toplantıda, basın mensuplarının görüntü ve haber ihtiyaçları için Çırağan Sarayı'nın girişinde basın iletişim merkezi ve basın dinlenme salonu hazırlandı. 
     Çırağan Sarayı'nın 1. katında televizyonlara canlı yayın yapma olanağı sağlanırken, toplantıya ilişkin her türlü görüntü, fotoğraf ve konuşma metinleri saat 12.00'ye kadar basın mensuplarına iletilecek. 
     Toplantıya katılacak uluslararası firmaların CEO ve başkanlarının çoğunluğu Çırağan'da konaklayacak. 
     İş dünyasının dev kuruluşlarının yöneticilerinin katılacağı toplantı nedeniyle geniş güvenlik önlemleri alınacağı bildirildi. 
     
</TEXT>
</DOC>
