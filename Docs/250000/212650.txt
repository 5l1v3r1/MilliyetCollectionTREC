<DOC>
<DOCNO> 212650 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/02/spor/spo03.html </URL>
<DATE> 2004/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Sarı-Kırmızı alarm 
</HEADLINE>
<TEXT>

   Gaziantepspor karşısında alınacak olası yenilgiyi düşünen Galatasaray Başkanı Özhan Canaydın, yönetimi hazır tuttu. Ancak gelen galibiyet herkese rahat nefes aldırdı 
   HALİL ÖZER 

   
   Herkes görev mahalline 
   GALATASARAY Başkanı Özhan Canaydın, Gaziantep maçı öncesinde yönetimini alarma geçirdi. Kötü bir sonuç alınması durumunda, ortaya çıkacak sancılı duruma müdahale etmek için herkesin karşılaşmada bulunmasını isteyen Canaydın'ın korktuğu olmadı. İdareciler maç sonrasında keyifli bir şekilde yemek yedi. Özel işleri nedeniyle Antalya'da bulunan, İstanbul'a gelmeyi düşünmeyen Özer Saraçoğlu bile bu acil durum karşısında dönmek zorunda kaldı. 
   
   Otobüste mini toplantı 
   EN ilginç olay ise Florya'da yaşandı. Fatih Terim'e moral vermek için tesislerde bulunan Özhan Canaydın, hareket etmek üzere olan takım otobüsünü durdurdu. İçeri giren ve futbolcularla ayaküstü görüşen Başkan şu kısa konuşmayı yaptı "Bugün yenebilirsiniz. Bunu biliyorum. Ama kaybedebilirsiniz de... Eğer yenilirseniz sizler için hiçbir şey değişmez. Yolumuza her zaman sizlerle devam edeceğiz." Bu sözcükler futbolcular üzerinde rahatlama sağladı. 
   
   İşler kötü gitseydi... 
   YÖNETİCİ Refik Arkan, "Futbolcularda inanılmaz bir tedirginlik vardı. Ancak başkanın bu konuşması onların kendine olan güvenini geri getirdi" ifadesini kullandı. Galibiyetin birçok açıdan önemli olduğunu vurgulayan başka bir idareci ise, "İşler yine kötü gitseydi, bir karar vermek zorunda kalacaktık. Daha doğrusu bu kararı vermeye zorlanacaktık. O yüzden sonuca çok sevindik" sözleriyle yönetimin de rahat bir nefes aldığını dile getirdi. 
   
      Şampanyalı kutlama    GALATASARAY'IN eski futbolcusu Frank De Boer yeni formasıyla çıktığı ilk resmi maçından galibiyetle ayrıldı. Hollandalı oyuncu, Glasgow Rangers'ın lig sonuncusu Patrick Thistle'ı deplasmanda 1-0 yendiği maçın ardından ikiz kardeşi Ronald ile birlikte şampanya patlatarak 3 puanı kutladı. 
   
   Aslan'a bayram ikramiyesi    GAZİANTEPSPOR karşısında, alınan sonuç ve futboldan memnun kalan Galatasaray Teknik Direktörü Fatih Terim, futbolculara üç gün bayram izni verdi. Maç sonrasında, "Bravo çocuklar... İşte sizden beklediğim bu" diyen Terim oyuncularını ödüllendirdi ve şunları söyledi "Hepiniz çok iyi çalıştınız. Şimdi gidin ailenizle birlikte bayramınızı kutlayın. Size üç gün izin." 
   FATİH hoca daha sonra yaptığı açıklamada, "Çocuklar neredeyse hiç izin kullanmadı. Bu tatili hak ettiler" dedi. İlk golün kahramanı Orhan Ak da mükemmel oynadıklarını ifade ederek, "Tabii ki gol atmak güzel. Ancak takım olarak sergilediğimiz futbol daha önemli. Umut ediyorum ki, Gaziantepspor galibiyeti bizim çıkış maçımız olacak" diye konuştu. n ERHAN TELLİ 
   
   Batista şimdilik ucuz kurtuldu    ÇAYKUR Rizespor maçında aldığı darbeyle adalesinde yırtılma meydana gelen Brezilyalı Batista son anda ameliyattan kurtuldu. Kulüp doktorları, yaptıkları son kontrolde Sambacı'nın tedavisini ilaç ve fizik tedaviyle devam etmesini uygun gördü. 
   TEDAVİNİN ardından yeniden muayene edilecek olan futbolcuda düzelme görülmemesi durumunda ameliyata alınacak. Batista'nın en az 6-8 hafta takımdan uzak kalacağı öğrenildi. Bu arada kaburgası ezilen Bratu'nun ise durumunun iyi olduğu vurgulandı. 
   
   
</TEXT>
</DOC>
