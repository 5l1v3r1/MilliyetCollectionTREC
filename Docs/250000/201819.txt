<DOC>
<DOCNO> 201819 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/13/son/sondun18.html </URL>
<DATE> 2003/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'nin ihale kararına Almanya'dan tepki .. 
</HEADLINE>
<TEXT>

     Almanya Savunma Bakanı Peter Struck ve Ekonomik İşbirliği Bakanı Heidemarie Wieczorek-Zeul, Amerikan yönetiminin, Irak savaşına karşı çıkan ülkelerin şirketlerini Irak'ın yeniden imarından dışlama kararına tepki gösterdiler. 
     Savunma Bakanı Struck, Welt am Sonntag gazetesine yaptığı açıklamada, Amerikan yönetiminin bu yöndeki kararının ''akılsızca'' olduğunu söyledi. 
     ABD Başkanı George Walker Bush'un özel temsilcisi James Baker'in, 17 Aralık Çarşamba günü Berlin'e yapacağı ziyaretin ise Alman-Amerikan ilişkilerinin düzeltilmesine katkı sağlayacağını ifade eden Struck, iki ülkenin savunma ve dışişleri bakanlıkları arasındaki ilişkilerin de ''son derece normal bir düzeyde'' seyrettiğini belirtti. 
     Irak'taki Amerikan askerlerinin bazı eksiklikleri olduğunu belirten Struck, bu askerlerin çok iyi eğitildiğini, ancak ''demokratik ve ekonomik yapıların oluşturulmasında yetersiz olduklarını'' kaydetti. 
     Ekonomik İşbirliği Bakanı Wieczorek-Zeul da, Der Spiegel dergisine yaptığı açıklamada, Amerikan yönetiminin kararını sert dille eleştirerek, Washington'un bu yöndeki kararını düzeltmediği takdirde, Almanya'dan, Irak'ın borçlarını silmesini bekleyemeyeceğini söyledi. 
     ABD'nin, riskleri paylaştırıp, ekonomik çıkarları sadece kendisine ayıramayacağını ifade eden Alman Bakan, Amerikan yönetiminin Irak'ta uluslararası paylaşım istemesi durumunda, bu ülkedeki ihalelerin uluslararası alanda yapılmasına da izin vermesi gerektiğini belirtti. 
     Amerikan yönetimi, Almanya'nın, Irak'ın bu ülkeye olan yaklaşık 4 milyar 400 milyon euro borcunun büyük bölümünü silmesini istiyor. Irak'ın toplam dış borcu ise yaklaşık 100 milyar euro. 
     
</TEXT>
</DOC>
