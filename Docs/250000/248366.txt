<DOC>
<DOCNO> 248366 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/16/son/sondun34.html </URL>
<DATE> 2004/06/16/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Thierse Türkiye son 2 yılda büyük reformlar yaptı 
</HEADLINE>
<TEXT>

     Hakkı Akduman ve Evren Aydemir 
TBMM Başkanı Bülent Arınç, Türkiye'nin güçlü bir ülke olduğunu ve AB üyeliği sürecinde Almanya ile birlikte yürümek istediğini söyledi. 
     Arınç, bugün başkent Berlin'deki Alman Parlamenterler Derneği'nde Almanya Federal Meclis Başkanı Wolfgang Thierse ile ortak basın toplantısı düzenledi. 
     TBMM Başkanı Arınç, yaptığı konuşmada, ''Almanya'da bizim AB üyeliğimiz konusunda tereddüt yaşayanlara şu kadarını söylemek isterim ki Türkiye büyük bir değişim ve dönüşüm yaşamıştır'' dedi. Türkiye'nin, bu değişimle birlikte artık etrafına ışık saçan ve dostluk mesajları veren bir ülke konumuna geldiğini belirten Arınç, şunları kaydetti 
     ''Türkiye, her alanda yaşadığımız atılımlar sayesinde yakın zamanda büyük ve güçlü bir ülke olacaktır. Türkiye güçlü bir ülkedir ve AB üyeliği sürecinde değerli dost ülke Almanya ile omuz omuza yürümek istemektedir. Gelecek, her iki ülke halkının mutluluğu için bizi beklemektedir.'' Arınç, Türkiye'nin AB üyeliğiyle ilgili olarak, ''Türkiye kendisi için bir rota çizmiştir. Bu rota, çağdaş medeniyetlerin yaşam standartlarını yakalamaya yöneliktir. Bize göre AB, dünya siyaset sisteminde en iyi dizayn edilmiş değerler bütünlüğüdür. Biz bu değerleri önemsiyoruz ve kendi halkımızın mutluluğu için ülkemizde uygulamak istiyoruz'' diye konuştu. 
     Bu nedenle yıllardır yönetim sisteminde, ekonomide ve anayasada düzenlemeler yapıldığına dikkat çeken Arınç, ''AB üyelik hedefimiz son 40 yıldan bu yana en önemli siyasi ve ekonomik hedefimizdir. Türkiye'nin AB üyeliği için uzun süre karşı tezler üreten ülkeler oldu. Ancak meclisimizde gerçekleşen reformlar sonrasında, başta Almanya hükümeti olmak üzere, birçok ülke üyeliğimize artık destek veriyor'' dedi. 
     Türkiye'nin AB üyeliği konusunda hala bazı tereddütlerin olduğunu bildiklerini, bunu da bu süreç içinde normal karşıladıklarını ifade eden Arınç, şöyle devam etti 
     ''Türkiye'nin AB üyeliği, dünyada yaşanan kültürel ve siyasi krizlere kısmen de olsa çözüm bulacaktır. Türkiye, iki medeniyetin, Doğu ile Batı'nın, İslam ve Hıristiyanlığın arasında bir köprüdür. Bizim topraklarımız, her dine, kültüre ve medeniyete evsahipliği yapmıştır. 
     Ortadoğu'daki gelişmelerden sonra, medeniyetler arası çatışmadan söz edenlere en iyi cevap bize göre, Türkiye'nin AB üyeliği olacaktır. Bizim üyeliğimiz sonucunda halkların birarada barış içinde yaşadığı açıkça tüm dünyaya gösterilmiş olacaktır.'' Türkiye'nin AB üyeliğinin, ülkelerin karşılıklı çıkarlarına da faydalı olacağını kaydeden Arınç, ''Almanya 150 yıldır sıkı bir dostluk sürdürdüğü Türkiye ile daha yakından ilişki kurma fırsatı bulmuş olacaktır. Nüfusumuz bir negatif değer değil, bilakis genç işgücü, büyük bir pazar ve ekonomik değer olarak AB ülkelerinin faydalanacağı pozitif bir alandır'' dedi. 
     
     TÜRKİYE'NİN YERİ 
     Arınç, uluslararası alandaki siyaset için de Türkiye'nin AB üyeliğinin önemli olduğuna dikkat çekerek, ''Ülkemiz, Ortadoğu, Balkanlar ve dünyanın yeni ilgi odağı Avrasya merkezlerinin tam ortasındadır. Bu bölgelerle yakın ve güçlü ilişkileri vardır. Sahip olduğu gücü sayesinde bu dengeleri etkileyecek konumdadır. Bu da bizim stratejik ve jeopolitik konumumuzun değerini göstermektedir. Dolayısıyla AB üyeliğimiz, bu avantajımızı birliğin de çıkarlarını koruyacak konuma getirecektir'' diye konuştu. 
     Arınç ayrıca, 27 Ağustos-4 Eylül arasında Berlin'de düzenlenecek ve Türk sanatçıların yer alacağı ''Şimdi-now'' adlı kültür festivali için, Thierse'nin başkanlığını yaptığı Federal Kültür Vakfı'nın 500 bin euro ayırmasından dolayı da Thierse'ye teşekkür etti ve bu festivalin iki ülke halkları arasında dostluğun ve ilişkilerin gelişmesine katkı sağlayacağını söyledi. 
     
     BÜYÜK REFORMLAR 
     Almanya Federal Meclis Başkanı Thierse de ''Türkiye son 1, 2 yılda çok büyük reformlar yaptı. AB Komisyonu raporunun büyük ölçüde olumlu olacağını ve yıl sonunda hükümet ve devlet başkanlarının olumlu bir karar alacağını düşünüyorum. Ancak ondan sonraki sürecin ne kadar süreceğini bilemem. Yeter ki üyelik hemen yarın olsun demeyelim ve bu konuda gerçekçi olalım'' dedi. 
     Arınç'ın, Avrupa açısından önemli gelişmelerin yaşandığı bir dönemde Almanya'yı ziyaret ettiğine işaret eden Thierse, 1 Mayıs'ta 10 yeni ülkenin AB'ye girdiğini, 13 Haziran'da Avrupa Parlamentosu seçimleri yapıldığını ve Avrupa anayasası konusunda bu ay içinde karar verileceğini hatırlattı. 
     Arınç ile Türkiye'nin AB üyeliği konusunda görüştüklerini kaydeden Thierse, ''Biliyorsunuz, Almanya'daki siyasi partiler arasında Türkiye'nin AB üyeliğine ilişkin farklı görüşler var. Ancak partilerin tümü Türkiye'deki reformları takdir ediyor. Leyla Zana'nın serbest bırakılması da hukuk devleti açısından çok önemli bir gelişmedir. Bu, Türkiye'nin AB üyeliği perspektifi açısından da çok önemli bir sinyal'' diye konuştu. 
     Thierse, Arınç ile yaptıkları görüşmede Kıbrıs konusuna da değindiklerini belirterek, ''Bu konuda Türkiye'nin yapıcı bir rol oynadığını açıkça dile getirdim. Kıbrıs Rum kesimindeki referandum sonucunun olumsuz olmasından Kıbrıslı Türklerin sorumlu olamayacağını söyledim'' dedi. 
     Thierse ayrıca, ilişkilerin sadece siyasi, ekonomik ve diplomatik olamayacağını, bu alanda kültürün de önemli bir rol oynadığını belirterek, bu amaçla Berlin'de kültür festivali düzenlemekten büyük mutluluk duyduğunu söyledi. 
     
     ARINÇ'IN THIERSE'YE HEDİYESİ 
     Basın toplantısından sonra Thierse, Arınç onuruna öğle yemeği verdi. Yemeğe, Sosyal Demokrat Parti SPD federal meclis Milletvekili Lale Akgün, Berlin eyaleti eski yabancılar danışmanı Barbara Johna, Türkiye Araştırmalar Merkezi TAM Direktörü Faruk Şen ve çok sayıda Türk ve Alman davetli katıldı. 
     Arınç, yemekte Thierse'ye, üzerinde bir resim bulunan ve pano olarak asılabilecek büyüklükte porselen tabak hediye etti. Porselen tabağın üzerinde, Fatih Sultan Mehmet'in, İstanbul'u işgalinden sonra seçilen Patrik Gendeolis'e, Hıristiyanlara bazı haklar getiren bir beratı sunarken yapılmış resmi bulunuyor. Tek olarak hazırlanan tabağın üzerindeki resmin benzeri, mozaik resim olarak İstanbul'daki Fener Rum Patrikhanesi'nin duvarında yer alıyor. 
     Arınç bugün ayrıca, ''Rotes Rathaus'' adı verilen belediye sarayında Berlin Eyaleti Başbakanı Klaus Wowereit'a nezaket ziyaretinde bulundu. 
     
</TEXT>
</DOC>
