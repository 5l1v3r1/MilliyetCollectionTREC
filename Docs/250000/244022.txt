<DOC>
<DOCNO> 244022 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/30/son/sontur09.html </URL>
<DATE> 2004/05/30/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
5 tonluk minibüs, dondurmayla kaldırıldı... 
</HEADLINE>
<TEXT>

     Karaman'da bir dondurmacı ve çalışanları, yaptıkları dondurmayla kaldırılan 5 ton ağırlığındaki minibüsün altında hatıra fotoğrafı çektirdi. 
     Karaman'da, pastane sahibi ve dondurma ustası Abdullah Kekeç, Kirişçi Mahallesi Yunus Emre Caddesi'ndeki şubelerinin açılışında, ilginç bir dondurma gösterisi sundu. 
     Pastane çalışanlarıyla hazırlanan dondurma, halatlar arasına bağlanarak, 5 tonluk bir minibüsün kaldırılmasında denendi. 
     Yapılan ilk denemede başarılı olan dondurmacılar, yaklaşık 2 metre kaldırılan minibüsün altında hatıra fotoğrafı çektirdi. Daha sonra dondurmanın yer aldığı halatlı düzenekle, bir kamyon yaklaşık 100 metre çekildi. 
     Dondurmayı, arasında metal parçalarının ya da halat olup olmadığının ispatı için elektrikli testereyle kesen Kekeç, dondurma işinin ustalık istediğini söyledi. 
     Dondurma yapmanın göründüğü kadar kolay olmadığını ifade eden Kekeç, ''Yıllardır bu işle uğraşıyorum. Yaptığımız dondurmanın kalitesi ortada'' dedi. 
     
</TEXT>
</DOC>
