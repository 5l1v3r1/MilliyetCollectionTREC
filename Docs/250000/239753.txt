<DOC>
<DOCNO> 239753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/13/son/sonspo31.html </URL>
<DATE> 2004/05/13/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Gökdeniz'e fıtık teşhisi 
</HEADLINE>
<TEXT>

     Trabzonsporlu futbolcu Gökdeniz Karadeniz'in, kasıklarındaki fıtık nedeniyle ameliyat olacağı bildirildi. 
     Genç futbolcu, kulüp doktoru Mesut Çelebi ile birlikte İstanbul Memorial Hastanesi'nde sağlık kontrolünden geçti. 
     Hastane doktoru Hasan Taşçı, kontroller sonucunda milli futbolcunun kasıklarında fıtık belirlendiğini vurgulayarak, yarın ameliyat edileceğini ve 3 hafta sonra da çalışmalara başlayabileceğini söyledi. 
     Gökdeniz ise hastanede, transferiyle ilgili gazetecilerin sorularını yanıtladı. 
     Kendisine şu ana dek yurtiçi ve yurtdışından bir öneri gelmediğini vurgulayan Gökdeniz, ''Sözleşmem devam ediyor. Kulübümde mutluyum. Türkiye'nin en büyük kulübünde oynuyorum. Kulübümün menfaatleri benim için önemli. Sözleşmem sürdüğü için de benimle ilgili kararı öncelikle kulübüm verecek'' dedi. 
     Gökdeniz, bordo-mavili kulüple olan sözleşmesini uzatmak için dün yaptığı görüşmede sonuç çıkmaması üzerine basında yer alan rakamların gerçeği yansıtmadığını kaydetti. 
     Bu arada hastanenin önünde bulunan birkaç Trabzonspor taraftarı, Gökdeniz'den Trabzonspor'u bırakmamasını isterken, genç oyuncu da böyle bir niyetinin olmadığını söyledi. 
     
</TEXT>
</DOC>
