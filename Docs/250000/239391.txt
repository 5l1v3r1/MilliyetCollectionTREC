<DOC>
<DOCNO> 239391 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/son/sonsiy21.html </URL>
<DATE> 2004/05/12/ </DATE>
<TIME> 19.02 </TIME>
<AUTHOR>  </AUTHOR>
<HEADLINE>
"1999 yılına kadar Tevhid-i Tedrisat kanunu laiklik yokmuydu" 
</HEADLINE>
<TEXT>

     Milli Eğitim Bakanı Hüseyin Çelik, ''YÖK tasarısının arkasında kim var '' sorusunun yöneltildiğini bildirerek, ''Bu tasarının arkasında AK Parti'nin yüzde 42 oyu, MHP, DYP, SP, iki büyük eğitim sendikası ve üniversite öğretim üyeleri var'' dedi. 
     Çelik, TBMM Genel Kurulu'nda, YÖK tasarısının tümü üzerinde Hükümet adına yaptığı konuşmada, 1981 yılında, ara dönemde çıkarılan 2547 sayılı Yükseköğretim Kanunu'nda değişiklik yapmanın demokratik bir hamle olduğunu söyledi. YÖK benzeri bir yapılaşmanın dünyanın hiç bir yerinde bu kadar yetki ile donatılmadığını anlatan Çelik, Anayasa'nın 130 ve 131. maddelerinin değiştirilmesi için CHP grubundan destek alamadıklarını ifade etti. 
     ''Çoğunluk''la ilgili eleştirilere de değinen Çelik, ''bize çoğunluğu millet verdi. Kimse kıskanmasın. Eğer çoğulcu değil de çoğunlukçu anlayışa sahip olsaydık, bu tasarı için 17 ay uzlaşma aramazdık'' diye konuştu. Çelik, şunları söyledi 
     '' Bu yasa tasarısının arkasında kim var deniliyor. Bu tasarının arkasında AK Parti'nin yüzde 42 oyu, MHP, DYP, SP iki büyük eğitim sendikası ve üniversite öğretim üyeleri var. 
     Üniversitelerden yüzlerce değil, binlerce mesaj, telefon, mail geliyor. Öğretim üyeleri, Cuma günü yürüyüş yapılacak. Bizi buna katılmaya zorluyorlar, baskı altındayız diyorlar. 
     Bir öğretim üyesinin kaderi rektörün iki dudağı arasında olmamalıdır. Böyle bir yerde akademik özerklikten söz edilemez. Biz bunu tasarı ile objektif kriterlere bağlıyoruz.'' 
     
     MESLEKİ LİSELERİN ORANI 
     Tasarının getirdiği yenilikleri de anlatan Bakan Çelik, liselere devam eden öğrenci oranlarına ilişkin rakamlar verdi. 
     Çelik'in verdiği bilgiye göre, 1998-99 öğretim yılında mesleki teknik eğitim veren liselere devam eden öğrencilerin oranın yüzde 43, genel liselere devam eden öğrencilerin oranın yüzde 52 iken bu oran 2003-2004 öğretim yılında mesleki teknik eğitime devam eden öğrencilerin oranı yüzde 31, genel liselere devam eden öğrencilerin oranı ise yüzde 61 oldu. 
     İmam-Hatip Liseleri bu oranlardan çıkarıldığında ise bu oran 2003-2004 öğretim yılı için genel liselerde yüzde 91'e çıkarken, mesleki teknik eğitim veren liselerde yüzde 13'e düşüyor. 
     
     DİN İSTİSMARI 
     Çelik, CHP Genel Başkanı Deniz Baykal'ın tasarıyı ''din istismarı yapılıyor'' şeklinde eleştirdiğini bildirerek, ''getirmek isteğimiz değişiklikler 1973-1999 yılları arasında uygulanıyordu. Bu tarihler arasında Sayın Baykal da Sayın Topuz da kabinelerde görev aldılar. Onlar da din istismarı mı yaptılar 1999 yılına kadar Tavhid-i Tedrisat Kanunu ile laiklik ilkesi yürürlükte değil miydi '' diye sordu. Tasarı ile ilgili ''bütün mesele İmam-Hatipler'' eleştirileri yapıldığını hatırlatan Çelik, şöyle konuştu 
     ''İmam-hatip mezunları sözel bölümden mezun olmuş sayılacaklar. Üniversitelerde 3 bin 256 program var. Hangi programa hangi puan türü ile öğrenci alınacağına YÖK karar veriyor. 3 bin 256 programın yüzde 46'sı sayısal, yüzde 33'ü eşit ağırlıklı, yüzde 14'ü de sözel puan türü ile öğrenci alıyor. 
     Sözel puanla öğrenci alan programların kontenjanı 24 bin. Bu 24 bin kontenjana hem İmam-Hatipler, hem diğer meslek lisesi mezunları hem de genel lise mezunları başvuruyor. Bu alanda ufak bir iyileştirme yapılırsa laiklik elden mi gidecek 
     Geçen yılın ÖSS birincisi Emre Kaçar, hem sözel hem sayısal hem de eşit ağırlıklı alanlarda sıfır hata ile birinci oldu. Ama bu çocuk Fen Lisesi mezunu olduğu için Hukuk Fakültesini kazanamadı. Bu uygulama dünyanın neresinde var '' Türkiye'de mesleki teknik eğitimin öldüğünü ifade eden Çelik, tasarı ile Anayasa, kalkınma planları ve AB müktesebatının gereğini yerine getirdiklerini söyledi. 
     Çelik, ortada bir toplumsal zulüm olduğunu, bunu kaldırmak istediklerini ifade ederek, ''milletten görmediğiniz teveccühü başka yerde aramayın. Bulanık suda balık avlamayın. Bal, bal demekle ağız tatlandırmaz. çağdaş eğitim, lafla değil, eylemle olur'' diye konuştu. 
     
</TEXT>
</DOC>
