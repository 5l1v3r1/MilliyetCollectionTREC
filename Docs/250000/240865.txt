<DOC>
<DOCNO> 240865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/18/yasam/yas05.html </URL>
<DATE> 2004/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Erkek damat bile giremez 
</HEADLINE>
<TEXT>


RİZE DHA 

Rize Halk Eğitim Merkezi Müdürlüğü'nün açtığı biçki - dikiş kursunu bitiren genç kızların düzenledikleri defile, hayli 'ilginç' geçti. Geçtiğimiz cumartesi günü, Rize 2 Mart Spor Salonu'nda eserlerini sergileyen kursiyer 25 genç kızın ailelerinin isteği üzerine, 'gecelik de tanıtacaklar' gerekçesiyle defileye baştan hiç erkek izleyici alınmadı. Kursiyerler gecelikle sahneye çıkmadan önce, salonda bulunan, ikisi televizyon ve biri yerel gazete muhabiri olmak üzere üç erkek gazeteci de dışarı çıkarıldı. Ancak erkek olan kemençeci ve piyanist içeride kaldı. Erkek gazeteciler, geceliklerin sergilenmesinden sonra tekrar salona alındı. Gelinlikle podyuma çıkan kursiyer genç kıza da, bıyık takıp takım elbise giyerek 'damat rolüne' bürünen bir başka kursiyer kız arkadaşı eşlik etti. Rize Halk Eğitim Merkezi Müdürü Özden Öztürk, erkeklerin dışarı çıkarılması için, "Kursiyerlerin ailelerinin isteğine saygı gösterdik" derken, kendisinin de defileyi izlemediği öğrenildi. 


</TEXT>
</DOC>
