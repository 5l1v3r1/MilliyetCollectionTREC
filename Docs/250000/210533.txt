<DOC>
<DOCNO> 210533 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/23/ekonomi/eko09.html </URL>
<DATE> 2004/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Oyak, Ordu'ya bireysel emeklilik brifingi verdi 
</HEADLINE>
<TEXT>

   Yüzde 15 pazar payı hedefleyen Oyak Emeklilik, Ordu'ya tanıtım toplantıları yapıyor. Şirket, grup bünyesindeki 28 şirkette toplam 16 bin 121 çalışanı da sisteme üye yapacak 
      Ayfer Yıldız 
   
   Oyak Emeklilik'in üye sayısı 3 bin 800'e ulaştı. Şirketin toplam üye sayısının yüzde 25'ini Türk Silahlı Kuvvetleri çalışanları ve yakınları oluşturuyor. Ordu Yardımlaşma Kurumu'nun iştiraki olan Oyak Emeklilik, bireysel emeklilik sistemini tanıtmak amacıyla Mehmetcik Vakfı'yla koordineli olarak birliklerde toplantılar yapıyor. 
   Şirket, Türk Silahlı Kuvvetleri mensupları ve ailelerinin yanı sıra bütün çalışanlara ulaşmayı hedefliyor. Oyak Emeklilik, grup bünyesindeki 28 şirkette toplam 16 bin 121 çalışana yönelik işveren katkılı grup emeklilik sözleşme satışı için de çalışmalar yapıyor. 
   Oyak Emeklilik'in Acenteler Grup Müdürü Celal Madazlı, 230 çalışanı bulunan Oyak Kurumu ile grup sözleşmesi konusunda anlaştıklarını, diğer grup şirketlerine de önümüzdeki günlerde teklif götüreceklerini kaydetti. 
   Acente ile büyüyecek 
   Madazlı ayrıca, biri ilaç, ikisi bilgi teknolojisi diğeri petrol ürünleri işleyen dört şirketle kurum katkılı emeklilik üyelik anlaşması yaptıklarını belirtti. 271 Oyakbank şubesi ve 210 acentede satış yapan Oyak Emeklilik, yılsonunda 45 bin üyeye ulaşmayı planlıyor. Madazlı, bu hedeflere ulaşmada acentelerin önemli bir yere sahip olduğunu belirterek, "Stratejimizde banka önemli bir dağıtım kanalı. Banka ile ulaşamayacağımız yerlere acentelerle gidiyoruz. Satışlarımızın yüzde 65'ini acentelerimiz gerçekleştirdi. Acenteyi de banka kadar önemli bir dağıtım kanalı haline getirme başarısını gerçekleştirdik" dedi. Madazlı, satış noktalarını ve aracı sayısını artırmayı ve bölgesel yapılanma içerisinde çeşitli illerde temsilcilikler kurmayı planladıklarını söyledi. 
   
   Rekabet fon getirileri ve hizmette verilecek    Oyak Emeklilik Pazarlama ve Ürün Yönetimi Grup Müdürü Sarper Evren ise ekonomideki iyileşmeyle birlikle sisteme ilginin artacağını söyledi. Şu anda şirketlerin üye sayılarının gerçek performansları yansıtmadığını belirten Evren, "Bir yıl sonra fon getirileri, müşteriye hizmet şirketlerin performansını belirleyecek. 2005 başından itibaren sektörde hareketlenmeler olacak. 
   Şirketler arası aktarımlar gerçekleşebilir. Orta vadede sektörde beklenen birleşmelerden sonra yeralacak 4 - 5 şirketten biriyiz" dedi. 'Sistemi doğru anlattığımız ölçüde müşteriyi kazanırız" diyen Evren, özellikle bankalar ve acentelerle her noktada müşteriye hızlı hizmet vermeyi istediklerini belirtti. Evren, "Mevcut aracılarımızın yüksek hizmet kalitesini sürdürebilmek için düzenlediğimiz kapsamlı eğitimleri sürdüreceğiz" dedi. 
   
   Commercial, sektörde öncü olmayı hedefliyor    Hayat sigortacılığı branşında sektörde ikinci sıradaki şirket olan Commercial Union Hayat ve Emeklilik, bireysel emeklilikte de en büyük oyunculardan biri olmayı hedefliyor. Şirketin Dengeli Emeklilik Yatırım Fonu'nun yüzde 50.07'si devlet tahvilinde ve yüzde 49.93'ü ters repoda bulunuyor. Esnek Emeklilik Yatırım Fonu'nun yüzde 57.29'u devlet tahvilinde ve yüzde 42.71'i ters repoda, Gelir Amaçlı Kamu Dış Borçlanma Araçları Emeklilik Fonu'nun yüzde 71.09'u devlet tahvilinde ve yüzde 21.57'si ters repoda, Kamu Likit Emeklilik Fonu'nun yüzde 100'ü ters repoda, Gelir Amaçlı Uluslararası Borçlanma Araçları Fonu'nun yüzde 9.49'u devlet tahvilinde ve yüzde 4.35'i ters repoda bulunuyor. 
   
   'Yılsonuna kadar sisteme 250 bin kişi üye olur'    Yapı Kredi Emeklilik Genel Müdürü Giray Velioğlu, bu yıl bireysel emeklilik sözleşme satışlarının hız kazanmasını ve yılsonuna kadar 250 bin kişinin sisteme katılmasını beklediklerini söyledi. Herkesin bir gün emekli olacağını hatırlatan Velioğlu, bireysel emeklilik sisteminin amacının kişilere kendi yaşam standartları, beklentileri ve ihtiyaçları doğrultusunda ek bir emeklilik geliri sağlamak olduğunu belirtti. 
   Velioğlu, "Türkiye'de de tüm dünyada olduğu gibi nüfusun yaşlanmasına bağlı olarak kamu sosyal güvenlik sistemleri yetersiz kalıyor. Bireysel, sosyal güvenlik sistemini tamamlayıcı bir çözümdür. Herkesin emekliliği için bir adım atması gerekir. Bunu vurgulamak için planlarımıza Akıllı Adım adını verdik" dedi. Bireylerin yanı sıra kurumların da çalışanlarına sağlayacakları emeklilik planları ile verimliliği ve şirkete bağlılığı artırabileceklerini belirten Velioğlu, Yapı Kredi Sigorta Grubu çalışanlarının işveren katkılı planla sisteme üye olduklarını hatırlattı. Yapı Kredi Emeklilik, yıl sonunda 80 binin üzerinde katılımcı, 40 milyon dolarda fon büyüklüğü hedefliyor. 
   
   
   
</TEXT>
</DOC>
