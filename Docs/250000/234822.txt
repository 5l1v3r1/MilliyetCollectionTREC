<DOC>
<DOCNO> 234822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/son/sondun23.html </URL>
<DATE> 2004/04/26/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Referandumlar Belçika basınında Rumlar AB'yi tuzağa düşürdü 
</HEADLINE>
<TEXT>

     Sıtkı Uluç bildiriyor 

Belçika basını, Kıbrıslı Rumların referandumda ''hayır'' oyu kullanmalarını AB açısından ''pis darbe'' olarak nitelendirdi ve ''Rumların AB'yi tuzağa düşürdüğünü'' yazdı. 
     Le Soir gazetesi, ''Kıbrıs AB'ye tek ayakla giriyor'' başlıklı haberinde, referandum sonuçlarının ''temyizi olmadığını'' yazdı ve Rumların çoğunlukla ''hayır'', Türklerin kararlılıkla ''evet'' dediklerine dikkati çekti. 
     Referandumların sakin bir havada cereyan ettiğini, Türklerin daha olgun davrandıklarını ve bazı Rum politikacıların ''yeni bir referandum'' beklentisinden söz ettiklerini kaydeden gazete, Rum kesiminde herkesin bu kadar iyimser olmadığını, adanın bölünmüşlüğünün teyit edildiğini düşünenlerin de bulunduğunu belirtti. 
     BM ve AB'nin üzüntülerini de yansıtan gazete, KKTC'ye yönelik ekonomik ambargoların kalkması, liman ve havaalanlarının açılması yönünde kararlar beklendiğini ifade etti. 
     ''Kıbrıslı Rumların en büyük kabusu, KKTC'nin uluslararası alanda tanınması'' diyen Le Soir, bunun ''henüz'' söz konusu olmadığını, ancak KKTC ile dünyanın diğer bölümü arasında ekonomik ilişkilerin başlamasının Rumlar açısından ''şimdiden ciddi bir aksilik'' olduğunu yazdı. 
     
     AB'nin ayağına batan diken 
     Le Soir, referendum sonuçlarını, ''AB'nin ayağına batan ciddi bir diken'' olarak nitelendirdi ve ''Rumlar, hayır diyerek AB'ye tek başlarına girmeyi, Türkleri dışlamayı kararlaştırdılar'' diye yazdı. Gazete, ''Kıbrıslı Rumlar tarafından tuzağa düşürülen AB, şimdi acilen, 1 Mayıs'tan itibaren karşılaşacağı hukuki ve siyasi sorunlara çözüm aramak durumunda'' ifadesine yer verdi. 
     Konuya iki tam sayfa ayıran muhafazakar La Libre Belgique gazetesi, artık Ankara'nın kalıcı bir paylaşımdan söz ettiğini, Rumların ise öneri getiremeyecek durumda olduklarını yazdı. 
     Rum yönetimini Rumları ve uluslararası kamuoyunu, Annan Planı'nın tekrar müzakere edilebileceğine ikna için çaba harcadığını, ancak bu görüşü herkesin paylaşmadığını ve her yerde hüzün yaşandığını anlatan gazete, başta ABD olmak üzere çok sayıda ülkenin KKTC'ye yönelik ambargoya son verilmesini istediğini, KKTC Başbakanı Mehmet Ali Talat'ın, ''Biz üzerimize düşeni yaptık, şimdi sıra uluslararası toplumda'' dediğini yazdı. 
     
     Kıbrıs için trajedi 
     La Libre Belgique gazetesine demeç veren eski Kıbrıs Rum liderlerinden Yorgo Vasiliu, referandum sonuçlarını ''Kıbrıs için trajedi'' olarak nitelendirdi. Papadopulos'un karşı çıktığı Annan Planı'ndan başka bir çözüm olmadığını, halka doğruların söylenmesi gerektiğini belirten Vasiliu, adanın kalıcı bir şekilde paylaşımı seçeneğinin ''tehlike'' olduğunu, bunu engellemek için en kısa zamanda bir şeyler yapmak gerektiğini kaydetti. 
     Vasiliu, ''Doğrusunu isterseniz, Türklerin evet diyeceğini hiç düşünmüyorduk'' dedi ve artık KKTC'ye yönelik ambargoların kaldırılmasının kaçınılmaz olduğunu belirtti. Vasiliu, ''Şimdiye kadar bütün dünyanın sempatisini kazanmış durumdaydık, çünkü işgalin ve Denktaş'ın çözüme karşı çıkmasının kurbanlarıydık. AB'ye girerken en büyük kozumuz, 'Türkler çözüm istemiyor diye bizi cezalandıramazsınız' demekten geçiyordu. AB'nin kabul ettiği bu koz şimdi tersine döndü'' dedi. 
     La Derniere Heure gazetesi de, ''Avrupa için pis darbe'' başlıklı haberinde, Kıbrıslı Rumların tarihi randevuyu yakalayacak düzeyde olmadıklarını, Türklerin çözümden yana olduklarını kanıtladıklarını yazarak, ''Artık Kıbrıs'ın AB ile bütünleşmesine gölge düşmüştür'' görüşüne yer verdi. 
     
</TEXT>
</DOC>
