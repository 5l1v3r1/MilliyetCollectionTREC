<DOC>
<DOCNO> 211464 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/27/son/soneko25.html </URL>
<DATE> 2004/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Talat Kıbrıs'ta ver-kurtul olmaz, verirsek kurtulamayız 
</HEADLINE>
<TEXT>

     Kuzey Kıbrıs Türk Cumhuriyeti KKTC Başbakanı Mehmet Ali Talat, Kıbrıs sorununun çözümüne ilişkin, ''1 Mayıstan önce referandumlu çözüm, bizim haklarımızı güvenceye bağlayacak en sağlam gelişme olacaktır'' dedi. 
     KKTC Başbakanı Talat, Ankara Sanayi Odası'nın ASO Oda Meclisi toplantısına katılarak, Kıbrıs sorununun çözümüne ilişkin görüşlerini dile getirdi. 
     Talat Kıbrıs konusunda iki ayrı görüş bulunduğunu, bu görüşlerden birisinin Kıbrıs sorununu Aralık ayına kadar sürüncemede tutmak olduğunu, diğer görüş olarak ise 1 Mayıs tarihinden sonra KKTC'nin aleyhine farklı durumların ortaya çıkacağından hareketle bu tarihten önce sorunun çözümünde ciddi adımların atılmasının önemli olduğunu vurgulayan bir kesim bulunduğunu belirtti. Talat, kendisinin de bu kesimle aynı görüşte olduğunu kaydetti. 
     KKTC'de bir çok altyapı yatırımı yapılmasına karşın, bunların ekonomiye katkı biçimine dönüşemediğini ve Kıbrıs sorununun maliyetinin devamlı arttığını vurgulayan Talat, ''Sonuç olarak bugün, Kıbrıs sorunu sürdürülebilir olmaktan çıkmıştır'' dedi. 
     Bunun nedeninin ise Türkiye'nin artık AB yolunda ilerlemesi ve oldukça fazla mesafe katetmesi olduğunu anlatan Talat, AB üyesi olmuş bir ülkenin, AB üyesi başka bir ülke ile ciddi bir sınır sorununun olmaması gerektiğini vurguladı. 
     Kıbrıs'ta var olan mülkiyet sorununu çözmeden Kıbrıs sorununun çözülemeyeceğine işaret eden Talat, 1 Mayıs tarihinden sonra bu sorunu çözmenin daha güç olacağını vurguladı. 
     
     REFERANDUM KONUSU 

     AB'ye üyelik konusunda birçok üye ülkenin, Kopenhag kriterlerini yerine getirmesi halinde Türkiye ile görüşmelerin başlatılmasından yana olduğunu ifade eden Talat, Kıbrıs sorunun çözümünde en fazla tartışılan konulardan birisini ise referandum konusu olduğunu söyledi. 
     Talat, referandumun, bir anlaşmayı finalize etme anlamı taşıdığını da belirtirken, üzerinde uzlaşılamayan konuların hükümetlerin onayından önce halkın oyuna sunulacağını, kabul edilmesinin ardından yürürlüğe gireceğini söyledi. 
     Referandum konusunun tartışıldığını, buna bir yanıt bulunmaması halinde Kıbrıs sorununun çözümüne ilişkin görüşmelerin başlamasının riskli olduğunu belirten Talat, ancak BM Genel Sekreteri'nin bu konuda farklı tutumlar geliştirebileceğini ve konuyu yumuşatabileceğini kaydetti. 
     
     ''HEDEFİMİZ, GÖRÜŞMELERİ BAŞLATMAK'' 

     Hedeflerinin, Kıbrıs konusuyla ilgili görüşmeleri başlatmak olduğunu, çünkü 1 Mayıs tarihine kadar çözümün kendilerinin lehine olduğunu anlatan Talat, Rum ve Yunan tarafının durumu kavraması üzerine tutum değiştirerek, manevra yapmaya başladıklarını söyledi. 
     Bunun da tabii olduğunu vurgulayan Talat, Mayıs ayına kadar Kıbrıs sorununda bir çözüm olmamasının onların hedefi olduğunu söyledi. 
     Mayıs ayına kadar bir çözüme ulaşılamaması halinde, Kıbrıs'ın Rumların temsiliyeti ile AB'ye girmesini sağlayacağını belirten Talat, bunun onlar için önemli bir avantaj olduğunu kaydetti. 
     Talat, ''Bizim için ise 1 Mayıs'tan önce referandumlu bir çözüm, bizim haklarımızı güvenceye bağlayacak en sağlam gelişme olacak. Çünkü referanduma konan ve kabul edilen metin bir anlaşmayı işaret edeceği için, bu metin bizim haklarımızı güvenceye alan bir metin olacaktır. Onun hemen arkasından da, artık ortak kurumlar faaliyete geçecektir'' diye konuştu. 
     
     TÜRKİYE İLE KKTC'NİN BİRLİKTE HAREKET ETMESİ 

     Kıbrıs sorunun çözümünde kritik konulardan birisinin de Türkiye ile KKTC'nin birlikte çalışarak, hareket etmesi olduğunu ifade eden Talat, Kıbrıs sorununa Türkiye ile Kıbrıs'lı Türklerin bakış açısının farklı olduğunu kaydetti. 
     Talat, bu bakış açılarındaki farklılığı uyumlaştırılarak, bütünleştirilmesi gerektiğini ifade etti. 
     Hükümet olarak politikalarının, KKTC hükümeti ile Cumhurbaşkanı'nın birlikte ve uyum içinde bu sorunun çözüm çalışmalarını yürütmesi olduğunu belirten Talat, şunları kaydetti 
     ''İlk defa bir hükümet, Kıbrıs sorunu ile ilgilenmeye başlıyor. Bu görüşme sürecini Cumhurbaşkanı ile birlikte ilk defa yürütecek. Bu güne kadar bu görev sadece Cumhurbaşkanı'na aitti. Ama ilk defa bir hükümet, Cumhurbaşkanı ile birlikte bunu yürütecek. Bu da, olağanüstü koşulların bir getirisidir ve son derece de önemlidir. 
     Sonuç olarak Türkiye hükümeti ile KKTC hükümeti, Mayıs'a kadar çözüm için hareket halindedir. Elbette amacımız, Kıbrıs sorununu haklarımızı, çıkarlarımızı, koruyan bir şekilde çözmektir. 
     Bir tabir var, ver kurtul denilir. Kıbrıs'ta bu kullanılmaz, çünkü Kıbrıs'ta biz verirsek kurtulamayız. Türkiye verirse kurtulabilir ama biz verirsek kurtulamayız. O yüzden bizim için geçerli bir tabir değil. O niyeti olan hiç bir Kıbrıslı yoktur. Türkiye'de de olduğunu sanmıyorum ama Kıbrıslı yoktur. Ondan emin olabilirsiniz.'' Kıbrıs sorununu çözmenin, Kıbrıs Türklerinin haklarını, çıkarlarını koruyan bir çözüme ulaşmanın, hem kendileri bakımından hem de Türkiye'nin önünü açmak bakımından en önemli yurtseverlik olduğunu belirten Talat, ''Biz bunu yerine getiriyoruz'' dedi. 

     
</TEXT>
</DOC>
