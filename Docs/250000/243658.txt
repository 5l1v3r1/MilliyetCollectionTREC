<DOC>
<DOCNO> 243658 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/28/son/sonyas05.html </URL>
<DATE> 2004/05/28/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
El Cezire belgeseli gişe rekoru kırıyor 
</HEADLINE>
<TEXT>

     Arap dünyasının en çok izlenen haber kanalı El Cezire'yi konu alan belgesel, Amerika'da gösterime girdiği ilk haftada gişe rekorları kırdı. Kumanda Odası adlı film, El Cezire muhabirlerinin Irak Savaşı'nı nasıl izlediğini anlatıyor. 
     BBC'den Sebastian Usher'in haberine göre, Bush yönetimi tarafından, Amerikan karşıtı propagandanın kaynağı olarak gösterilen televizyon ile ilgili belgeselin başarısı, Amerikan halkının El Cezire'ye duyduğu merakın göstergesi. 
     Amerika'da, El Cezire'nin rolüyle ilgili hep suçlamalar ve yanlış anlamalar olageldi. Bir çoklarına göre, televizyon, Amerikan karşıtı bir propaganda makinesi, hatta Usame bin Ladin'in sözcüsü. 
     El Cezire'nin misyonu üzerindeki bu tartışma nedeniyle, belgeselin Amerika'da gösterime girmesi başlı başına bir olay oldu. İlk haftasında, New York'un prestijli sinemalarından Film Forum'daki tüm gösterimlerin biletleri tükendi. Bu sinema, gişe başarısı garanti olmayan filmler için bir turnusol kağıdı işlevi görüyor. 
     Filmin Amerika çapında gösterime girmesine bir ay kala, dağıtımcı firme yetkilileri, ülkenin dört bir yaındaki sinemalardan başvurular olduğunu söylüyor. 
     Arap kökenli Amerikalı belgesel yapımcısı Vihan Nugaym'ın yönettiği film, El Cezire'yi, haberlere farklı bir açıdan bakan, ciddi ve profesyonel bir kuruluş olarak yansıtıyor. 
     Filmin gösterime girmesinin zamanlaması da ilginç. Irak'ta, ikinci El Cezire muhabirinin öldürüldüğü gün. İlk muhabirin ölümü ise, belgeselin önemli bir bölümünü oluşturuyor. 
     El Cezire'nin sözcüsü Cihat Balut, yayınlarıyla kamuoyunda yarattıkları tartışmalar nedeniyle, filmin Amerika'da büyük ilgi toplamasını yadırgamıyor ve "Umarım, bu film sayesinde Amerikan halkının El Cezire ile ilgili olumsuz izlenimi değişir" diyor. 
     
</TEXT>
</DOC>
