<DOC>
<DOCNO> 225185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/24/son/soneko45.html </URL>
<DATE> 2004/03/24/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
KKTC'nin 2004 bütçesi 1.2 katrilyon lira 
</HEADLINE>
<TEXT>

     KKTC Maliye Bakanı Ahmet Uzun, 2004 Yılı Bütçesi'nin 1 katrilyon 222.6 trilyon olarak belirlendiğini bildirdi. 
     Memura Temmuz ayına kadar maaş artışının verilmeyeceğini açıklayan Maliye Bakanı Uzun, ancak Mart ayı maaşlarının enflasyondan kaynaklanan kayıplar nedeniyle yüzde 3.5 artışla ödeneceğini söyledi. 
     Ahmet Uzun, çözümle birlikte çok sayıda kamu görevlisinin işine son verileceğine ilişkin açıklamaları da ''saçma sapan ve gülünç'' iddialar olarak nitelendirdi. 
     Maliye Bakanı Ahmet Uzun, göreve gelişinin 60'cı günü dolayısıyla bugün bakanlıkta bir basın toplantısı düzenledi. 
     
     BÜTÇE KONUSU 
     Bütçe çalışmalarının seçimler sonrası hükümet oluşumu çalışmaları, Türkiye-IMF arasındaki ilişkiler ve Kıbrıs sorunu konusundaki gelişmeler nedeniyle bugüne kadar sarktığını belirten Uzun, buna karşın çalışmalarını tamamlayarak 1 katrilyon 222.6 trilyon olarak belirledikleri 2004 Yılı Bütçesi'ni muhtemelen yarın Bakanlar Kurulu'na sunacaklarını kaydetti. 
     Mahalli giderlerin 926.6 trilyon olarak belirlendiğini, bunların 365 trilyonunun personel giderleri, 61 trilyonunun cari giderler, 466 trilyonunun ise transferler olduğunu belirten Uzun, buna karşın yaratılması hedeflenen mahalli kaynakların 676.6 trilyon olduğunu belirtti. Uzun, buna göre meydana gelen 250 trilyonluk bir açığın Türkiye Cumhuriyeti tarafından kredi olarak karşılanacağını söyledi. 
     Yatırım, savunma, teşvik ve kredileri için ise bütçede 296 trilyon öngörüldüğünü, bunun 218 trilyonunun hibe, 78 trilyonunun ise kredi olarak Türkiye tarafından karşılanacağını açıklayan Ahmet Uzun, ''Özetleyecek olursak 2004 yılı bütçemiz 1 katrilyon 222.6 trilyon olacak. Bu bütçe hacminin 676.6 trilyonunu biz mahalli gelirlerimizle karşılarken geriye kalan 468 trilyon ise kredi ve hibe olarak Türkiye tarafından karşılanacaktır. Yani biz bütçemizin yüzde 55'ini karşılamaktayız'' dedi. 
     1975'ten beri devletin Türkiye tarafından verilen borç ve yardımlarla ayakta kaldığını belirterek, bu yönde yıllara göre rakamlar veren Uzun ''Ekonominin düzelmemesinde dış etkenler de etkili olmuştur. Ama bugüne kadarki hükümetler iyi yönetemedikleri için devleti 2 kuruşa muhtaç hale getirdiler. Maalesef devletin mali fotoğrafı bu derece çirkindir'' diye konuştu. 
     ''Parayı veren makam Türkiye olduğu için, ondan onay almadan, personel alınamayacağına, yatırım yapılamayacağına, maaş artışına gidilemeyeceğine'' işaret eden Maliye Bakanı Uzun, bunun da olayın diğer bir boyutu olduğunu söyledi. Uzun, ''Tabii ki bir realite daha var. Türkiye Cumhuriyeti yardım ve kredileri olmasa idi, bizim bugünlere gelmemiz ve ayakta durmamız imkansızdı. Bu da açık seçik ortadadır'' dedi. 
     
</TEXT>
</DOC>
