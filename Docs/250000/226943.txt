<DOC>
<DOCNO> 226943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/30/son/sonspo15.html </URL>
<DATE> 2004/03/30/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Belçika'dan Gençlerbirliği'ne övgü... 
</HEADLINE>
<TEXT>

     Belçika Milli Futbol Takımı Teknik Direktörü Aime Antheinus, Gençlerbirliği'nin son 2 yıldır çok yüksek seviyede futbol oynadığını söyledi. 
     Antheinus, Türkiye'nin Portekiz'e gidememesine çok şaşırdığını belirterek, bu açığı Gençlerbirliği gibi takımların Avrupa kupalarındaki başarılarıyla doldurduğunu kaydetti. 
     Gençlerbirliği'nde forma giyen Filip Deams'in tekrar milli takıma çağırılması ile ilgili, bu futbolcunun iyi bir performans ortaya koyduğunu ifade eden Antheinus, ''Filip'i uzun süredir izletiyorum. Elime çok iyi raporlar geçiyor. Orta alandaki açığımızı kapatacak seviyede. Türkiye'de son yıllarda çok üst düzeyde futbolcu yetişiyor. Avrupa'da finallere kalamasalar da Türk takımları aldığı başarılarla bunu telafi ediyor'' dedi. 
     
     FİLİP DEAMS ''BENİM İÇİN SÜRPRİZ OLDU'' 
     Belçika Milli Takımı aday kadrosuna çağırılan Gençlerbirliği'nin orta alan oyuncusu Filip Deams de bu kararın kendisi için sürpriz olduğunu söyledi. 
     4,5 yıl sonra ikinci kez milli takıma çağırılan Belçikalı futbolcu, ''Uzak bir ülkede yaşadığım için benimle ilgilenmiyorlar diye düşünmüştüm. Ancak beni izleyip raporlar tutuyorlarmış. Bu durum beni şaşırttı ve açıkçası çok sevindim'' dedi. 
     Sözleşmesinin 1 yıl sonra biteceğini hatırlatan Filip Deams, ''Türkiye'deki ilk sezonum benim için zor oldu. Daha sonraki senelerde bu sorunu aştık. Bana çok yardımcı oldular. Türkiye'de kalmak istiyorum, ancak hiçbir şeyin garantisi yok. Avrupa'da bir takımda da top oynayabilirim'' diye konuştu. 
     Türkiye ile 28 Nisan Çarşamba günü yapacakları karşılaşmada farklı bir duyguyla sahaya çıkacağını dile getiren Deams, takım arkadaşları Serkan ve Deniz ile karşı karşıya geleceğini, ancak bunun özel bir maç olduğunun unutulmaması gerektiğini kaydetti. 
     
</TEXT>
</DOC>
