<DOC>
<DOCNO> 207128 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/07/son/sontur40.html </URL>
<DATE> 2004/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Yurtta kış... Kastamonu'da 893 köy yolu kapandı... 
</HEADLINE>
<TEXT>

     Soğuk hava ve kar yağışı, yurt genelinde etkili oluyor. 
     Kayseri'de gece başlayan ve aralıklarla devam eden kar yağışı ve tipi nedeniyle 100 köy yolu ulaşıma kapandı. Köy Hizmetleri İl Müdürlüğü ekiplerinin kar temizleme çalışmalarını sürdürdüğü ancak devam eden yağış ve tipi nedeniyle, ulaşıma açılan yolların bir bölümünün yeniden kapandığı kaydedildi. 
     Öte yandan THY'nın bu sabah yapılması gereken İstanbul-Kayseri ve Kayseri-İstanbul uçak seferlerinin iptal edilmesinden sonra Onur Aır'in de İstanbul-Kayseri ve Kayseri-İstanbul uçak seferleri iptal edildi. 
     Erciyes-Develi karayolu da kar yağışı nedeniyle ulaşıma kapandı. Kent merkezinde ise trafik polisleri zincir takmayan araçların yollarına devam etmelerine izin vermiyorlar. Belediye ekipleri de kar temizleme ve tuzlama çalışmalarını sürdürüyorlar. 
     
     ÇORUM 

     Çorum'da gece başlayan ve sabaha kadar aralıksız devam eden kar yağışının ulaşıma kapattığı 750 köy yolundan 250'si ulaşıma açıldı. 500 köy yolunda ise çalışmalar devam ediyor. 
     Köy Hizmetleri İl Müdürü Ünal Demiray, AA muhabirine yaptığı açıklamada, kar yağışının ulaşıma kapattığı yaklaşık 3 bin 500 kilometrelik 500 köy yolunda karla mücadele çalışmalarının 20 greyder, 2 kar bıçaklı kamyon ve 1 kar makinesinden oluşturulan 12 ekip ile aralıksız devam ettiğini söyledi. 
     Çalışmalarda önceliği 8 yıllık eğitim yapılan köylere ait yollar ile birinci derece öncelikli grup köy yollarına verdiklerini belirten Demiray, ayrıca Karayolları ekiplerinin yetersiz kaldığı İskilip ve Ortaköy ilçe karayollarında da çalışma yaptıklarını kaydetti. 
     
     KASTAMONU 

     Kastamonu'da aralıksız ve yoğun kar yağışı nedeniyle öğle 893 köy yolu ulaşıma kapandı. 
     Köy Hizmetleri İl Müdürlüğü'ne bağlı ekipler, karla mücadele çalışmalarına aralıksız devam ediyor. 
     
     AFYON 

     Afyon ve çevresinde dün başlayan yoğun kar yağışı nedeniyle 18 köy yolu ulaşıma kapandı. 
     Yoğun kar yağışı nedeniyle Afyon'un merkezde 10, İhsaniye İlçesi'nde 2, İscehisar İlçesi'nde 4, Sincanlı İlçesi'nde 2 köy yolu ulaşıma kapandı. 
     Afyon Köy Hizmetleri İl Müdürlüğü 5 greyder, 4 kamyon ve 4 ekiple karla mücadelelerini sürdürüyor. 

     
</TEXT>
</DOC>
