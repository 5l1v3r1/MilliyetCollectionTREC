<DOC>
<DOCNO> 243544 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/28/son/soneko17.html </URL>
<DATE> 2004/05/28/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Arçelik Petrol bizi doğrudan etkiliyor, zam sözkonusu olabilir 
</HEADLINE>
<TEXT>

     Arçelik Genel Müdürü Aka Gündüz Özdemir, petrol fiyatlarının kendilerini doğrudan etkilediğini belirterek, fiyatların daha fazla yükselmesi halinde zammın söz konusu olabileceğini bildirdi. 
     Özdemir, petrol fiyatlarındaki artış nedeniyle maliyetlerin de arttığına dikkati çekerek, şunları söyledi 
     ''Ancak olayın resmini şu anda net olarak göremiyoruz. Şu anda herhangi bir zam söz konusu değil. Petrol bizi doğrudan etkiliyor. Plastik ve boya nedeniyle hemen hemen bütün ürünlerimizde petrolü bol miktarda kullanıyoruz. Fiyattaki gidişata bakarak bir pozisyon alıp almayacağımız konusunu belki bu ayın sonunda değerlendirmek gerekebilir. Çok süratli birşeyler değişebilir. Petrol fiyatları daha fazla yükselirse zam söz konusu olabilir. Şu anda pek düşünmüyoruz ama bu 10 gün içinde şekillenecektir.'' 
     
     ''BÜYÜKŞEHİRLERE EN AZ BİRER KONSEPT MAĞAZA'' 
     Aka Gündüz Özdemir, Arçelik olarak daha büyük mağazalarda iş yapmak durumunda olduklarını belirterek, bu çerçevede yakında ürün gamını genişletecekleri konsept mağazalar kuracaklarını ve bunları yavaş yavaş yapılandıracaklarını kaydetti. 
     Konsept mağazaların örnek teşkil edeceğini ve Türkiye genelinde daha küçük boyutlarda faaliyet gösteren bayilerin konsept mağazalara benzer şekilleneceklerini anlatan Arçelik Genel Müdürü Özdemir, bu mağazaları ilk etapta büyükşehirlerde açacaklarını bildirdi. 
     Ürün gamını genişletecekleri konsept mağazalarda züccaciye, ev aydınlatması, ev tekstili de dahil ev içi ihtiyaçlara yönelik geniş bir yelpazede değişik ürünler yer alacağını aktaran Özdemir, ''İlkini çok yakında açmayı düşünüyoruz. Ev içi ihtiyaçlara yönelik kendi markamızla herkesin yaptırdığı gibi ürünler de yaptırabiliriz. Ancak bu, şu anda tam olarak somutlaşmış değil'' dedi. 
     Hazır mutfak sektörüne de değinen Özdemir, son dönemlerde inşaat sektörünün hareketlenmesiyle yeni yapılan site ve konutların hazır mutfak sektörünü ciddi şekilde büyüteceği yönünde öngörüler bulunduğunu söyledi. 
     Özdemir, Arçelik'in toplu hazır mutfak satışlarının, beklentilerin ötesinde iyi olduğunu belirterek, ''Hazır mutfak sektöründe 30 milyon dolarlık pazardan bahsediliyor. Pazar öyleyse tahmin ediyorum biz bunun 10 milyon dolarını gerçekleştirebiliriz'' dedi. 
     
</TEXT>
</DOC>
