<DOC>
<DOCNO> 226385 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/28/son/sonspo08.html </URL>
<DATE> 2004/03/28/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Denizlispor, taraftar ilgisizliğinden yakınıyor... 
</HEADLINE>
<TEXT>

     Denizlispor Teknik Direktörü Giray Bulak, 20 haftadır 4. sırada bulunmalarına ve Birinci Süper Lig'in en az gol yiyen takımı olmalarına karşın, yeşil-siyahlı taraftarların hala tribünleri doldurmadığını söyledi. 
     Deplasman maçları ve saha kapatma cezası nedeniyle 4 haftadır maçlarını Denizli dışında yapan Denizlispor, evine farklı skorlu Elazığspor galibiyetiyle dönüş yaptı. 
     Ligde kalma mücadelesi veren rakipleri karşısında üstün bir futbol sergilediklerini belirten Bulak, elde edilen 3-0'lık galibiyetle üst sıralardaki iddialarını sürdürdüklerini kaydetti. 
     Skorun daha farklı olmasını direklerin engellediğini ifade eden Bulak, ''3 topumuz direkten döndü. Ersen Martin, Ali Akdeniz ve Serhat, buldukları pozisyonları değerlendirebilseydi, maç çok daha erken kopardı'' diye konuştu. 
     
     TARAFTARLARA SİTEM 
     Ligde istikrarlı bir grafik çizmelerine karşın, taraftarlardan bekledikleri desteği görememekten yakınan Bulak, şunları söyledi 
     ''Tam 20 haftadır 4. sıradayız. Ligin en az gol yiyen takımıyız. Yine ligin en çok gol atan 4-5 takımından biriyiz ama yine de taraftarlarımız maçlarımıza gelmiyor, tribünleri hala doldurmuyor. Bu yönden sıkıntılıyız.'' Bulak, ikinci yarıda yaptıkları 9 maçtan çıkardıkları 18 puanla çok rahat durumda bulunduklarını, kalan maçlarda genç futbolculara şans tanıyacağını ve farklı oyun kurguları deneyeceğini sözlerine ekledi. 
     
</TEXT>
</DOC>
