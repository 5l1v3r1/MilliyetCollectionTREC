<DOC>
<DOCNO> 244166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/31/son/soneko10.html </URL>
<DATE> 2004/05/31/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Tekel'de özelleştirme stratejisi belirlenemedi... 
</HEADLINE>
<TEXT>

     Teklif edilen fiyat düşük bulunduğu için özelleştirme ihalesi iptal edilen TEKEL'in sigara bölümünde yeni ihale öncesi strateji arayışı sürüyor. 
     IMF'ye verilen niyet mektubunda Nisan ayı sonuna kadar TEKEL'in sigara bölümü için stratejinin belirleneceği taahhüt edilirken, bu konudaki çalışmalar halen bitirilemedi. 
     Şimdiye kadar potansiyel alıcı firmalar ile yapılan görüşmelerde, firmaların talepleri alındı ve İdare'nin beklentileri aktarıldı. 
     Görüşmelerde TEKEL'in elindeki tütün stoklarının satışa dahil edilmemesi konusunda uzlaşı oluştuğu belirtilirken, son kararı İdare'nin vereceği vurgulanıyor. 
     
     VERGİ İNDİRİMİ İSTEDİLER 
     Bu arada görüşmelerde, Türkiye'de üretim yapan bazı sigara firmalarının TEKEL'in daha karlı hale getirilmesi için Maliye Bakanlığı'ndan Türk tütünü ile üretilen sigaralar için özel tüketim vergisi indirimi istediği öğrenildi. 
     Görüşmelerde gündeme gelen söz konusu talep çerçevesinde, özellikle Maltepe ve Samsun sigaralarından daha düşük vergi alınması önerildi. 
     Nispi özel tüketim vergisinin yanı sıra sigaralara ayrıca maktu özel tüketim vergisi getirildiğine dikkat çeken sigara üreticileri, satış fiyatı üzerinden kademeli vergilemeye gidilmesini son derece adaletsiz olarak nitelendiriyor. 
     Vergilendirmenin Türk veya yabancı tütün ile üretim veya nikotin ve katran oranına göre yapılabileceğini kaydeden yerli üreticiler, bu toplantılarda şu değerlendirmede bulundular 
     ''Özelleştirilmesi için yeniden ihaleye çıkarılacak olan TEKEL, tamamen Türk tütününden üretilen Maltepe ve Samsun sigaralarında mevcut vergi oranı ile zarar ediyor. Bir paket Samsun ya da Maltepe sigarası, fabrikadan 167 bin 500 liraya çıkıyor. Bu hesap karşısında TEKEL'in ya da özelleştirme sonrasında bu sigaraları üretecek firmaların kar etmesi mümkün değil. Bu durum, Türk tütününün geleceği açısından da son derece kaygı verici bir tablo ortaya çıkarıyor.'' Maltepe ve Samsun konusunda bu eleştiriyi getiren üretici firmalar, Maliye Bakanlığı'ndan söz konusu sigaralara uygulanan özel tüketim vergisini düşürmesini istediler. 
     Ancak, bu isteği vergi tekniği açısından da uygulanamaz bulan Gelir İdaresi, sigara firmalarının bu önerisine sıcak bakmadığını ifade etti. 
     
</TEXT>
</DOC>
