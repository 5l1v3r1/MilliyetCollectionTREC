<DOC>
<DOCNO> 214224 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/10/son/sondun01.html </URL>
<DATE> 2004/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıbrıs için uzun bir gün... 
</HEADLINE>
<TEXT>

     Bugün Kıbrıs için kritik gün İki taraf BM nezdinde biraraya gelerek uzlaşma zemini arayacak. BM Genel Sekreteri Kofi Annan her iki tarafa da direnmeleri durumunda çözümün zora gireceği uyarısını yaparken, liderlerle kritik üçlü görüşme öncesi bir ön görüşme yapmayı planlıyor. 
     Bu çerçevede Annan, TSİ 22.30'da Kıbrıs Rum Kesimi lideri Tassos Papadopulos ile 22.45'te de KKTC Cumhurbaşkanı Rauf Denktaş ile bir araya gelecek. 
     Denktaş, Papadopulos ve Annan daha sonra TSİ 23.00'te üçlü görüşmeye geçecek. Bu görüşmeye Annan'ın Kıbrıs Özel Temsilcisi Alvaro de Soto'nun da katılması bekleniyor. 
     Tarafların görüş ve itirazlarını ortaya koyacakları yüz yüze görüşmenin yaklaşık 1 saat sürmesi bekleniyor. 
     Görüşmede anlaşma sağlanabilmesi halinde Kıbrıs müzakerelerinin gelecek pazartesi günü Lefkoşa'da devam edebileceği belirtiliyor. 
     
     ANNAN UYARDI 

     Kofi Annan, Rum veya Türk tarafının görüşmeler için Annan şartlarına direnmeleri durumunda, hızla bir çözüme ulaşılmasında başarısız olunabileceği yönünde uyarıda bulundu. 
     Annan gazetecilere dün yaptığı açıklamada, "Kıbrıs halkına ülkelerini birleştirmek ve kendilerine büyük ekonomik ve sosyal yararlar sağlayacak olan AB'ye birlikte girebilmeleri için tarihi bir fırsatları olduğunu söylüyorum" dedi. 
     "Bu, herkesin kazançlı çıkacağı bir durum... Ben, kıbrıs halkının kendi liderlerine bu fırsatın kaçırılmaması için baskı yapacağını umuyorum" diyen Annan, AB üyeliğinin ayrıca Ege'deki gerginlikleri de hafifleteceğini ve Türkiye'nin AB üyeliğini de kolaylaştıracağı tahmininde bulundu. 
     Annan, New York'taki görüşmelerin ilk gününde çalışma programı ve Kıbrıs'ta devam edecek olan görüşmeler için temel kurallar üzerinde bir anlaşmaya varılabileceğini umduğunu söyledi. 
     
     PAPADOPULOS KURMAYLARIYLA GÖRÜŞTÜ 

     Dün akşam New York'a ulaşan Papadopulos, gece geç saatlere kadar, aralarında eski Rum liderlerinden Glafkos Klerides ve Yorgo Vasiliu'nun da bulunduğu danışmanlarıyla toplantılar yaptı ve bu akşamki toplantıda uygulayacakları taktikleri gözden geçirdi. 
     
     DENKTAŞ İSTENEN DEĞİŞİKLİKLER ORTAYA KONACAK 

     Kofi Annan'ın Kıbrıs özel temsilcisi Alvaro de Soto ile Türkevi'nde bir araya gelen Denktaş ise 50 dakika süren görüşmeden sonra yaptığı açıklamada, ''Buraya sadece bizi davete geldi. Biz de daveti kabul ettik. Bugünkü görüşmede her iki taraf da istediği değişiklikleri ortaya koyacak. Bu bizim kaç zamandır yapmak istediğimiz şeydir'' dedi. 
     Görüşmede, taraflar, Annan Planı'nda yapılmasını istedikleri değişiklikleri birbirlerinin huzurunda dile getirecek. 
     
     ANNAN, 25 MART'A KADAR BİTSİN İSTİYOR 

     BM Genel Sekreteri Annan, hazırladığı planın görüşmelere zemin oluşturması için kabul edilmesini ve görüşmelerin 25 Mart'a kadar tamamlanmasını istiyor. Bundan sonra Annan, barış anlaşmasında eksik kalan yerleri dolduracak ve anlaşma 21 Nisan'da hem güneyde hem de kuzeyde ayrı ayrı referanduma sunulacak. 
     Hem Türk hem de Yunan tarafı Annan'ın Nisan ayında referanduma gidilmesi talebine şimdiden uyma konusunda rahatsızlar ve her iki tarafın da görüşmelerin yeniden başlatılması için Annan'ın koşullarını kabul edip etmeyecekleri belirsiz. 
     Annan dün yaptığı açıklamada, "eğer taraflar kabul etmezlerse, ve plana veya temel anlaşmaya "hayır" derlerse, o zaman elbette başladığımız yere geri dönmüş oluruz. anlaşma yapılamaz" diye konuştu. 
     Kıbrıs adasında hem Türkiye hem de Yunanistan'ın askerleri bulunuyor. Ada'nın kuzey bölümünde Ankara'nın 30,000 askeri, Atina'nın ise Kıbrıs Rum Kesimi'nde 5,000 kadar askeri bulunuyor. 

     
</TEXT>
</DOC>
