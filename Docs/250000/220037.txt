<DOC>
<DOCNO> 220037 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/05/son/soneko14.html </URL>
<DATE> 2004/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaçak elektrik kullananlara "nitelikli hırsızlık"tan dava açılacak 
</HEADLINE>
<TEXT>

     Ankara'da kaçak elektrik kullanımı ile ilgili operasyonlarını yoğunlaştıran Başkent Elektrik Dağıtım A.Ş BEDAŞ , bu konuda caydırıcılığı artırmak amacıyla bir hukuk savaşı da başlatacak. 
     BEDAŞ, bundan sonra, kaçak elektrik kullandığını tespit ettiği kişiler hakkında ''nitelikli hırsızlık suçu'' iddaisıyla suç duyurusunda bulunarak, dava açılmasını sağlayacak. BEDAŞ, kaçak elektrik kullanımıyla ilgili tespitlerde davaların kısa sürede açılması ve takibi için de 100'e yakın avukatla anlaştı. 
     ''Nitelikli hırsızlık'' suçundan hüküm giyenlere, 2 yıldan 5 yıla kadar ağır hapis cezası verilebildiği, ayrıca, polis memurluğu, subaylık gibi bazı kamu hizmetlerine giremediği, bunların askeri ve polis okullarına alınmadığı, bu kişilerin çocuklarının da bu cezadan aynı şekilde etkilenebildiği belirtildi. 
     Verilen bilgiye göre, geçen yılın ikinci yarısından itibaren kaçak elektrik ile ilgili operasyonlarını yoğunlaştıran BEDAŞ, bu yıl özellikle elektrik tüketimi yoğun olan fırınlar, bar-gazino-pavyonlar, marketler, kasap-şarküteriler, mermercilerde denetime ağırlık verecek. 
     
     13 BİN 630 ABONE HAKKINDA SUÇ DUYURUSU YAPILDI 
     Geçen yıl Ankara genelinde 480 bin 783 adet kaçak taraması yapılırken, 19 bin 161 kaçak kullanım tespit edildi. Toplam 67 milyon 717.6 bin KWH kaçak elektrik kullanımı nedeniyle 11 trilyon 655.6 milyar liralık bedel tahakkuk ettirilirken, bunun 4 trilyon 244.4 milyar liralık bölümü tahsil edildi. Geçen yıl, denetimler sonucunda 13 bin 630 abone hakkında da savcılığa suç duyurusunda bulunuldu. 
     Eleman yetersizliği nedeniyle BEDAŞ'ın mevcut avukatlarının halen, ancak 2000 yılındaki kaçak elektrik kullanımıyla ilgili davaları açabildiğini belirten yetkililer, davaların daha kısa sürede açılması ve takibi için kurum dışından 100'e yakın avukat ile anlaşıldığını söylediler. 
     
     HER GÜN 180-200 KAÇAK ELEKTRİK İHBARI GELİYOR 
     BEDAŞ yetkililerinin verdiği bilgiye göre, kaçak elektrik ihbarlarının bildirilmesi için kurulan ''ALO 186'' hattına, hafta sonları da dahil günde ortalama 180-200 ihbar geliyor. 
     Vatandaşların Başbakan'a, bakanlara bile kaçak elektrik kullanımı ile ilgili ihbar mektupları gönderdiğini belirten yetkililer, ihbarlara yetişemediklerini belirtirken, ihbarların ortalama yüzde 20'inde kaçak kullanım tespit edildiğini anlattı. 
     Ankara'da önceki yıllarda yüzde 18.08 civarında olan kaçak kullanım oranının, denetimler sonucunda geçen yıl yüzde 13.82'ye indirildiğini kaydeden yetkililer, her bir puanlık kaçağın 8 trilyon liralık kayıp anlamına geldiğine işaret ederek, geçen yıl bu sayede 40 trilyon liralık bir kaybın önlendiğini vurguladılar. 
     
     KAÇAKTA TERCİH EDİLEN YÖNTEM SAYACA MÜDAHALE 
     Yapılan belirlemelere göre, kaçak elektrik kullanımında en fazla tercih edilen yöntem, sayaca müdahale şeklinde. 
     Geçen yıl, Temmuz-Aralık döneminde Ankara'da yapılan denetimlerde 7 bin 172 kaçak kullanım tespit edilirken, bunun 2 bin 366'sının sayaca müdahale şeklinde olduğu ortaya çıktı. Yetkililer, özellikle sözleşmeli çalışan bazı sayaç okuma elemanlarının, resmi sayaç mühürlerini sökerek sayaca müdahale ettiğini ve sahte mühür taktığını anlatırken, bunlarla ilgili yapılan operasyonlarda 100'den fazla kişi hakkında suç duyurusu yapıldığını, bazılarının tutuklandığını, sahte mühür üretilen imalathanenin de tespit edilerek kapatıldığını, davaların sürdüğünü söylediler. 
     Verilere göre söz konusu denetimlerde, bin 106 abone olmadan elektrik kullanımı, bin 325 özel hat çekme, 825 sayaçsız elektrik kullanımı, 790 kancayı düşürme, 355 tane de kapalı sayacı izinsiz açma olayı tespit edildi. 
     
     BAZI RESMİ DAİRELER DE KAÇAK ELEKTRİK KULLANIYOR 
     Denetimlerde, bazı resmi dairelerin de kaçak elektrik kullandığı, abone olmadığı, sayaç kancasını düşürdüğü, özel hat çektiği, sayaç almadığı belirlendi. 
     Geçen yıl Temmuz-Aralık dönemindeki denetimlerde, 104 resmi dairenin abone olmadığı, bir resmi dairede sayaç kancasının düşürüldüğü, 2 dairede özel hat çekildiği, 3 dairede sayaca müdahale yapıldığı, 47 resmi dairede sayaçsız elektrik kullanıldığı, 5 dairede usulsüzlük olduğu ortaya çıktı. 
     Bu yılın ilk iki ayında ise 14 bin 301 denetim yapılırken, 2 bin 619 kaçak kullanım ve usulsüzlük tespit edildi. 885 abone sayaca müdahale ederken, 614 abonenin özel hat çektiği, 272 kullanıcının abone olmadığı, 310 abönenin kanca düşürdüğü, 171 abonenin sayaç almadığı belirlendi. 
     Kaçak elektrik kulladığı belirlenen yerler arasında, bin 576 adetle konutlar ilk sırayı alırken, 238 ticari işletme, 77 market, 56 ortak kullanım alanı, fırın, 46 konfeksiyon atölyesi, 44 mobilyacı, 37 lokanta 26 bar, 24 oto tamir ötülyesi bulunduğu ortaya çıktı. Belediyelere ait 5, muhtarlıklara ait 3, müftülüklere ait 2 yer ile, bir karakol, bir lojman ve bir okulda da kaçak elektrik kullanılması dikkati çekti. 
     Yetkililer, yoğun elektrik kullanılan işletmeler dışında, saatçi, eczane, hırdavatçı, tuhafiyeci gibi elektirik gideri düşük olan yerlerde de kaçak elektrik kullanıldığının tespit edildiğine işaret ederken, bunun tamamen bir ahlak anlayışından kaynaklandığını, bu anlayış ile de mücadele edilmesi gerektiğini vurguladılar. 
     
</TEXT>
</DOC>
