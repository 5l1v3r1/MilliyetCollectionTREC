<DOC>
<DOCNO> 238529 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/09/spor/spo12.html </URL>
<DATE> 2004/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Erciyes'te karnaval 1-0 
</HEADLINE>
<TEXT>


Türk Telekom'u 1 - 0'la geçerek mutlu sona ulaşan Kayseri ekibinde Süper Lig sevinci sokaklara taştı 


Gül de izledi 
ERCİYESSPOR, 35 bin taraftarının desteğiyle çıktığı Türk Telekomspor önünde zorlandı, 60 dakikada Mehmet'in ayağından kazandığı golle 30 yıllık tarihinde ilk kez Süper Lig sevinci yaşadı. Karşılaşmayı TBMM Başkanvekili Sadık Yakut ile birlikte izleyen Başbakan Yardımcısı ve Dışişleri Bakanı Abdullah Gül, "Kayseri seninle gurur duyuyor" tezahüratları ile karşılandı. Gül, "Amatör bir ruhla bu işe soyundular ve başardılar. Hepsine alkış tutuyorum" diye konuştu. 

Muhteşem tablo 
MAÇIN bitiş düdüğünün ardından Erciyesli oyuncular yöneticiler ve teknik heyetle kucaklaştı, sahada sevinç yumağı oluştu. Süper Lig turu atan Sarı - Kırmızı - Beyazlılar, tribünlere koşarak sevincini taraftarla paylaştı. Kutlamalar sokaklara taşarken, konvoylar oluşturuldu, halaylar çekildi. Başkan Memduh Büyükkılıç, "Bu inancın zaferi" dedi. Öte yandan 65. dakikada Telekom kalecisi Levent, aldığı darbeyle göz travması geçirip, ambulansla hastaneye kaldırıldı. n DEMET ÖZTÜRK-DHA 



</TEXT>
</DOC>
