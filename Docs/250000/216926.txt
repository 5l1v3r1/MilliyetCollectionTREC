<DOC>
<DOCNO> 216926 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/22/son/sondun19.html </URL>
<DATE> 2004/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Uganda'da isyancılar katliam yaptı 170'den fazla ölü var 
</HEADLINE>
<TEXT>

     Uganda'nın kuzeyinde yaklaşık 18 yıldır savaşan isyancıların, yerlerinden edilmiş insanlar için kurulan bir kampa düzenlediği saldırıda 170'den fazla kişinin öldüğü bildirildi. 
     Katolik bir rahip, Uganda'nın Lira bölgesindeki Barloonyo kampına dün geç saatlerde tüfek, roketle atılan el bombalarıyla saldırı düzenleyen ''Rabbin Direniş Ordusu'' üyelerinin, kulübeleri ateşe verdiğini, kaçmaya çalışan insanları da vurduğunu söyledi. 
     Kampı bu sabah ziyaret eden din adamı, kendisinin 51 ceset saydığını ve kendisine 51 cesedin de gömüldüğünün söylendiğini anlattı. 
     Ordu sözcüsü ise saldırıyı doğruladı, ancak ölü sayısını henüz bilmediklerini kaydetti. Sözcü, 5 bin kişiye ev sahipliği yapan kampta 100'den fazla kişinin öldürülmüş olabileceğini belirtti. 
     Güneyli Devlet Başkanı Yoweri Museveni'nin 1986'da iktidara gelmesinden bu yana Museveni yönetimine karşı savaşan örgüt, sivillere karşı zalim davranışları, binlerce çocuğu kaçırarak savaşmaya zorlaması ya da cinsel köle olarak kullanmasıyla tanınıyor. Örgütün en az 100 bin kişiyi öldürdüğü, 20 binden fazla çocuğu kaçırdığı sanılıyor. 
     
</TEXT>
</DOC>
