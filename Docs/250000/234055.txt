<DOC>
<DOCNO> 234055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/23/yasam/yas02.html </URL>
<DATE> 2004/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Nükleer savaş kapıdan dönmüş 
</HEADLINE>
<TEXT>

   '100 Yılın İtirafı'nı yapan eski ABD savunma bakanlarından Robert McNamara, 1962 yılında Küba krizi sırasında nükleer savaşın eşiğine gelindiğini söylüyor 
      Önay Yılmaz 
   
   Bu yıl "En İyi Belgesel Film Oscarı"na değer görülen "100 Yılın İtirafları", Türkiye'deki sinemalarda da gösterime girdi. ABD başkanları Kennedy ve Johnson döneminde 7 yıl savunma bakanlığı yapan Robert S. McNamara'nın anlatımları ve itiraflarının etkisinde hazırlanan belgesel, Türkiye'yi de yakından ilgilendiriyor. McNamara itiraflarında, Türkiye'deki ve Küba'daki nükleer başlıklı füzeler yüzünden ABD ve Sovyetler Birliği'ni bir savaşın eşiğine getiren 1962 Küba krizini anlatırken, "Nükleer savaşa ramak kalmıştı" diyor. 
   1962'deki Küba krizi, Sovyetler'in Küba'ya 1000 mil menzilli balistik nükleer başlıklı füzeler yerleştirmesiyle başlamıştı. ABD de Küba'ya saldırmayı planlamış ancak vazgeçmişti. Kriz, Türkiye'deki ve Küba'daki nükleer başlıklı füzelerin sökülmesi taahhüdünde bulunularak çözülmüştü. 
   Robert S. McNamara, belgesel filmde, 2. Dünya Savaşı sırasında 100 bin Japon'u yakarak öldürdüklerini, B-29 uçaklarıyla Japonya'ya yangın bombaları attıklarını da itiraf ederek, "Bunu tavsiye eden mekanizmanın bir parçasıydım" diyor. 
   
   Sovyetler Birliği Türkiye'ye saldırırsa...    Filmde yer almayan bant kayıtlarını Beyaz Saray arşivlerinden bulduk. Bantlarda McNamara, Kennedy, Başkan Yardımcısı Lyndon B. Johnson ve diğer bakanlarla 27 Ekim sabahı yaptığı diyaloglarda özetle şöyle diyor 
   McNamara "...O füzeleri Türkiye'de bırakırsak, Sovyetler Birliği Türk füzelerine saldırabilir ve bunu muhtemelen yapacağını sanıyorum... Türkiye'deki Jupiter füzelerine bir Sovyet saldırısını, NATO'dan askeri karşılıksız bırakamayız."McNamara Bir başka konuşma "... Türk Jupiter füzelerine bir Sovyet saldırısına NATO'nun vereceği en asgari karşılık, Türkiye'deki NATO güçleri tarafından konvansiyonel silahlarla verilecek bir karşılık olur. Yani Sovyet savaş gemileri veya Karadeniz'deki Sovyet deniz üslerine karşı Türk ve Amerikan uçakları. Şimdi bu, bana göre en mutlak asgari. Ve de derim ki Türkiye'ye bir Sovyet saldırısı olması ve bunun Sovyetler Birliği'ne karşı bir NATO karşılığı görmesi lanet olası derecede tehlikeli. Ve bunu önlemenin bir yolu, Küba'ya saldırıya geçmeden önce Türk füzelerini dağıtmak." 
   
</TEXT>
</DOC>
