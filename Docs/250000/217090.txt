<DOC>
<DOCNO> 217090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/23/yasam/yas03.html </URL>
<DATE> 2004/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu 14 besin ilaç gibi 
</HEADLINE>
<TEXT>

   Amerikalı uzman Steven Pratt'in 'zayıflamak ve uzun yaşamak için şart' dediği 14 yiyeceğin mucizelerini anlattığı kitabı Amerikalılar tarafından kapışılıyor 
      DIŞ HABERLER SERVİSİ 
   
   ABD'de beslenme uzmanı Dr. Steven Pratt'ın 'Süper Gıdalar Hayatınızı Değiştirecek 14 Besin' adlı kitabı, kilo vermek için çeşit çeşit diyetler deneyen Amerikalıların yeni gözdesi oldu ve "en çok satanlar" listesinin tepesine yerleşti. 
   Karmaşık formüllü ve sağlığa etkileri tartışmalı diyetlerden sıkılan Amerikalılara rahat bir nefes aldıran Pratt'a göre kilo vermek, sağlıklı ve uzun yaşamak için şu 14 besini tüketmek şart Fasulye, böğürtlen, brokoli, yulaf, portakal, balkabağı, somon balığı, soya, ıspanak, çay, domates, hindi, ceviz ve yoğurt. 
   Pratt, bu besinlerin, vücudu hastalıktan koruduğunu, enerji verip güzelleştirdiğini, yaşlanmayı geciktirdiğini, kalp ve şeker hastalıklarını, bazı kanser türlerini, bunamayı önlediğini, hatta bu hastalıklardan kurtulmaya yardımcı olabileceğini öne sürüyor. 
   
   Yine de egzersiz şart 
   Zayıflamak isteyenlere, diyetin yanı sıra her gün en az yarım saat egzersiz öneren Pratt'a göre 'mucize besinlerin' sırrı, vitamin ve mineraller açısından zengin, besleyici ve az kalorili olmalarında. 
   Protein ve yağ ağırlıklı Atkins diyetini eleştiren ve tehlikeli olarak nitelendiren Pratt, 1980'li yıllarda çinko, selenyum gibi maddelerin yaşlanma etkilerini azalttığını gördüğünü, çalışmaları sonucunda hem sağlıklı, hem şişmanlatmayan besinlerin mucizeler yaratabileceği sonucuna vardığını anlatıyor. Pratt'ın diyet formülünün önemli bir özelliği de, pek çok diyetin aksine, bilim dünyasının geniş desteğini almış olması. Önde gelen sağlık dergilerinin övdüğü diyet hakkında, Amerikan Diet Derneği Sözcüsü Katherine Tallmadge, "Pratt'ın tüm gerekçeleri mükemmel görünüyor. Bu yiyecekler gerçekten de hepimizin tüketmesi gereken sağlıklı besinler" dedi. 
   
   
</TEXT>
</DOC>
