<DOC>
<DOCNO> 228150 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/03/spor/spo04.html </URL>
<DATE> 2004/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Neden olmasın ki 
</HEADLINE>
<TEXT>

   Trabzonspor Başkanı Aktuğ, şampiyonluğu istediklerini söyledi, "İşimiz kolay değil biliyoruz. Ama Fenerbahçe 11 puanı kapatıp nasıl lider olduysa, biz de zirveye ulaşabiliriz" dedi 
      
   Hedef 21 puan 
   TRABZONSPOR Kulübü Başkanı Atay Aktuğ, kalan tüm maçları kazanarak şampiyon olmak istediklerini söyledi. Aktuğ, "İşimiz kolay değil ama bir yerlere varmak için zorlukları mutlaka aşmamız gerekiyor. Fenerbahçe, Beşiktaş ile aradaki 11 puanlık farkı kapatıp, 6 puan öne geçtiyse, biz neden zirveye ulaşmayalım" dedi. Atay Aktuğ, Gökdeniz ve Fatih Tekke'yi transfer etme konusunda hiçbir kulübün hayal kurmamasını da istedi. 
   
   En az üç takviye 
   DIŞ transferi de gündeme getiren Aktuğ, kadrolarının yeterli olduğunu, ancak alternatif oyuncu sorunu yaşadıklarını belirtti. Trabzonspor başkanı, "Taraftarlarımızı tatmin etmek için futbolcu almayacağız. Her şey parayla olmuyor. 10 milyon dolarlık oyuncuların peşinde koşamayız. Bizler kendi yıldızımızı yaratmak durumundayız. Ancak direkt oynayabilecek en üz üç oyuncuyu kadromuza katacağız" diye konuştu. 
   
   Tolga müjdesi 
   
   Forma giyecek 
   A Milli Takım'ın Hırvatistan ile oynadığı özel maçta sakatlanan Tolga'nın İstanbulspor maçında forma giyeceği bildirildi. Kulüp doktoru Mesut Çelebi yaptığı açıklamada, "Sağ ayak alt adale bölgesinde önemli bir gerilme olmuştu. Kendisini dinlendirdik, tedaviye de olumlu cevap verdi. Bir aksilik olmazsa takımdaki yerini alacak" ifadelerini kullandı. 
   
   Doğan uyardı 
   BORDO-Mavili takımın dün yağmur altında yaptığı çalışmada Teknik Direktör Ziya Doğan, Maxim'in yerinde Somers ve Alişen'i denedi. Doğan'ın Somers ve Alişen ile birlikte Hasan Üçüncü arasında tercih yapacağı belirtildi. Tecrübeli hoca antrenman öncesi oyuncularını uyardı ve "İstanbulspor'un kümede kalmak için puana ihtiyacı var. Dikkatli olun" diye konuştu. 
   
   
   
</TEXT>
</DOC>
