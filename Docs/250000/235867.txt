<DOC>
<DOCNO> 235867 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/29/son/soneko14.html </URL>
<DATE> 2004/04/29/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Murat 124'ün değeri 1 milyar lira arttı... 
</HEADLINE>
<TEXT>

     Konya Hurdacılar Odası Başkanı Mehmet Haykır, yeni araç alımlarında sağladığı indirimin 5 milyar lirayı aşması nedeniyle, 20 yaş üstü otomobillerin değerinin yaklaşık bir milyar lira arttığını söyledi. 
     Haykır, çoğu Murat 124 marka olan 20 yaş üstü otomobillerin, yeni araç alımlarında sağladığı avantaj nedeniyle geçtiğimiz yıl büyük ilgi gördüğünü belirtti. 
     2003'de, 20 yaş üstü otomobilini hurdaya ayıran bir kişinin yeni otomobil alırken yaklaşık 3.5 milyar lira daha az ödediğini anımsatan Haykır, ''Bu oranlar, 2004 yılındaki vergi artışıyla birlikte yeniden değerlenerek yaklaşık 5.3 milyar liraya çıktı. Yeni araç alımlarında sağladığı indirim 5 milyar lirayı aşınca, 20 yaş üstü otomobillerin değeri de yaklaşık bir milyar lira arttı'' dedi. 
     20 yaş üstü otomobil fiyatlarında yaşanan bu artışın bir nedenin de söz konusu uygulamanın 3 yıl daha devam edeceğinin açıklanması olduğunu vurgulayan Haykır, şunları kaydetti 
     ''Geçtiğimiz yıl 1 milyar 300 ile 1 milyar 500 milyon lira arasında satılan Murat 124'lerin fiyatı, son bir ay içinde 2.5 milyar liraya kadar yükseldi. Birçok kişi de, 20 yaş üstü otomobilini, daha fazla değerleneceğini düşünerek satmıyor. Ayrıca, satışlarını artırmak ve daha fazla kar etmek isteyen otomobil bayilerinin elinde, önemli miktarda hurda otomobil olduğunu biliyoruz. Bu da 20 yaş üstü otomobil fiyatlarını artıran başka bir etken.'' Haykır, çoğu hurda durumdaki otomobillerin trafikten kayıtlarının silinmesinden sonra, işe yarayan parçalarını alıp diğer bölümlerini, eritilmek üzere fabrikalara gönderdiklerini sözlerine ekledi. 

     
</TEXT>
</DOC>
