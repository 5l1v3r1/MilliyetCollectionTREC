<DOC>
<DOCNO> 232225 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/17/yazar/theper.html </URL>
<DATE> 2004/04/17/ </DATE>
<TIME>  </TIME>
<AUTHOR> Tamer HEPER  </AUTHOR>
<HEADLINE>
Yakalarsanız küserim 
</HEADLINE>
<TEXT>

   
   Utancımdan yüzüm kızarıyor. Turist mevsimi geldi ya, turistik semtlerde turistleri taciz eden, parasını pulunu çalanlar toplu halde saldırıya geçti. Mağdurların arasına Ürdün Prensesi de katılmış. 
   Bir taraftan memlekette hırsızlık ve kapkaçın yağmanın bu kadar yaygınlaşmasından utanç duyuyorum, öteki taraftan Prenses'in çantasını bulmak için çok sayıda şüpheliyi günü gününe toparlayan polise sitemim var. Çok sayıda şüpheliyi gözaltına almak için çantası çalınanın mutlaka prenses mi olması gerekiyor 
   Benim evim soyulalı iki sene oldu, bürom soyulalı bir buçuk sene. Ekibe altı ay sonra telefon açtığımda bana, hala parmak izi sonucunun gelmediğini söylediler. Parmak izi altı ayda gelmiyor ise bizim hırsızın iki senede yakalanmayışına şaşmamak lazım. Nitekim çevreme bakıyorum, hırsızlarla içli dışlı olduk, evimi soyan hırsız grubu ile on gün önce yine bizim apartmanın merdivenlerinde burun buruna geldim, üst katın kapısını kırmaya çalışıyorlardı. Beni görünce "İyi günler" dileyip çekip gittiler. Saldırmadıkları için kendilerine şükran borçluyum, çünkü onlar üç kişiydi ben ise tek. 
   Prenses'in hırsızını bir yakalayın bakın ben o zaman size küsüyor muyum, küsmüyor muyum 
   Bu yazıyı kaleme aldıktan sonra hırsızlar yakalandı ben de küstüm demek ki elinizde imkan var ama kullanmıyorsunuz. 
   
      
   
   
</TEXT>
</DOC>
