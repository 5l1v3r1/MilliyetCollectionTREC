<DOC>
<DOCNO> 201187 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/10/son/sonspo12.html </URL>
<DATE> 2003/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Akçaabat ve Trabzon'dan işbirliği 
</HEADLINE>
<TEXT>

     Akçaabat Sebatspor Teknik Direktörü Mehmet Birinci, Trabzonspor'un yeni teknik direktörü Turgay Semercioğlu'nu ziyaret etti. 
     Mehmet Ali Yılmaz Tesisleri'nde yardımcı antrenörlerin de bulunduğu ziyarette konuşan Mehmet Birinci, Trabzonspor'un Akçaabat Sebatspor'un abisi konumunda olduğunu belirterek, ''Semercioğlu'nun Trabzonspor'a gelmesi sevindirici. Trabzonspor, bu ekiple daha iyi bir yere gelecektir'' dedi. 
     Birinci, Trabzonspor teknik heyeti ile her zaman fikir alış verişinde bulunacaklarını ifade ederek, ''Biz bu hafta Beşiktaş ile karşılaşacağız. Rakibimizi yenmek istiyoruz. Beşiktaş'ı yenersek, Trabzonspor'da Galatasaray karşısından galibiyetle ayrılırsa, lig yeniden başlamış gibi olur'' diye konuştu. 
     Trabzonspor Teknik Direktörü Turgay Semercioğlu da hafta sonunda iki takımın yapacağı karşılaşmaların Trabzon futbolu için önemli olduğunu söyledi. 
     Semercioğlu, Akçaabat Sebatspor teknik heyetinin ziyaretinden memnunluk duyduklarını da ifade ederek, ''Hocam göreve geldiğinden beri Akçaabat Sebatspor iyi sonuçlar alıyor. Biz de başarılı bir dönemden geçmek istiyoruz. İkimiz de Trabzon'un öz evladıyız. İnşallah her iki takım da ligde dilediğini gerçekleştirir'' diye konuştu. 
     Her iki takımın da önünde çok önemli maçlar bulunduğunu kaydeden Semercioğlu, ''Buradan alınacak sonuçlar Trabzon futbolu için önemli. Sonuçların gönlümüze göre olmasını diliyoruz. Halk da böyle istiyor'' diye konuştu. 
     
</TEXT>
</DOC>
