<DOC>
<DOCNO> 243230 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/27/son/sondun36.html </URL>
<DATE> 2004/05/27/ </DATE>
<TIME> 20.11 </TIME>
<AUTHOR>  </AUTHOR>
<HEADLINE>
Kuçma, İstanbul'daki NATO zirvesine davet edildi. 
</HEADLINE>
<TEXT>

     Ukrayna Devlet Başkanı Leonid Kuçma'nın, gelecek ay İstanbul'da yapılacak NATO zirvesine davet edildiği bildirildi. 
     NATO sözcüsü James Appathurai, yaptığı açıklamada, Kuçma'nın 28-29 Haziran'da yapılacak zirve çerçevesinde düzenlenecek devlet başkanları düzeyindeki NATO-Ukrayna Komisyonu toplantısına davet edilmesine karar verildiğini söyledi. 
     NATO'nun Ukrayna Enformasyon Merkezi Başkanı Michel Duray da Kuçma'nın komisyon toplantısına katılacağını belirtti. 
     Kuçma'nın, ''Ukrayna ile NATO'nun yakınlaşması nedeniyle'' İstanbul'daki zirveye davet edildiği belirtildi. 
     ABD yönetimi, iki yıl önce Kuçma'yı Irak'a radar satmakla suçlamıştı. NATO, Kuçma'ya Çek Cumhuriyeti'nin başkenti Prag'da 2002'de düzenlenen zirveye katılmamasını tavsiye etmiş, bu seyahatin ''pek akıllıca'' olmayacağını bildirmişti. 
     Kuçma ise Irak'a radar sattığı iddialarını yalanlayarak Prag'a gitmişti. Prag'daki zirvenin ardından NATO ile Ukrayna arasındaki ilişkiler yeniden güçlenmişti. 
     Irak'ta, ABD komutasında kurulan koalisyon bünyesinde şu an Ukrayna'nın 1650 askeri görev yapıyor. 
     
</TEXT>
</DOC>
