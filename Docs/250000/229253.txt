<DOC>
<DOCNO> 229253 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/son/sondun41.html </URL>
<DATE> 2004/04/07/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Papandreu, Annan Planı'nı desteklediğini açıkladı 
</HEADLINE>
<TEXT>

     Yunanistan'daki anamuhalefet partisi PASOK'un Genel Başkanı Yorgo Papandreu, BM Genel Sekreteri Kofi Annan'ın Kıbrıs planını desteklediğini açıkladı. 
     Papandreu, PASOK Yürütme Kurulu toplantısından sonra gazetecilere yaptığı açıklamada, partisinin Annan planını değerlendirdiğini ve destekleme kararı aldığını söyledi. 
     PASOK'un Kıbrıs halkına kendi görüşünü dayatmasının söz konusu olmadığını vurgulayan ve uluslararası topluma da aynı şekilde davranması çağrısında bulunan Papandreu, ''Halk, ne karar verirse versin, bizi yanında bulacaktır'' dedi. 
     Kıbrıs sorununun tüm Elenizm'in meselesi olduğunu belirten Papandreu, ''Tutumunu açıklamayarak ulusal bir yenilgi havası yaratmakla'' suçladığı hükümete ve tüm siyasi partilere sorumluluklarını üstlenmeleri ve tavırlarını belirlemeleri çağrısında bulundu. 
     Papandreu, Kıbrıs'ı uluslararası bir konu haline getiren ve Rum kesiminin AB'ye girişini sağlayanın PASOK iktidarı olduğunu da vurguladı. 
     
</TEXT>
</DOC>
