<DOC>
<DOCNO> 246713 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/10/siyaset/siy02.html </URL>
<DATE> 2004/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP'de Ilgın hüsranı 
</HEADLINE>
<TEXT>


3 Kasım genel seçimlerinde Konya Ilgın'da 7829 oy alan AKP, 28 Mart yerel seçiminde 3300 oy aldı. Yenilenen seçimde ise oyu 2302'ye düştü 

AYDIN HASAN Ankara 


AKP, Milli Görüş'ün kalesi Konya'nın Ilgın ilçesinde yapılan ara yerel seçimde büyük oy kaybına uğradı. Bakan düzeyinde ziyaretlerde bulunarak özel önem verdiği ilçede AKP'nin aldığı oylar 7829'dan 2302'ye düştü. 
FP, Ilgın'da 1999 yerel seçimlerinde 3583 oyla belediye başkanlığını kazandı. 2001'de kurulan AKP de 3 Kasım 2002 genel seçimlerinde 7829 seçmenin oyunu aldı. Saadet Partisi 363 oyda kaldı. Ancak 28 Mart'ta yapılan yerel seçimde AKP'nin oyları 3300'e kadar düştü. Seçimin iptal edilmesiyle 6 Haziran'da yapılan ara yerel seçim öncesi Tarım ve Köyişleri Bakanı Sami Güçlü ve çok sayıda AKP'li milletvekili, ilçeye giderek propaganda çalışması yaptı. Ancak seçim sonucunda AKP'nin aldığı oy sayısı 2302'ye kadar geriledi. SP'nin oyları ise 28 Mart'ta 3980'e, 6 Haziran'da da 4567'e çıktı. Son 2 ayda AKP'den SP'ye oy kayması oldu. 
DYP, oylarını yaklaşık 5 kat artırarak belediye başkanlığını kazandı. DYP, 2002 seçimlerinde, ilçe merkezinde1025 olan oyunu, ara seçimde 5011'e yükseltti. SP'li Ertan Yülek, "İlk defa başörtüsü ve cami cemaati tavır koydu. Vakit gazetesi bile elektrik söndü, muma döndü demeye başladı" dedi. 


</TEXT>
</DOC>
