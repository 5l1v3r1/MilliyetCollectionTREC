<DOC>
<DOCNO> 233431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/son/sondun41.html </URL>
<DATE> 2004/04/21/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Suudi Arabistan'da terör saldırısı 10 ölü 
</HEADLINE>
<TEXT>

     Suudi Arabistan'ın başkenti Riyad'da güvenlik güçlerinin idari binalarının bulunduğu bölgede bomba yüklü aracın yol açtığı patlamada, görgü tanıklarına göre 10 kişi öldü, yaklaşık 125 kişi yaralandı. 
     Devlet televizyonu, patlamada enkaz haline gelen bir binanın görüntüsünü yayınladı. 
     El Arabiye televizyonu da, Riyad'da bir hükümet binasının önünde bomba yüklü aracı infilak ettiren intihar eylemcisine ait olduğu sanılan bir kişinin cesedinin bulunduğunu duyurmuştu. 
     Suudi Arabistan, geçen yıl da iki büyük intihar saldırısıyla sarsılmıştı. Mayıs ve Kasım aylarında düzenlenen saldırılarda, saldırganlar dahil 51 kişi ölmüştü. 
     
     Terör saldırısı 

     Suudi Arabistan'ın başkenti Riyad'da meydana gelen patlamanın, terör saldırısından kaynaklandığı bildirildi. 
     İçişleri Bakanlığı'dan bir kaynak, patlamaya bir araca yerleştirilen bombanın yol açtığını belirterek, ''Bu, teröristlerin işi'' dedi. 
     Kaynak, patlamanın bir terör saldırısı olduğuna inandıklarını belirtti. 
     AFP muhabiri de, Riyad'daki güvenlik kuvvetleri karargahını hedef alan şiddetli patlamada çok sayıda kişinin öldüğünü bildirdi. 
     
     İntihar eylemcisinin cesedi bulundu 

     Suudi Arabistan'ın başkenti Riyad'da bir hükümet binasının önünde bomba yüklü aracı infilak ettiren intihar eylemcisine ait olduğu sanılan bir kişinin cesedinin bulunduğu bildirildi. 
     El Arabiye televizyonu, Suudi yetkililere dayanarak, olay yerine bulunan bir cesedin intihar eylemcisine ait olduğunun sanıldığını duyurdu. 
     İçişleri Bakanlığı'ndan bir kaynak, başkentin merkezindeki patlamaya, bomba yüklü bir aracın yol açtığını ve patlamanın, terör saldırısı olduğunu düşündüklerini belirtmişti. 
     
</TEXT>
</DOC>
