<DOC>
<DOCNO> 219697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/04/yazar/akyol.html </URL>
<DATE> 2004/03/04/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
'Millet' ve Cumhuriyet 
</HEADLINE>
<TEXT>

   
   CHP lideri Deniz Baykal'la CNN Türk'teki programımızdan sonra "uluslaşma" konusunda kısa bir sohbetimiz oldu. Ben de, Baykal gibi, uluslaşma sürecinde hayli ilerlemiş olsak da henüz tamamlamadığımız görüşündeyim. 
   Milliyetçi Prof. Mümtaz Turhan bu sürece "millet olma davamız" derdi. 
   Cumhuriyetçi ideoloji, inşa etmek istediği 'ulus'u "ırken ve harsen müttehid", hukuken "devlete karşı vazifelerle mükellef" insanların birliği olarak tarif etti. 
   Ama demokrasi ve orta sınıflaşma sürecinde etnik ve kültürel farklılıklar ortaya çıkıyor. "Devlete karşı vazifeler"in yanında "hak ve hürriyetler" çok güçlü bir toplumsal dinamik haline geliyor. Kutsal devletin hukuk devletine dönüşmesi gerekiyor... 
   Cumhuriyetçi ideolojinin hoş görmediği liberal, sosyalist, sosyal demokrat ve muhafazakar ideolojiler ve kimlikler ortaya çıkıyor. 
   Cumhuriyet elden mi gidiyor 
   
   CUMHURİYET gerçekten tehlikeler içinde ve tehlikelere karşı kurulmuştu. O zamanki bütün hitabe, yazı ve kitaplarda bu anlatılır. Sonraki nesiller o metinleri analitik gözle değil, 'inançla' okudukça, aynı tehlike duygusunu devam ettirdiler. 
   Kemalist Yakup Kadri'nin 1949'da yazdığı "Panorama" adlı muhteşem romanda, Türkiye'de demokrasiye geçilmesiyle mürteciler ininden çıkar, "yeni 31 Martlar"la Cumhuriyet yıkılır 
   "Panorama" bir gerçeğin değil, bir psikolojinin belgesidir. 
   Eğitim, şehirleşme, ticarileşme, orta sınıflaşma gibi dinamiklerin toplumu nasıl değiştireceğini bu psikoloji hiç analiz etmedi. Tehlike metinlerini okumaya devam etti. 
   Bu anokranizmin bir örneği, 1960'larda, 70'- lerde Türkiye'yi NATO'dan çıkarmak ve Avrupa'dan koparmak için Mondros Mütarekesi'ne karşı yapılmış tarihi konuşmaların tekrarlanmasıydı. 
   
   BAYKAL, Türkiye'nin "mezhep ve dini kimlikler" sorununu aştığını söylüyor. Aynen katılıyorum. 
   Bakın cemevleri son yirmi yıldır yaygınlaşıyor. Çünkü eğitim, şehirleşme, orta sınıflaşma gibi sosyal modernleşme dinamikleri kaçınılmaz olarak kültürel farklılıkları ortaya çıkarır. Modern toplum, kaçınılmaz olarak çoğulcudur. 
   Ama dikkat Cemevleri kavga sebebi olmuyor, aksine Sünnilerde de cemevlerine saygı duygusu gelişiyor, hatta hükümet, Alevi ve Bektaşi inancını ders olarak okutmaya hazırlanıyor. 
   Çünkü orta sınıflaşma, eğitim, kentleşme gibi dinamikler farklılıkları ortaya çıkarırken, aynı zamanda yumuşatıyor ve dönüştürüyor... 
   Türkiye'de İslamcılığı 'muhafazakar demokrasi'ye dönüştüren asıl etken, kentleşme, eğitim, ticarileşme, orta sınıflaşma, dışa açılma gibi toplumsal "tecrübe"lerdir. 
   Onun için irtica korkusunun hiçbir sosyolojik temeli yoktur. Hele "20 sene sonra rejimi ele geçirecekler" korkusu büsbütün paranoyadır 20 sene sonraki Türkiye'yi öngöremeyen bir 'anokranizm'dir. 
   
   ANCAK, Baykal'ın söylediği gibi, "etnik kimlik meselesini çözemedik, zamana ihtiyaç var." 
   Belirli toplumsal entegrasyon dinamikleri iyi geliştirilemezse, ekonomik kalkınma ve eğitim etnik milliyetçiliği güçlendirebilir bile 
   Çözüm için tekrar "Takriri Sükun kanunu çıkarmak gibi bir 'anokranizm' mümkün mü Çözümü de çağın dinamiklerinde arayacağız Bölgeler arası nüfus ve iş hareketleri, yani 'sosyal entegrasyon' geliştikçe bu mesele de yumuşayarak zamanla hal yoluna girecektir. 
   Türkiye'nin AB üyeliği de uluslaşmamızı hızlandırıcı nitelikteki ekonomik ve sosyal entegrasyon dinamiklerini güçlendirerek Cumhuriyet'i daha sağlam hale getirecektir. 
   80 yılda Cumhuriyet'in yıkılabilir olduğunu düşünmek, onun başarılarını görememektir. 
   Türkiye kurulduğu günden beri doğru yönde ilerlemektedir. 
   
      
   
   
</TEXT>
</DOC>
