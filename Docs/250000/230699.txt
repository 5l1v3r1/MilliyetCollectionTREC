<DOC>
<DOCNO> 230699 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/12/son/sonspo30.html </URL>
<DATE> 2004/04/12/ </DATE>
<TIME> 18.05 </TIME>
<AUTHOR>  </AUTHOR>
<HEADLINE>
Canaydın Yenilenmiş Ali Sami Yen'e gelecek sezon dönebiliriz... 
</HEADLINE>
<TEXT>

     Galatasaray Kulübü Başkanı Özhan Canaydın ve yönetim kurulu üyeleri, yeniden seçilen Şişli Belediye Başkanı Mustafa Sarıgül'e nezaket ziyaretinde bulundu. 
     Esentepe'deki belediye binasında gerçekleşen ziyaretten sonra medya önüne çıkan iki başkan, Ali Sami Yen Stadı ile ilgili açıklamalar yaptı. 
     Galatasaray Kulübü Başkanı Özhan Canaydın, Sarıgül'ün yeni döneminin hayırlı olmasını tememni ederek, ''Galatasaray Kulübü olarak bizim de Şişli halkına bazı borçlarımız var. Yıllardır Ali Sami Yen'in kahrını çektiler. İnşallah sayın başkanın da daha önce deklarasyonda bulunduğu gibi, Ali Sami Yen Stadı'nı gelecek sezon başına kadar yenileyip, 100. yılımızı stadımızda kutlarız'' diye konuştu. 
     Mustafa Sarıgül'ün daha önce kendilerine sunduğu projeye de başından beri yatkın olduklarını ifade eden Canaydın, ''Galatasaray'a yapılacak her türlü güzel hareketin yanındayız. Şimdi Ali Sami Yen'i yenilemek için çalışıyoruz. Mustafa Sarıgül'ün projesini de yönetim kurulumuzda değerlendiriyoruz'' dedi. 
     Şişli Belediye Başkanı Mustafa Sarıgül ise başkan Canaydın'dan, Şişli halkını Ali Sami Yen Stadı'ndan mahrum bırakmamasını rica etti. 
     Galatasaray'ın, önümüzdeki sezon olanaklar dahilinde Ali Sami Yen Stadı'na dönmesini talep eden Sarıgül, ''Şişli halkı yıllardır Ali Sami Yen'e alıştı, bütünleşti. İki yıldır bu eksikliği hissediyoruz. Artık Ali Sami Yen'in lambalarının yanmasını istiyoruz. Takdir başkanımızındır'' dedi. 
     Ali Sami Yen Stadı'nın, proje, imar ve inşaat izni konusunda hiçbir sorununun bulunmadığını vurgulayan Sarıgül, başkan Canaydın'ın, Seyrantepe projesiyle ilgili yönetim kurulunda yapacağı değerlendirmeden sonra kamuoyuna açıklamada bulunacağını söyledi. 
     
</TEXT>
</DOC>
