<DOC>
<DOCNO> 238213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/07/son/sontur11.html </URL>
<DATE> 2004/05/07/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Er "Çakıcı'nın illegal yoldan yurt dışına çıktığına dair duyumlar aldık" 
</HEADLINE>
<TEXT>

     Emniyet Genel Müdür Yardımcısı ve Sözcüsü Ramazan Er, organize suç örgütü elebaşı Alaattin Çakıcı'nın resmi kayıtlı pasaportu ve sınır kapılarından resmi çıkışının söz konusu olmadığını belirterek, bu kişinin yurt dışına kaçtığına dair duyumlar doğrultusunda polisin çalışmalarını sürdürdüğünü söyledi. 
     Er, Emniyet Genel Müdürlüğü'nde düzenlediği haftalık bilgilendirme toplantısında, havaalanlarında güvenliğin artırılması için çalışmaların devam ettiğini bildirdi. Havaalanlarında kapalı devre kamera sistemlerinin artırıldığını vurgulayan Er, buralarda vatandaşların suça veya şüpheli bir duruma tanık olmaları durumunda dahili ve diğer telefonlardan güvenlik güçlerine ulaşılabilecek ''111 Acil Hat''ların kurulduğunu söyledi. 
     ''Fikri Mülkiyet Haklarının'' korunmasına dair yasal düzenlemenin ardından Kültür ve Turizm Bakanlığı ile Emniyet Genel Müdürlüğü birimlerinin ortak çalışmalar yürüttüğünü belirten Er, bu kapsamdaki çalışmalarda 462 bin CD, 3 bin 787 DVD, 12 bin 557 teyp kaseti, 378 video kaseti, 33 bin 352 korsan kitabın ele geçirildiğini bunlarla ilgili 831 kişi hakkında işlem yapıldığını söyledi. 
     
     ÇAKICI'NIN KAÇIŞI 
     Er, Alaattin Çakıcı'nın yurt dışına kaçışı ile ilgili soru üzerine, Çakıcı'nın 1999 yılında yakalanmasının ardından Türkiye'ye iadesinin sağlandığını, İstanbul DGM tarafından hakkında yurt dışına çıkışı konusunda tahdit konulduğunu söyledi. Alaattin Çakıcı'nın yurt dışında pasaportsuz yakalandığını, bu kişiye Türkiye'den de daha sonra pasaport verilmediğini vurgulayan Er, ''Kendisinin resmi bir pasaportu yok. Sınır kapılarından resmi bir çıkışı da söz konusu değil. Yurt dışına illegal yollardan kaçtığı duyumları var. Yerinin tespiti ve yakalanması konusunda çalışmalar sürüyor'' dedi. 
     Er, polisin bu kaçışta bir ihmalinin söz konusu olup olmadığına ilişkin soruyu yanıtlarken, Çakıcı'nın kaçışında herhangi bir ihmalin söz konusu olmadığını bildirdi. 
     Alaattin Çakıcı'nın Haluk Kırcı ile birlikte kaçtığına dair iddialar konusunda bir tespitlerinin olmadığını bir soru üzerine vurgulayan Er, Çakıcı'nın kırmızı pasaportu olup olmadığıyla ilgili başka bir soru üzerine de kırmızı pasaportun Dışişleri Bakanlığı tarafından kimlere verileceğinin belli olduğunu söyledi. 
     İstanbul'da, İhsan Güven'in öldürülmesiyle Necip Hablemitoğlu cinayeti arasında bir bağ olup olmadığına dair soruya ise Er, ''Olay hazırlık tahkikatı aşamasında. Bağlayıcı bir açıklama yapmak doğru olmaz'' yanıtını verdi. 
     
</TEXT>
</DOC>
