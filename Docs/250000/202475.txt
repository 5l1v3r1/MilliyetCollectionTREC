<DOC>
<DOCNO> 202475 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/16/son/soneko10.html </URL>
<DATE> 2003/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
CIA'ye göre Türkiye, dünyanın 17. büyük ekonomisi... 
</HEADLINE>
<TEXT>

     ABD'nin Merkezi Haber Alma Örgütü'nün CIA verilerine göre Türkiye, 2002 yılında dünyanın 17'inci büyük ekonomisi oldu. 
     CIA'nin internet sitesinde yer alan ''The World Factbook'' çalışmasına göre Türkiye, 2002 verileriyle 468 milyar dolarlık satın alma gücü paritesiyle gayri safi yurtiçi hasılası S-GSYH ve 7 bin dolarlık kişi başına milli geliriyle S-KBMG , dünya sıralamasında 17'inciliği aldı. 
     ABD, 10.4 trilyon dolarlık S-GSYH ile ilk sıradaki yerini korurken, Çin 5.7 trilyon dolarla ikinci, Japonya 3.55 trilyon dolarla üçüncü, Hindistan 2.66 trilyon dolarla dördüncü, Almanya 2 trilyon 184 milyar dolarla beşinci oldu. 2002 sıralamasında Fransa 6'ıncı, Birleşik Krallık İngiltere 7'inci, İtalya 8'inci, Rusya 9'uncu, Brezilya 10'uncu sırayı aldı. Türkiye'nin önünde yer alan Avustralya 528 milyar dolarlık yurtiçi gelirle 16'ıncı olurken, İran 456 milyar dolarla Türkiye'nin ardından 18'inci sırada kaldı. Birleşmiş Milletler BM Güvenlik Konseyi daimi üyesi Çin tarafından, Çin toprağı olduğu gerekçesiyle tanınmadığı için BM, Dünya Bankası ve Uluslararası Para Fonu IMF gibi uluslararası kurumlara üye olamayan ve bu nedenle de uluslararası verilerde yer almayan Tayvan, CIA'ya göre 406 milyar dolarlık bir yurtiçi gelire, 18 bin dolarlık kişi başına milli gelire sahip durumda... Tayvan, ekonomik büyüklükte 22'inci sıraya yerleşti. 
     
     ÇİN, ABD'Yİ YAKALIYOR... 
     Son 20-25 yılda olağanüstü bir gelişme gösteren ve 5.7 trilyon dolarlık bir boyuta ulaşan Çin ekonomisi ise ABD ekonomisinin yüzde 55'ine ulaştı. Uzun yıllar boyunca yaklaşık yüzde 10 büyüyen Çin'in satınalma gücü paritesiyle milli gelirde önümüzdeki 15-20 yılda ABD ekonomisini geride bırakması bekleniyor. Çin'in cari gayri safi milli hasılasının bu yıl 1.3 trilyon doları geçmesi bekleniyor. 
     25 büyük ekonominin dünya ekonomisi içindeki payı da yüzde 80.2'yi buluyor. Toplam 49 trilyon dolarlık dünya hasılasının 39 trilyon 295 milyar dolarını 25 ülke üretirken, kalan 208 bağımsız, bağımlı ülke veya bölge ekonomisi sadece 9 trilyon 705 milyar dolar yüzde 19.8 üretimde bulunuyor. 
     
</TEXT>
</DOC>
