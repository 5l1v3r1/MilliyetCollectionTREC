<DOC>
<DOCNO> 206588 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/05/son/soneko37.html </URL>
<DATE> 2004/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüpraş Genel Müdürü Kapasite kullanımı 87'ye yükseldi... 
</HEADLINE>
<TEXT>

     Tüpraş Genel Müdürü Hüsamettin Danış, geçen yıl 24 milyon ton hampetrol işleme hedefine karşın 23,95 milyon ton hampetrol işleyerek hedefe ulaştıklarını, kapasite kullanım oranının da yüzde 85'ten yüzde 87'ye yükseldiğini açıkladı. 
     Danış yaptığı yazılı açıklamada, 24,4 milyon ton ürün satış hedefine rağmen gerçekleşmenin 23,8 milyon ton düzeyinde gerçekleştiğini, ancak tüm üretimin satılarak yılı en az düzeyde stokla kapattıklarını bildirdi. 
     Ortalama hampetrol fiyatının 23,85 dolar varil olarak öngördüklerini ve 22,8 milyon ton hampetrole 3,9 milyar dolar ödemeyi planladıklarını belirten Danış, ''Irak savaşının etkisiyle ortalama hampetrol fiyatının 26,4 varil dolar olarak gerçekleşmesi nedeniyle 21,5 milyon ton hampetrole 4,2 milyar dolar ödendiğini, ancak petrol ürünleri ithalatının önemli ölçüde azalmasına rağmen ithalat 4,8 milyar dolar olmuştur. Tüpraş'ın 4,4 milyar dolar olan ithalat programında savaşa rağmen fazla bir sapma olmamıştır'' dedi. 
     İhracat hedeflerinin 800 milyar dolar olmasına rağmen AB ve ABD'ye 735 milyon dolar, Irak'a da 120 milyon dolarlık ihracat gerçekleştirdiklerini kaydeden Genel Müdür Hüsamettin Danış, 18 katrilyon liralık ciro hedefini 19,3 katrilyon lira ile geçtiklerini anlattı. 
     Genel Müdür Hüsamettin Danış, ''Irak Savaşı riskini doğru strateji ile kara dönüştüren şirketimiz ilk çeyrekte yakalamış olduğu yüksek karlılık sonucu, vergi öncesini 660 trilyon lira olarak revize etmiştir'' dedi. 
     Tüpraş'ın 2 milyar dolarlık yatırım master planı çerçevesinde projelerini sürdüklerini ifade eden Danış, yatırımların tamamlanmasıyla 2006 yılı sonunda İzmit, İzmir ve Kırıkkale rafinerilerinde üretilen tüm ürünlerin AB standartlarına uygun olarak satılacağını dile getirdi. 
     Danış'ın verdiği bilgiye göre, Türkiye petrol ürünleri tüketiminin 2004 yılında yüzde 4,1 artışla 29,9 milyon tona çıkacağını öngören Tüpraş, ortalama varili 22,8 dolardan 3,9 milyar dolar ödeyerek 22,8 milyon ton hampetrol ithal etmeyi planlıyor. 24,5 milyon ton hampetrol işleyerek kapasite kullanım oranını yüzde 87'den yüzde 89'a çıkartmayı hedefleyen Tüpraş, 2004'te 1,7 milyon ton yerli hampetrol işleyecek. 
     Tüpraş, 2004 yılında 24,2 milyon ton petrol ürünü pazarlamayı hedeflerken, petrol fiyatlarının düşeceği öngörüsüyle 18,3 katrilyon ciro sağlanması planlandı. 
     Tüpraş 1 milyar dolarlık ihracat, 680 trilyon lira da vergi öncesi kar hedefliyor. 
     
</TEXT>
</DOC>
