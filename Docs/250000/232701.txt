<DOC>
<DOCNO> 232701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/19/yazar/akyol.html </URL>
<DATE> 2004/04/19/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Lozan'da Kıbrıs ve adalar 
</HEADLINE>
<TEXT>

   
   LOZAN hakkında 'olmazsa olmaz' iki eser Prof. Cemil Bilsel'in "Lozan" adlı mükemmel kitabı, iki büyük cilt. 1933 basımı olduğu için dili epey eskidir. 
   Seha L. Meray'ın büyüklü küçüklü sekiz ciltlik "Lozan Barış Konferansı - Tutanaklar, Belgeler" adlı kitabını Yapı Kredi Yayınları'ndan alabilirsiniz. Bunun da dili fazla yenidir, aşırı 'arı'dır 
   Türkçenin haline bakın 
   Kıbrıs, Mithat Paşa'nın basiretsizliği yüzünden çıkan 1877 Savaşı'nda Rusların, Plevne'yi de geçerek İstanbul'da Yeşilköy'e gelmeleri üzerine, desteğini almak için İngiltere'nin 'yönetimine' verilmiştir. İngiliz Büyükelçisi Layard, "Kıbrıs'ı böyle vermezseniz, zorla alırız" diye tehdit de etmişti Kıbrıs "hukuku şahaneye" yani Osmanlı egemenlik haklarına "halel gelmemek üzere" İngiliz yönetimine verilmiş, Birinci Dünya Savaşı çıkınca da İngiltere Kıbrıs'ı tek taraflı "ilhak" etmiştir. 
   
   KIBRIS için Lozan'da hiç tartışma olmamıştır. 20. madde ile, Türkiye İngiltere'nin Kıbrıs'ı tek taraflı "ilhak"ını tanımıştır. Tartışılsa bir şeyler sağlanabilir miydi Hayır, çünkü Meis'i bile almak mümkün olmamıştı. 
   21. maddede Kıbrıslı Türklere iki seçenek sunulur Ya iki yıl içinde Türk tabiyetini kaybedip İngiliz tabiyetine geçecekler... Veya Türk tabiyetini tercih ederlerse, bir yıl içinde Kıbrıs'ı terk edecekler 
   Türkiye, Kıbrıslı Türklerin Türkiye'ye gelmesini teşvik etmiş, zamanla Türk nüfusu daha da azalmıştır. Ankara 1950'lerin ortalarına kadar "Türkiye'nin Kıbrıs diye bir davasının olmadığını" söylemiştir Rumlar ve Yunanistan ENOSİS için çalışırken 
   Sonra Türkiye Kıbrıs davasına sahip çıkmış, Menderes'le Karamanlis 1959 ve 1960'ta Zürih ve Londra andlaşmalarını imzalamıştır. Bugün Kıbrıs'taki Türk tezleri bu iki andlaşmaya dayanır. 
   
   EGE adalarından 'Oniki Adalar'ı İtalya Trablusgarp Savaşı'nda işgal etmişti. Öteki adaları ise, tarihimizin en büyük birkaç felaketinden biri olan 1912 Balkan Harbi'nde kaybettik, Yunanistan aldı. 
   Bunlar Lozan öncesi çeşitli andlaşmalarla onaylandı. Sevr öncesinde elimizde üç ada kalmıştı Bozcaada, İmroz ve Meis... 
   Yunanistan Meis'i Sevr'de aldı, biz Lozan'da geri alamadık. 
   Lozan'da İmroz Gökçeada ve Bozcaada'ya ilaveten Semadirek ve Meis adalarını almak için Türk heyeti çalışmış fakat mümkün olmamış, buna karşılık adaların askersizleştirilmesi kabul edilmiştir. 
   Lozan'da İsmet Paşa'dan sonra ikinci temsilcimiz olan Rıza Nur, hatıralarında, Ege adalarının stratejik önemini vurgular ama Türkiye'nin bu adaları "ne almaya, ne de sonra muhafaza etmeye" kuvvetinin olmadığını yazar. Meis için bahriyeli Başbakan Rauf Orbay ısrarlıdır ama Rıza Nur "Meis bir ufak kayalık yermiş, ne işimize yarayacak " diye düşünür 
   Adaların bugünkü statüsü Lozan'da 12 - 16. maddelerde düzenlenmiş, Türkiye, Gökçeada ve Bozcaada dışında, Ege'de 3 mil dışındaki bütün ada ve adacıklarda hak iddiasından "feragat" etmiştir. Tarihin getirdiği bir 'durum tespiti' idi bu. 
   Adalar meselesini Cemil Bilsel çok güzel anlatır. Cilt 2, sf. 241 vd. 
   
      
   
   
</TEXT>
</DOC>
