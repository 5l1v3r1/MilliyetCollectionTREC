<DOC>
<DOCNO> 205221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/29/son/sontur45.html </URL>
<DATE> 2003/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakanlar Kurulu 160 milyon lira Ocak ayında bir kerede ödenecek 
</HEADLINE>
<TEXT>

     Adalet bakanı ve Hükümet Sözcüsü Cemil Çiçek, Halk Bankası'nın Esnaf ve Kefalet Kooperatifleri aracılığıyla kullandırdığı kredinin faiz oranının yüzde 25'e indirilmesine ilişkin Bakanlar kurulu kararının imzaya açıldığını ve 1 Ocak 2004'ten itibaren yürürlüğe gireceğini açıkladı. 
     Memurlara bir defaya mahsus verilecek 160 milyon TL'nin Ocak 2004 içinde ödeneceğini bildiren Çiçek, Türk Lirası'ndan 6 sıfır atılmasına ilişkin kanun tasarısının da imzaya açıldığını ifade etti. 
     Çiçek, Bakanlar Kurulu toplantısının ardından düzenlediği basın toplantısında, geçen hafta meydana gelen üzücü olaylara işaret etti. 
     İran'ın Bem kentinde meydana gelen depremle ilgili olarak derhal harekete geçtiklerini anlatan Cemil Çiçek, Türkiye Cumhuriyeti Devleti ve Hükümeti'nin, imkanlar ölçüsünde her türlü yardımı yapmaya çalıştığını belirtti. 
     Olay duyulur duyulmaz, sağlık ve kurtarma ekipleri başta olmak üzere yardıma koşulduğunu anımsatan Hükümet Sözcüsü çiçek, İran makamlarıyla neler yapılabileceği konusunda görüşmelerde bulunduklarını bildirdi. 
     Antalya'da meydana gelen sel felaketi ve Modern Çarşı yangınına da değinen Çiçek, maddi hasar ve can kayıpları yaşandığını, Antalya Valiliği'nin 33 trilyonluk maddi hasar meydana geldiğini bildirdiğini ifade etti. 
     1 trilyon 200 milyar TL'nin valiliğe gönderildiğini anlatan Çiçek, Antalya Özel İdaresi'nin de kendi imkanlarıyla sıkıntıları hafifletmeye çalıştığını söyledi. Çiçek, hükümetin, altyapının eski haline getirilmesi için ciddi çaba sarfettiğini kaydetti. 
     Modern Çarşı'da 230 vatandaşın yangın sonucu işyerlerini kaybettiklerini anımsatan çiçek, ''Sanayi ve Ticaret Bakanlığı, ATO ile koordineli olarak iş sahiplerinin sıkıntılarının giderilmesi için çalışıyor. Vergi, SSK, Sağ-Kur açısından ertelemeleri yaptık'' dedi. 
     
     PARADAN 6 SIFIR ATILIYOR 
     Türkiye Cumhuriyeti Devleti Para Birimi Hakkındaki Kanun'un da Bakanlar Kurulu'nda ele alındığını bildiren Hükümet Sözcüsü Çiçek, ''Türkiye, uzun süredir enflasyonist bir süreçten geçiyor. Bu durum, banknot tutarında, taşınmasında, yazılmasında güçlüklere yol açıyor. Yeni bir düzenleme gerekiyor. Türk parasından 6 sıfır atılmasına ilişkin kanun tasarısı, imzaya açıldı. İmzalar tamamlanırsa, TBMM'ye bu hafta gidecek'' açıklamasında bulundu. 
     
     HALK BANKASI KREDİ FAİZLERİ 
     Bakanlar Kurulu'nun, Halk Bankası'nın Esnaf Kefalet Kooperatifleri aracılığıyla kullandırdığı faizlerin oranını yüzde 25 olarak kararlaştırdığını bildiren çiçek, ''Bu, yüzde 50'nin üzerindeydi. Karar imzaya açıldı, 1 Ocak'tan itibaren yürürlüğe girecek'' dedi. 
     
     MEMURLARA 160 MİLYON 
     2004 Mali Yılı Bütçe Kanunu uyarınca memurlara bir defaya mahsus 160 milyon TL ödeneceğini anımsatan Çiçek, bu ödemenin bayramdan önce, Ocak 2004 içinde gerçekleştirileceğini ifade etti. 
     Çiçek, bu ödemenin maliyetinin 300 trilyon TL olduğunu bildirdi. 
     Bakanlar Kurulu'nun, TBMM çalışmalarının son 3 ayını değerlendirdiğini, bu dönemde 58 kanun tasarı ve teklifinin yasalaştırıldığını anlatan çiçek, bunun çok önemli bir olay olduğunu belirterek, TBMM'yi kutladı. 
     Cemil Çiçek, Bakanlar Kurulu'nun, asgari ücretin henüz belirlenmemiş olması nedeniyle SSK ve Bağ-Kur emekli maaşlarıyla ilgili bir karar alamadığını bildirdi. 
     Çiçek, ''Yarın asgari ücret belirlenirse, Maliye ve Hazine'deki arkadaşlarımızın gece gündüz çalışmalarıyla, bu konudaki kararı almak için gerekli bilgileri kısa sürede edinmiş olacağız. Aceleye de lüzum yok, 15 Ocak'a kadar zaman var'' dedi. 
     
</TEXT>
</DOC>
