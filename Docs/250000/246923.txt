<DOC>
<DOCNO> 246923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/10/son/sontur08.html </URL>
<DATE> 2004/06/10/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
6 yaşında resim sergisi açtı... 
</HEADLINE>
<TEXT>

     Trabzonlu 6 yaşındaki Talha Gümüş, 1. kişisel resim sergisini açacak. 
     Resim yapmaya 3 yaşında başlayan Gümüş, AA muhabirine yaptığı açıklamada, resim yapmayı çok sevdiğini, en çok araba, tavşan ve deniz atı çizmenin hoşuna gittiğini söyledi. 
     Büyüdüğü zaman yağlı boya resimler yapmak istediğini ifade eden Gümüş, ''İleride resimlerimden para kazanırsam yine o paraları özürlü çocuklara bağışlayacağım. Benim gibi diğer çocukların da resim yapmalarını istiyorum'' dedi. 
     Resim öğretmeni Neslihan Değirmenci ise Gümüş'ün güzel resim yaptığını vurgulayarak, normalde atölyelerine küçük çocuklar almadıklarını ama Gümüş'ün çizgilere çok hakim olduğu için onu atölyelerine aldıklarını kaydetti. 
     Değirmenci, atölyelerinde 25 öğrencinin çalıştığını ve Gümüş'ün bunların en küçüğü olduğunu ifade ederek, ''Talha Gümüş, diğer öğrencilerin zevkle çalışmalarını sağlıyor. Çok zeki. Özgürce, kurallara ve tekniğe bağlı kalmadan resim yapıyor'' dedi. 
     Gümüş'ün bir yıl içinde yaklaşık 40 adet resim yaptığını kaydeden Değirmenci, ''Talha Gümüş bu heyecanını, isteğini kaybetmezse önümüzdeki yıllarda çok iyi ressam olacak'' diye konuştu. 
     Talha Gümüş'ün 1. kişisel resim sergisi, 11 Haziran tarihinde, Mimarlar Odası'nda açılacak. 
     Sergiden elde edilecek gelir, zihinsel engelli çocukların eğitimine bağışlanacak. 
     
</TEXT>
</DOC>
