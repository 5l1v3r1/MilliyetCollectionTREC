<DOC>
<DOCNO> 227147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/son/sondun28.html </URL>
<DATE> 2004/03/31/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
İspanya hükümetinde tam eşitlik 8 erkek, 8 kadın 
</HEADLINE>
<TEXT>

     İspanya'da 14 Mart'taki genel seçimlerin galibi Sosyalist İşçi Partisi PSOE , yeni hükümeti kurma çalışmalarını hemen hemen tamamlarken, 16 bakanlık 8 erkek, 8 kadın şeklinde dağıtıldı. 
     PSOE lideri Jose Luis Rodriguez Zapatero'nun genel seçimler öncesindeki konuşmalarında vurguladığı kadın-erkek eşitliği yeni kurulacak hükümette etkisini göstermeye başladı. 
     İspanyol basınının, PSOE kaynaklarına dayanarak verdiği haberlerde, kurulacak hükümetteki 16 bakanlığa getirileceklerin isimlerinin belli olduğu, bunların 8 erkek, 8 kadın olarak paylaştırıldığı bildirildi. 
     İspanya'da bir ilki gerçekleştiren Zapatero hükümeti, Başbakan Yardımcılığı görevini bir kadına verdi. M.T Fernandez de la Vega 1. Başbakan Yardımcısı olurken Eğitim, Bilim ve Teknoloji Bakanlığı, Tarım ve Balıkçılık Bakanlığı, Kültür Bakanlığı, Konut Bakanlığı, Sağlık Bakanlığı, Çevre Bakanlığı, Bayındırlık Bakanlığı görevlerine de kadın getirildi. 
     Aznar hükümetinde 15 bakanlıktan sadece 4'ünde kadın bakan bulunuyordu. 
     Bu arada, Zapatero hükümeti, yenilik olarak sosyal konutlardan sorumlu Konut Bakanlığı'nı kurdu. 
     İspanya'da 2 Nisan Cuma günü toplanacak parlamento, meclis başkanlığı ve grup başkanları seçimlerini yapacak. 
     Kral Juan Carlos'un yeni hükümeti kurması için Zapatero'ya görev vermesinin ardından başlayacak sürecin, nisan sonuna doğru tamamlanacağı ve yeni hükümetin resmen göreve başlayacağı belirtiliyor. 
     
</TEXT>
</DOC>
