<DOC>
<DOCNO> 205534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/01/spor/spo07.html </URL>
<DATE> 2003/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Demirel’e vakıf davası 
</HEADLINE>
<TEXT>

     BASKETBOL Federasyonu Başkanı Turgay Demirel hakkında, GSGM’ye aktarması gereken gelirleri federasyona ait vakıfta tutarak görevini kötüye kullandığı iddiasıyla, 4.5 yıla kadar hapis istemiyle dava açıldı. Genel müdürlüğün suç duyurusu üzerine başlatılan soruşturma tamamlandı. Asliye Ceza Mahkemesi’ndeki davanın iddianamesinde, Basketbol Federasyonu Başkanlığı’nın, devlet memurluğu kapsamında olduğu belirtildi. 
     FEDERASYON başkanının kayıt, tescil, itiraz ve ceza ödemelerini GSGM’ye aktarmakla yükümlü olduğu anlatılan iddianamede, Demirel’in, başkanı olduğu Türk Basketbolu’nu Geliştirme Vakfı’nı kullanarak tahsilat yaptığı öne sürüldü. Demirel’in uyarı almasına rağmen bu işlemlere devam ettiğine yer verilen iddianamede, maç yayınları karşılığı TRT’den alınan hasılattan GSGM payına düşen miktarların da vakıfta tutulduğu kaydedildi. 
     DEMİREL’İN, amatör Basketbol Federasyonu’nu özerk birim şeklinde yönetme istek ve uygulamasına girdiği vurgulanan iddianamede, sanığın, görevi suiistimal suçunu işlediği belirtildi. İddianamede, Demirel’in, TCK’nın 240 ve suçun birden fazla işlenmesi nedeniyle cezanın altıda birden yarı oranına kadar artırılmasını düzenleyen 80. maddeleri uyarınca, 1.5 yıldan 4.5 yıla kadar hapis cezasına çarptırılması talep edildi. 
     



 SPOR 























</TEXT>
</DOC>
