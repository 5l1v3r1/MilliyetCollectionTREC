<DOC>
<DOCNO> 242495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/24/son/sonyas10.html </URL>
<DATE> 2004/05/24/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Erkeklerde meme kanseri artıyor 
</HEADLINE>
<TEXT>

     ABD'deki Texas Üniversitesi'nde yapılan araştırmalar, erkekte meme kanseri vakalarının Batı ülkelerinde giderek arttığını ortaya çıkardı. 
     İngiltere'de yayımlanan Cancer tıp dergisinde çıkan araştırmada, erkekte çok sık görülmediği için fazla dikkate alınmayan bu hastalığın, ancak kitlenin aşırı büyümesinden ve kanserin yayılmasından sonra tespit edilebildiğini de ortaya koydu. 
     Araştırma sonuçları, geçen 25 yıl içinde erkekte meme kanseri vakalarının ABD'de her yüz binde 0,86'dan 1,08'e yükseldiğini gösterdi. Bilim adamları, bu değişimin İngiltere ve diğer pek çok Avrupa ülkesinde de benzer olduğunu bildirdi. 
     Bu arada 2524 meme kanserli erkekle aynı durumdaki 380 bin kadının şartlarının da karşılaştırıldığı ve erkeğin hastalığa yakalanma yaş ortalamasının çok daha geç olduğunun tespit edildiği kaydedildi. 
     Kadında hastalığa yakalanma yaşının ortalama 62 olduğunu, bu ortalamanın erkekte 67 olarak tespit edildiğini belirten bilim adamları, İngiltere'de yılda 300 erkeğe karşılık 41 bin kadında meme kanseri tespit edildiğini vurguladı. Bilim adamları, bunun için hastalığa karşı uyanık olunması yönündeki kampanyaların hedefinde de kadınların bulunduğuna dikkat çekti. 
     İngiliz bilim adamları, ''Oysa durum gösteriyor ki bu kampanyalar, erkekleri de uyanık olmaya çağırmalı ve hastalık çok ilerlemeden teşhis konulması sağlanmalı'' dedi. 
     
</TEXT>
</DOC>
