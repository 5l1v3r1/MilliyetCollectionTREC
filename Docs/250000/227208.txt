<DOC>
<DOCNO> 227208 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/son/soneko19.html </URL>
<DATE> 2004/03/31/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Bakkaların yeni rakibi "Discount" marketler... 
</HEADLINE>
<TEXT>

     Büyük marketlerin küçük alışveriş merkezleri şeklinde kent merkezlerinde mahalle aralarına açtıkları ''Discount'' marketler, bakkalları düşündürüyor. 
     Konya Bakkallar Odası Başkanı Münir Angı, bakkallık mesleğinin büyük beceriler gerektirmeyen hemen herkesin yapabileceği bir iş olduğunu söyledi. 
     Yıllardır bir yerde çalışamayan çok sayıda kişinin bakkal açarak kendi kendine istihdam sağladığını ifade eden Angı, bu şekilde Türkiye genelinde yaklaşık 800 bin, Konya'da ise 2 bin bakkalın faaliyet gösterdiğini anlattı. 
     Ekonomik krizlerden sonra son yıllarda bakkalları en fazla büyük marketlerin zor durumda bıraktığını kaydeden Angı, şunları kaydetti 
     ''Kent merkezlerinde büyük marketler hızla yaygınlaşırken bakkallar eskisi kadar kazanamaz oldu. Bakkallar kadar, 57 farklı iş yapan küçük esnaf da büyük sıkıntı çekti. Öyle ki bu esnaf ve bakkalların önemli bir çoğunluğu rekabet edemediği için kapısına kilit vurmak zorunda kaldı. Sanayi ve Ticaret Bakanlığı ise aradaki haksız rekabeti önleyebilmek ve küçük işletmeleri koruyabilmek amacıyla Büyük Mağazalar Yasa Taslağı'nı hazırladı.'' Tasarıya göre kent merkezinde büyük market kurulmasının önleneceğini dile getiren Angı, bunun da sıkıntıları çözmediğini, marketlerin bu sorunu kısa süre içinde aşmayı başardığını bildirdi. 
     Kent merkezinden uzak kalmak istemeyen marketlerin mahalle aralarına küçük alışveriş merkezleri şeklinde girdiğini belirten Angı, ''Discount marketler hızla çoğalıyor. Her mahallede marketler açılıyor. Bakkalların karşısına şimdi de küçük marketler zinciri çıktı'' dedi. 
     
     ''MAHALLE ARASI MARKETÇİLİĞİ' 
     Discount marketlerde çeşidin az olduğunu ancak, buna karşın tanındıkları için büyük rağbet gördüklerini anlatan Angı, şöyle devam etti 
     ''Önceden marketlerde sınır 200 metrekareydi. Son yasayla sınırlama 400 metrekareye çıkarılınca discountların önü açıldı. Ülkenin dört bir yanında discount marketlerin sayıları hızla artıyor. Konya'da sadece bir firmanın 26 discount marketi bulunuyor. Başka bir şirketin ise 10'un üzerinde bu türden küçük marketi var. Halen küçük market açmaya devam ediyorlar. Şimdi de bakkal dükkanı gibi mahalle arası marketçiliği yaygınlaşıyor.'' Angı, bu sorunun Avrupa ülkelerinde farklı yöntemlerle aşıldığını belirterek, Türkiye'de benzer uygulamalarla bakkallarla destek olunabileceğini ifade etti. 
     Sanayi ve Ticaret Bakanlığı'na bakkalların korunmasına yönelik teklif sunduklarını anımsatan Angı, ''Büyük marketler akşam belli bir saatten sonra kapatmalı, hafta sonlarında bir gün kapalı kalmalıdır. Bu bizi biraz olsun rahatlatır. En azından bakkallar, varlıklarını sürdürebilmeleri için gereken geliri elde ederler. Ülkede 800 bin bakkalın kapısına kilit vurması kimsenin işine gelmez. Bakkallar destek bekliyor'' dedi. 
     
</TEXT>
</DOC>
