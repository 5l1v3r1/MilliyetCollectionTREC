<DOC>
<DOCNO> 232019 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/16/son/soneko31.html </URL>
<DATE> 2004/04/16/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Chevrolet Türkiye Genel Müdürü 2004 otomotiv için rekor yılı olabilir 
</HEADLINE>
<TEXT>

     Chevrolet Türkiye Genel Müdürü Peter Fahrni, bu yıl en az 10 bin kişiyi Chevrolet sahibi yapmayı hedeflediklerini bildirdi. 
     Türkiye'de 12 Şubat'tan itibaren hizmet vermeye başlayan Chevrolet, ürün gamını genişletiyor. 
     Chevrolet Kalos HB, Kalos NB, Rezzo, Lacetti NB ve Evanda'dan sonra şimdi de Lacetti HB'i Türkiye pazarına sunuldu. Lacetti HB'nin, 93 beygir gücünde 1.4 ve 109 beygir gücünde 1.6 motor tiplerine sahip. 1.6 motor seçeneğinde otomatik vites opsiyonu da bulunuyor. 
     İtalyan Giorgetto Giugiaro tarafından tasarlanan Lacetti HB'nin 1.4 motor tipinin satış fiyatı 24 milyar 955 milyon lira olurken, 1.6 motor tipinin satış fiyatı 26 milyar 555 milyon lira olarak belirlendi. 
     Chevrolet Türkiye Genel Müdürü Peter Fahrni, yeni ürünün tanıtımında yaptığı konuşmada, Chevrolet'in 64 gün önce Türkiye'de yeniden doğuşuna tanık olunduğunu hatırlatarak, Türkiye'de Chevrolet ismini devam ettirdikleri için gurur duyduklarını söyledi. 
     İlk 2 ayda yaklaşık bin 500 adet otomobil satışı gerçekleştiren Chevrolet'in Türkiye'de çok iyi bir şekilde karşılandığını ifade eden Fahrni, ''Chevrolet'in 2004 yılında hedefi en az 10 bin kişiyi Chevrolet sahibi yapmak. Pazar payımız çok yakında yüzde 2'ye ulaşmak üzere'' dedi. 
     Tam donanımlı 23 bayi ağını da yıl sonuna kadar 35'e çıkarmayı planladıklarını dile getiren Fahrni, Opel bayilerinin Chevrolet bayiliği aldığı gibi, Opel bayi olmayanların da Chevrolet bayisi olabileceklerini kaydetti. 
     Peter Fahrni, ''Chevrolet ilk 10'a girecek bir marka olma potansiyeli taşıyor. Model yelpazemizi genişleteceğiz. Giderek güçlenmek istiyoruz. Çok güçlü olacağız'' dedi. 
     Chevrolet markasını Türkiye'de geliştirmeyi her açıdan düşündüklerini belirten Fahrni, 2 yıl gibi bir sürede dizel motorlu araçlarının da geleceğini, pazarla ilgili çok umutlu olduklarını söyledi. 
     Fahrni, dizel motorların Güney Kore'de kuracakları yeni motor fabrikasında üretileceğini bildirdi. 
     
     ''2004 BİR REKOR YIL OLABİLİR'' 
     Türkiye'deki otomotiv pazarını da değerlendiren Fahrni, şunları kaydetti 
     ''Düşük faiz oranları çok işimize yarıyor. Para biriminin stabilize olması bizim için avantaj. Bütün ekonomik gelişmeler otomotiv sektörünü destekler şekilde devam ediyor. Ertelenmiş olan talep ve hurda kampanyasının ortaya çıkmasıyla herkes bu yıl araç alıyor. Hurda kampanyası Türkiye'de ekonomik göstergeler açısından da önemli. Güvenli olmayan tehlikeli araçlar artık yollarda görünmüyor. 2004'te binek araç pazarının 450 bini, ticari araç pazarının da 220 bini geçeceğini tahmin ediyoruz. 2004 bir rekor yıl olabilir.'' Chevrolet Türkiye Satış ve Pazarlama Müdürü Murat Aydın da, Chevrolet markalı ürünlere müşterilerin yoğun ilgi gösterdiklerini belirtti. 
     Lacetti HB'in ürün gamına eklenmesiyle Chevrolet'in en geniş ürün gamına sahip markalardan biri haline geldiğini ifade eden Aydın, Chevrolet markasının bilinirliğinin, pazar payının arttığını, bayi ağının genişlediğini kaydetti. 
     
</TEXT>
</DOC>
