<DOC>
<DOCNO> 234778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/spor/spo12.html </URL>
<DATE> 2004/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Altın çocuklar 
</HEADLINE>
<TEXT>


47. Avrupa Serbest Güreş Şampiyonası'nda son gün mindere çıkan Tevfik Odabaşı, Gökhan Yavaşer ve Aydın Polatçı altın madalyanın sahibi oldu. Ömer Çubukçu ise bronz kazandı 


Fırtına gibi estik 
47. Avrupa Güreş Şampiyonası'nın son gününde sporcularımız altınları toplayarak göğsümüzü kabarttı. 60 kiloda mindere çıkan Tevfik Odabaşı finalde Rus Anak Dudaev ile kozlarını paylaştı. Odabaşı rakibini 3 dakika 31 saniyede tuş ederek, altın madalyanın sahibi oldu. 84 kiloda güreşen Göknar Yavaşer ise uzatmalarda Gürcü Minorashvili'yi 3 - 2 yenerek ikinci altını getirdi. 

Polatçı yıkılmadı 
GÜNÜN bir diğer finali ise 120 kiloda yapıldı. Aydın Polatçı finalde Rus Kuraniagomedov ile karşılaştı. Normal süreyi 2 - 1 yenik kapatan Polatçı uzatmada rakibini 3 - 2'lik skorla geçti. Uzatmalarda ilginç anlar yaşandı. Rus hakem bir pozisyon sonrasında Rus sporcuyu galip ilan etti. Teknik heyetin itirazı sonucunda pozisyon tekrar izlendi ve puan Polatçı'ya verildi. 

Bronzla bitirdi 
66 kiloda Ömer Çubukçu üçüncülük - dördüncülük maçında Ermeni Hovhannisyan ile karşı karşıya geldi. Çubukçu, minderden 4-2'lik galibiyetle ayrılarak bronz madalyanın sahibi oldu. Ömer Çubukçu, karşılaşma sonunda büyük sevinç yaşarken, minderde taklalar atarak ilginç görüntüler oluşturdu. Bu arada Ankaralı sporseverler son gün mücadelelelerine büyük ilgi gösterdi. 

Meclis gibi 

AVRUPA Şampiyonası'nın son gününde TBMM Başkanı Bülent Arınç, Başbakan Recep Tayyip Erdoğan, Devlet Bakanı ve Başbakan Yardımcısı Mehmet Ali Şahin, Devlet Bakanı Beşir Atalay, Adalet Bakanı Cemil Çiçek, Tarım ve Köy İşleri Bakanı Sami Güçlü ile yaklaşık 70 milletvekili de tribündeydi. FILA Başkanı Raphi Martinetti, Başbakan Erdoğan, Mehmet Ali Şahin, Mehmet Atalay ve Federasyon Başkanı Osman Şansal'a FILA özel ödülünü verdi. 


</TEXT>
</DOC>
