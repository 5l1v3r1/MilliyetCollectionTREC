<DOC>
<DOCNO> 222694 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/16/son/sondun01.html </URL>
<DATE> 2004/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
BM'ye ETA'yı suçlayan İspanya "Art niyetli değildik" 
</HEADLINE>
<TEXT>

     Madrid'deki terör saldırılarından hemen sonra BM Güvenlik Konseyi'ne, ETA'yı suçlayan bir karar aldırtan İspanya, ''bu yöndeki tutumunun art niyetli olmadığını'' bildirdi. 
     İspanya BM Güvenlik Konseyi'ne Pazartesi günü bir mektup sunarak, saldırıdan ötürü neden ETA'nın suçlanması için ısrar ettiğini izah etti. 
     İspanya'nın BM Büyükelçisi Inocencio Arias tarafından imzalanan mektupta, ''Hükümetimiz saldırının ardında ETA'nın olduğu görüşündeydi ve bu nedenle bu yönde karar çıkarmak için girişimde bulunduk. Ama o günden sonra elimize yeni ipuçları geçti'' denildi. 
     İspanya'daki terör saldırısını kınayan karar tasarısı Fransa tarafından hazırlandı. Ancak sonrasında İspanya'nın baskıları başladı. Hatta İspanya Dışişleri Bakanı, Almanya Dışişleri Bakanı'nı arayarak bu yönde destek istedi. 
     Konsey üyesi bir ülkenin, adının açıklanmasını istemeyen temsilcisi Reuters'a şu açıklamayı yaptı 
     ''Elde çok güçlü ipuçları bulunmamasına karşın İspanya'ya inanmak istedik, bunu tercih ettik'' dedi. 
     
</TEXT>
</DOC>
