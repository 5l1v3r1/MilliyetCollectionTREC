<DOC>
<DOCNO> 202174 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/15/son/sondun10.html </URL>
<DATE> 2003/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Eroğlu Hiçbir parti hükümet kuramazsa yeni seçim yapılabilir 
</HEADLINE>
<TEXT>

     KKTC Başbakanı Derviş Eroğlu, hiçbir partinin hükümeti kuramaması durumunda 3 ay içinde yeniden seçimlerin yapılabileceğini söyledi. 
     Eroğlu, seçim sonuçları açıklandığı sırada partisinin genel merkezinde bir grup gazeteciye yaptığı açıklamada, seçimlerde gelinen bu noktada, KKTC Cumhurbaşkanı Rauf Denktaş'ın hükümeti kurma yetkisini kime vereceğinin önemli olduğunu ve bu çerçevede siyasi partiler arasında istişare yapılması gerektiğini söyledi. 
     Cumhuriyetçi Türk Partisi CTP ile Barış ve Demokrasi Hareketi BDH arasında iktidardaki partilerle koalisyon yapmamaya yönelik bir protokol bulunduğunu hatırlatan Eroğlu, bununla birlikte seçim yoğunluğunun bitmesinden sonra ''bir şeyler olabileceğini'' belirtti. 
     Eroğlu, KKTC Anayasası'nda görev verilen partilerden hiçbirinin hükümeti 3 ay içinde kuramaması durumunda, yeniden seçime gidilebileceğine dair hüküm bulunduğuna dikkat çekerek, bu nedenle 3 ay içinde yeniden seçim yapılabileceğini belirtti. 
     
     ABD ve AB'ye tepki 

     Eroğlu, partisinin seçimlerde aldığı sonucu, dış dünyanın müdahale ettiği şartlarda başarısızlık olarak değerlendirmediğini söyleyerek, ''Bu seçimlerde, başarılı olan da yok, başarısız olan da'' diye konuştu. 
     Eroğlu, seçim sonuçlarının kesinleşmesine yakın parti genel merkezinde düzenlediği basın toplantısında, AB ve ABD'nin gerçekleri saptırarak seçimlere müdahale ettiğini söyledi. Bu şartlar altında UBP'nin oy oranının yadırganmaması gerektiğini belirten Eroğlu, bu koşullar altında aldıkları sonucu başarısızlık olarak değerlendirmediklerini kaydetti. 
     Eroğlu, gelecek günlerde bu sonuçları en iyi şekilde değerlendirmeye çalışacaklarını ifade ederek, atılması gereken adımları atacaklarını bildirdi. 
     Seçim sonuçlarının hükümeti kurma çalışmalarına etkisi ve erken seçime gidilip gidilmeyeceğinin sorulması üzerine Eroğlu, erken seçimin KKTC Anayasası'na göre kuralları bulunduğunu hatırlattı. 
     Şu anki seçim sonuçlarına göre, 4 partinin Cumhuriyet Meclisi'ne girmeye hak kazandığına işaret eden Eroğlu, bu partilere sırayla hükümeti kurma görevinin verileceğini, ancak bu partilerden hiçbirinin hükümeti kuramaması durumunda 3 ay içinde erken seçimin gündeme gelebileceğini kaydetti. Eroğlu, ''Buna gerek olacak mı, olmayacak mı, hep birlikte göreceğiz'' diye konuştu. 
     Derviş Eroğlu, KKTC vatandaşlarını da uyararak, ''seçimleri kazandıklarını zannedenlerin taşkınlık yapabileceğini'' söyledi ve halkın bu kişilere itibar etmemesini istedi. 
     SERDAR DENKTAŞ BİR ARAYA GELELİM 
     KKTC Devlet Bakanı ve Başbakan Yardımcısı, Demokrat Parti Genel Başkanı Serdar Denktaş, halkın seçim sonuçlarıyla, meclise girmeyi başaran partilere, ''Bir araya gelin, kafa kafaya verin'' dediğini belirtti. 
     Serdar Denktaş, yaptığı açıklamada, seçim sürecinde, halkın ortaya koyacağı irade doğrultusunda meclise girecek partilerin asgari müştereklerde birleşmesi gerektiğini söylediklerini anımsatarak, seçmenin bu mesajı verdiğini kaydetti. Serdar Denktaş, ''Kafa kafaya verip bu halkın haklarını koruyan bir gelecek çıkartabilirsek ne ala. Olmazsa, yine karar halkındır. Halka gideceğiz'' dedi. 
     Serdar Denktaş, propaganda süresince ''Hiçbir partiyle koalisyon kurmayız'' demediklerine işaret etti ve parti meclisinin seçim sonuçlarını değerlendirerek hükümet olasılıklarını inceleyeceğini bildirdi. 
     Cumhurbaşkanı Rauf Denktaş'la henüz görüşmediğini ifade eden Serdar Denktaş, bugünkü tabloyla, erken seçimin en büyük olasılık olduğunu belirtti. 
     Karma oylarla, Ulusal Birlik Partisi ve DP'nin milletvekili sayısını birer sayı artırmasının beklendiğini kaydeden Serdar Denktaş, halkın serinkanlı olmasını istedi. 
     Serdar Denktaş, partisinin aldığı oy oranının, ''DP battı bitti, barajı geçemez'' diyenlere yanıt olduğunu söyledi. 
     Bu arada Serdar Denktaş, Cumhuriyetçi Türk Partisi CTP Genel Başkanı Mehmet Ali Talat'ı ziyaret etmek amacıyla CTP Genel Merkezi'ne gitti, ancak burada olmaması nedeniyle, kimseyle görüşemeden genel merkezden ayrıldı. 
     
</TEXT>
</DOC>
