<DOC>
<DOCNO> 214003 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/09/yazar/congar.html </URL>
<DATE> 2004/02/09/ </DATE>
<TIME>  </TIME>
<AUTHOR> Yasemin CONGAR  </AUTHOR>
<HEADLINE>
Dönüm noktasında dört nokta 
</HEADLINE>
<TEXT>

   
   DAVET 
   BM Genel Sekreteri Annan'ın Kıbrıs'ta tarafları müzakereye davet eden mektubu, bazı çevrelerde 'dayatmacı' bulundu. 
   Bu çevrelerin başında KKTC lideri Denktaş ve Türk Genelkurmayı geliyorsa bile, bir yandan Rum tarafının ve Atina'nın, bir yandan da Kıbrıs'ta çözüm yönünde belki de ilk kez ciddi bir irade ortaya koymuş olan Türk siyasi liderleri ile diplomatlarının da davetin üslubuyla ilgili sıkıntıları var. 
   Oysa gerek Annan'ın ekibinden olup da davet mektubun yazılış dinamiğini birebir bilenler, gerekse bu davetin mantığını kavrayan Bush yönetimi mensupları ile konuştuğumuzda aldığımız yanıt aynı "Mektupta, taraflar için sürpriz nitelikli hiçbir şey yok." 
   BM ve ABD kaynakları, üç unsuru ısrarla vurguluyorlar 
   Birincisi, davet mektubundaki koşullar, Annan'ın Nisan 2003'te BM'ye sunduğu raporda yer alan ve müzakerelerin yeniden başlaması için 'olmazsa olmaz' saydığını herkesin bildiği koşullarla aynı. 
   İkincisi Annan, bu koşulları, Türkiye, Yunanistan ve Kıbrıs liderleri ile KKTC lideri hariç yaptığı son görüşmelerde dile getirdi ve AKP hükümetinden bu koşulların benimsendiği izlenimini aldı. 
   Üçüncüsü Annan, bu koşulları önceden benimsemeyen hiçbir müzakere sürecinin sonuca ulaşmayacağı inancında. Başka deyişle Genel Sekreter, Kıbrıs Türk ve Rum liderlerinin samimiyetine tam güvenmiyor, ancak ada halkının ve Ankara ile Atina'nın çözümü istediğine inanarak son bir kez bu şansı zorlamak istiyor. Kıbrıs'ta daha önceki üç yıllık yoğun çözüm çabasının neden başarısızlığa uğradığına ilişkin analizi ve AB takviminin dayattığı zaman sıkışıklığı, Annan'ı, işi başından sağlama almaya yöneltti. Genel Sekreter, tarafları, havanda su dövemeyecekleri ve son anda kaçamayacakları bir sürece zorlarken, Kıbrıs halklarının iradesini ve Atina ile Ankara'nın siyasi güvencesini Denktaş ve Papadopulos'un olası ayak oyunlarının önüne koyan bir strateji izliyor. 
   
   KOŞULLAR 
   Genel Sekreter'in davetine yansıttığı koşulların başında, tarafların iyi niyetle çözüm için çalışması beklentisi var. 
   Annan'ın sunduğu yeni takvimin benimsenmesi 25 Mart'a kadar müzakere, 21 Nisan'da referandum anlaşma metninde boşluklar kalması halinde bunların Genel Sekreter tarafından doldurulmasının kabul edilmesi anlaşma metnini son haliyle referanduma sunma konusunda tarafların en baştan yükümlülük altına girmesi diğer üç 'olmazsa olmaz' koşul. 
   Bu koşulların tümü de, "Annan Planı intihardır" diyen Denktaş'ın hiçbir zaman içine sinmeyen, ancak Başbakan Erdoğan'ın daha önce 'yeşil ışık' yaktığı koşullar. 
   Erdoğan, ideal olanın anlaşma metninin tümüyle müzakere taraflarınca oluşturulması olduğunu, ancak boşluklar kalırsa bunların Genel Sekreterce doldurulmasını - Rumlar'ın da buna ikna olması durumunda - benimseyeceklerini hem BM, hem ABD yetkililerine iletti. Aynı tutum, Türk Dışişleri yetkililerince de muhataplarına aktarıldı. 
   
   İTİRAZLAR 
   Ankara ile Washington arasında geçen cuma yaşanan üst düzeyli telefon trafiğinden sızan bilgiler gösteriyor ki, Türkiye'nin - bu arada Yunanistan'ın da - zorlandığı noktalardan biri, Annan'ın referandum sonuçlarının taraflarca kabulü için aradığı güvence. 
   Genel Sekreter mektubunda, "referandum yapılmadan önce, referandum sonuçlarının tanınması yönündeki dahili süreçlerin tamamlanmasından" söz ediyor. BM kaynaklarına göre, bunun anlamı, Ankara ve Atina'dan, 21 Nisan'da yapılacak referendumlarda alınacak kararı ve bu kararın gerektireceği uluslararası anlaşmaları benimseyeceği yönünde bir yazılı bildirim istenmesi. 
   Genel Sekreter'e yakın bir yetkili, Ankara'nın gerekirse meseleyi referandum öncesi TBMM'ye götürmek ve karar aldırmak konusunda kendilerine 'yeşil ışık' verdiğini de söyledi. Şimdi ABD'nin de dahil edildiği pazarlık ise, böylesi bir ön kararın parlamentolardan çıkmasının yasalara aykırı olduğunda düğümleniyor. Ancak Türk ve Yunan hükümetlerinin Kıbrıs referandumunun sonuçlarını tanımak konusunda bir tür niyet mektubu vermeleri neden mümkün olmasın 
   Ankara'nın dile getirdiği diğer itiraz da Washington'u şaşırttı. Bu, Türk Dışişleri'nin hazırladığı pozisyon belgesinde mevcut olan 'iki kesimliliğin güçlendirilmesi' ile 'garantörlük haklarının devamı' konularının, Annan'ın davet mektubuna yansımamış olması. 
   ABD'li bir diplomat, "Genel Sekreter, davet mektubunda Ankara'nın pozisyonunu yansıtamaz. Bu pozisyon, Annan Planı'nın temel parametrelerini değiştirmeyecek şekilde müzakere edilebilir. Ankara, bunu zaten biliyor" sözleriyle, itirazın mantıksızlığını vurguladı. Ancak Washington, bu itirazın, "Annan Planı çerçeve değil, ancak bir referans olabilir" görüşünü MGK kararına geçirten Kıbrıs şahinleri ile Annan Planı çerçevesinde adil bir çözümün mümkün olduğuna inananlar arasındaki iktidar mücadelesinin yansıması olduğunu da görüyor. 
   
   NEW YORK 
   Son işaretler, Kıbrıs Türk ve Rum liderlerinin, Atina ve Ankara'nın - ve bu arada Washington'ın da - temsilcilerinin, 10 Şubat'ta Kıbrıs müzakereleri için New York'ta buluşacakları yönünde. 
   Bush yönetimi, AKP hükümetinin ve Türk Dışişleri kurmaylarının, Kıbrıs'ta mayısa kadar çözümü samimiyetle istedikleri izlenimine sahip. Washington, KKTC halkının da bu isteği, son genel seçimlerde açıkça ortaya koyduğu inancında. 
   Ancak ABD, Kıbrıs Rum yönetiminin çözüm için aynı şekilde istekli olup olmayacağı konusunda soru işaretleri taşıyor ve Papadopulos yönetiminin zorlanması gerektiğine, bunu da Atina ve AB'nin yapabileceğine inanıyor. 
   Bush yönetiminin çözüm istediğine kesinlikle inanmadığı taraf ise, KKTC lideri Denktaş ve onun çizgisindekiler. 
   ABD'li yetkililer, Kıbrıs'ta çözüm çabasındaki samimiyetinin, AKP için bir iktidar sınavı olacağı kanısındalar. Washington'a göre, 1 Mayıs'a dek çözüm, KKTC ve Türkiye halkının geleceğini aydınlatacak bir dönüm noktası. Bu dönüm noktasında, AKP'nin siyasi iradesinin ne kadar sağlam olduğu ile Türkiye ve KKTC kamuoyundaki çözüm yanlılarının seslerinin ne kadar gür çıkacağı belirleyici olacak. Bir ABD'li diplomatın deyişiyle, "10 Şubat'ta başlayacak süreç çökerse, en fazla Türkiye ve Kıbrıs Türkleri kaybedecek." 
   Bu kaybı önlemenin ilk adımı, Türk tarafının New York'a yazılı bir itiraz belgesi ile gitmemesi. 'Milli dava' bugün artık, Annan Planı çerçevesinde çözümün 'intihar' olduğuna inananlar ile, çözümün çocuklarına daha iyi bir gelecek sağlayacağından emin olanlar arasında bir mücadeleye dönüştü. 10 Şubat, işte bu mücadelede dönüm noktası ve çözüm isteyenler, Başbakan Erdoğan'ın sözlerinin aksine, "Biz elimizden geleni yaptık, bizden günah gitti" diyebilecekleri noktada değiller henüz. 
   
      
   
   
</TEXT>
</DOC>
