<DOC>
<DOCNO> 200224 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/06/son/sonspo15.html </URL>
<DATE> 2003/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray, Beşiktaş'ın 9 puan gerisine düştü... 
</HEADLINE>
<TEXT>

     İstanbulspor'a 3-1 yenilen Galatasaray, ligin 15. haftasında lider Beşiktaş'ın 9 puan gerisine düştü. 
     Ligde yaptığı son 3 maçta galip gelemeyen, Denizlispor'a 2-1 yenilen, ardından Malatyaspor ile 2-2 berabere kalan sarı-kırmızılı takım, son İstanbulspor yenilgisiyle zirve yarışında oldukça büyük yara aldı. 
     Galatasaray, bu sezon ligde 3. kez yenilmiş oldu. 
     
     İSTANBULSPOR ''BÜYÜK'' SEVER 

     Maddi açıdan sıkıntılı günler geçiren İstanbulspor, buna karşın bu sezon ''3 Büyükler'' ile yaptığı maçlarda oldukça başarılı sonuçlar aldı. 
     Sezonun ilk haftasında Kadıköy'de Fenerbahçe'yi 3-0 yenen, Güngören'de Beşiktaş ile 1-1 berabere kalarak rakibinin galibiyet serisine son veren sarı-siyahlılar, son olarak da Galatasaray'ı 3-1 yenerek, ''3 Büyükler'' ile ligin ilk yarısında yaptığı 3 maçta toplam 7 puan alma başarısını gösterdi. 
     Ligde 4 maçtır kazanamayan ''İstanbul Boğaları'', bu galibiyetle puanını 21'ye çıkararak, rahat bir nefes aldı. 
     Bu arada İstanbulspor'un doktoru Mehmet Ünal, yardımcı hakemle tartışması sonucu, maçın hakemi M.Selçuk Dereli tarafından saha dışına çıkarıldı. 
     
     SAHAYA BIÇAK ATILDI 

     Sarı-kırmızılı taraftarlar, karşılaşmanın 78. dakikasında hakem M.Selçuk Dereli'ye bıçak fırlattı. 
     Sahada sakatlığı nedeniyle Balili'nin yanına gelen ve oyunu durduran Dereli'ye tribünlerden yabancı madde yağarken, Galatasaraylı bir taraftarın attığı bir çakı, Dereli'nin karnına isabet etti. Dereli, ağzı açık bir biçimde karnına isabet eden bıçağı yerden alıp cebine koyduktan sonra sahaya atılan yabancı maddeler için uygulanan 3 numaralı anonsun yapılmasını işaret etti. 
     Dereli'ye bıçağın yanısıra çok sayıda çakmak ve şişe de atıldı. 
     
     HASAN ŞAŞ SARI KART CEZALISI 

     İstanbulspor maçında sarı kart gören Hasan Şaş, kart cezalısı oldu. 
     Hasan Şaş, sarı-kırmızılı takımın gelecek hafta yapacağı Trabzonspor maçında forma giyemeyecek. 
     Bu arada Hasan Şaş, maçın ilk yarısında karşılaşmanın yan hakemi Ekrem Kan'a itirazlarda bulundu. Hasan Şaş, ikinci yarı başlamadan önce de orta alanda hakem Dereli'nin yanına giderek, verilen kararlardan yakındı. 
     
     TERİM'E GÜNEŞ ENGELİ 

     Galatasaray Teknik Direktörü Fatih Terim, oturduğu balkondan karşılaşmayı iyi izleyemedi. 
     Cezası nedeniyle yedek kulübesinde yer alamayan Terim, güneşin yüzüne gelmesi nedeniyle sahayı iyi görememenin sıkıntısını yaşadı. Terim, sürekli olarak elinin yardımıyla oyunu izlemeye çalıştı. Fatih Terim'in, Galatasaray'ın oyunu ve yenilen goller nedeniyle sürekli olarak gergin bir biçimde maçı izlemesi dikkati çekti. 
     Bu arada maçın son dakikalarında bir pozisyonda Petre'nin kaleci Oğuz'u degaj yapmaması için engellemesi Hakan Şükür'ü kızdırdı. Hakan, bu oyuncuyu sert bir biçimde ''Ne yapıyorsun '' diye uyarırken, aynı dakika içinde Petre oyundan alındı. 
     
     İSTANBULSPOR'UN SEVİNCİ 

     İstanbulsporlu futbolcular, maçtan sonra Galatasaray'dan alınan galibiyet nedeniyle büyük sevinç yaşadı. 
     Taraftarlarının yanına giden futbolcular, yandaşlarıyla galibiyetin sevincini doyasıya kutladı. 
     İstanbulspor'un attığı ilk golden sonra ''Gördün mü '', 2. ve 3. gollerden sonra ise ''Yürü ancak gidersin'' şarkıları hoparlörden çalındı. 
     
</TEXT>
</DOC>
