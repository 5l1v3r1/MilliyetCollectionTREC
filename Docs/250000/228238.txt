<DOC>
<DOCNO> 228238 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/03/son/sonsiy03.html </URL>
<DATE> 2004/04/03/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
70 yaşındaki belediye başkanı, maaşını dar gelirlilere dağıtacak... 
</HEADLINE>
<TEXT>

     Konya'nın Beyşehir İlçesi'ne bağlı Akçabelen Beldesi'nde belediye başkanı seçilen gurbetçi işçi emeklisi, maaşını dar gelirlilere dağıtacağını söyledi. 
     Akçabelen Beldesi'nde ANAP'tan Belediye başkanı seçilen 70 yaşındaki Mustafa Gür'ün, seçimi kazandıktan sonra makam koltuğuna oturmasının ardından belde halkı tebrik için sıraya girdi. 
     Almanya'ya 1964 yılında gittiğini, 1993 yılında ise emekli olduğunu anlatan Gür, bu dönemden sonra Türkiye'ye sürekli gelip gittiğini söyledi. Belde halkının başkanlık konusunda gelen ısrarlı talebini kıramadığını belirten Gür, ''Beldeme layık bir belediye başkanı olmaya çalışacağım. Seçimden önce aldığım maaşı fakirlere dağıtacağımı söylemiştim. Bu sözümün sonuna kadar arkasında olacağım'' dedi. 
     Beldede fahri bir belediye başkanı gibi çalışıp hizmet edeceğini ifade eden Gür, maaşını, 5 yıl süreyle hiç dokunmadan, biriktirmek suretiyle ya da ihtiyaç oldukça dar gelirli vatandaşlara dağıtarak değerlendireceğini kaydetti. 
     70 yaşında paraya ve pula ihtiyacı olmadığını vurgulayan Gür, ''Ne makam, ne mevki, benim tek istediğim beldeme hizmet edebilmek hemşehrilerimin duasını alabilmek. Bana ihtiyarsın, bu yaşta ne yapabileceksin diyorlar. Gençler yapar da, ihtiyarlar hiç mi hizmet yapamaz. İhtiyarların da neler yapabileceğini herkese göstereceğim'' dedi. 
     Akçabelen'in en önemli sorunlarını su şebekesi, kanalizasyon, yeni yerleşim alanları ve su deposu eksikliğinin oluşturduğunu vurgulayan Gür, bu problemleri belediye imkanları ile çözememesi durumunda, yurtdışındaki gurbetçileri devreye sokacağını ve gerekirse yurtdışından getireceği yardımlarla, beldenin sorunlarını çözeceğini kaydetti. 
     
</TEXT>
</DOC>
