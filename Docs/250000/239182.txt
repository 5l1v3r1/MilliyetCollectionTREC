<DOC>
<DOCNO> 239182 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/11/son/sonyas01.html </URL>
<DATE> 2004/05/11/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Balıkçı teknesi, denizaltı yakaladı 
</HEADLINE>
<TEXT>

     Alman denizaltısı, Danimarka denizinde balıkçı teknesinin ağlarına takılınca yüzeye çıkmak zorunda kaldı. 
     Danimarkalı resmi yetkililerin AFP muhabirine verdiği bilgiye göre, Marie Helene adlı balıkçı teknesi, kuzeydeki Hirstshals limanının 20 mil açıklarında bu sabah avlanırken ''büyük bir balık'' yakaladı, ancak ağlar bu ''avı'' yukarı çekmeye dayanamadı, zira ağlara bir Alman denizaltısı takılmıştı. 
     Başka bir Alman gemisinin, yukarı çıkmak zorunda kalan denizaltının balıkçı teknesinden kurtulmasına yardım ettiği, ''özgürlüğüne kavuşan denizaltının'' yoluna devam ettiği kaydedildi. 
     Alman denizaltısının, bölgede NATO tatbikatı için bulunduğu, tatbikata 16 ülkeden 70 geminin katıldığı belirtildi. 
     Aynı bölgede 20 yıl önce de bir balıkçı teknesi, yine bir Alman denizaltısı ''avlamış'', ancak o zaman ''avcılar av olmuş'' ve denizaltı tarafından dibe çekilen teknenin batması sonucu 3 balıkçı ölmüştü. 
     
</TEXT>
</DOC>
