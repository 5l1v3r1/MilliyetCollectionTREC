<DOC>
<DOCNO> 220381 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/07/guncel/gun01.html </URL>
<DATE> 2004/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk - Yunan dostluğu ödül aldı 
</HEADLINE>
<TEXT>
   Hem sofrayı hem ödülü paylaştılar 
   Gurme-yazar Engin Akın'la, Yunan Mirsini Lambraki'nin kaleminden çıkan 'Aynı Sofrada İki Ülke' adlı kitap, Dünya Yemek Kitapları Fuarı'nda en iyi Akdeniz Mutfağı kitabı ödülüne layık görüldü 
      İSTANBUL Milliyet 
   
   Türk gurme-yazar Engin Akın'la Yunan Mirsini Lambraki'nin birlikte yazdıkları Türk-Yunan mutfağını bir araya getiren "Aynı Sofrada İki Ülke" adlı kitap, Dünya Yemek Kitapları Fuarı'nda bu yılın en iyi Akdeniz Mutfağı kitabı seçildi. 
   Barcelona'da 14. yüzyılda inşa edilmiş olan tarihi Llotja edl Mar'da gerçekleştirilen ödül törenine, Fransız mutfağının duayenlerinden Chef De Divellec, Akdeniz Diyeti Piramidi yaratıcısı Harvardlı Dun Gifford'un da aralarında bulunduğu 400 kişi katıldı. 'En İyi Şef Kitabı', 'En İyi Aile Tarifleri Kitabı' gibi kategorileri olan ödüller, bu yıl 33 ülkede basılmış olan yemek ve şarap kitaplarını kapsadı ve 24 bin kitap arasından sadece 4 bini elemeye tabi tutuldu. 
   
   Kültürel birliktelik 
   İlki 1985'te Frankfurt'ta verilen Gurme Yemek Kitapları Ödülleri, bu yıl ilk kez üç kitaba birden verildi. Türkiye İş Bankası Kültür Yayınları tarafından basılan Türkçe baskısı ile birlikte Ellenika Gramata tarafından basılmış olan Yunan baskısı da aynı ödüle layık görülen "Aynı Sofrada İki Ülke", Akdeniz ülkeleri arasında kültürel birlikteliği vurgulayan ilk kitap olarak ayrıca övgü aldı. Diğer birincilik ödülleri ise BBC'de program yapan Claudia Roden ile New York Times'ın gurme-yazarı Nancy H. Jenkin'in yazdığı kitaplara verildi. 
   
   "Bu kitap bize ışık oldu" 
   "Aynı Sofrada İki Ülke"nin yazarlarından Akın, Mirsini'yle 4 yıllık çalışmalarının ürünü olarak kitabın ortaya çıktığını ve bunun kendisinin ilk kitabı olduğunu belirtti. Akdeniz ülkeleri arasında yemeğin "çok bariz bir ortak nokta" olduğunu söyleyen Akın, "Bu çalışma bir ilk olduğu için büyük ilgi çekti. Bize bir ışık oldu. Başkaları da bizden sanki feyz alacaklar. Lambraki'yle bu işin devamını getirip yeni projeler oluşturmayı düşünüyoruz" dedi. 
   Akın, kitabın içeriğini ise şöyle özetledi "İki ülkenin sofralarına konan yemeklerden yola çıkarak şölen, düğün, kutsal gün gibi günlerde sofraların nasıl kurulduğunu, düzenlendiğini inceledik. Hem benzerlikleri hem de farklılıkları bulduk. Böylece iki ülkenin kültürlerine yolculuk yaptık." 
   
   
</TEXT>
</DOC>
