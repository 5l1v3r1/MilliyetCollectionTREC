<DOC>
<DOCNO> 220197 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/06/yasam/yas00.html </URL>
<DATE> 2004/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaza mı, cinayet mi 
</HEADLINE>
<TEXT>

   Hukuk öğrencisi Önder Babat, Beyoğlu'nda başına gelen bir kurşunla can verdi. Arkadaşları 'Susturucu silahla öldürüldü' diyor. Polis ise 'kaza' iddiasında... 
      ŞAKİR AYDIN İstanbul 
   
   Beyoğlu'nda başına nereden geldiği belli olmayan bir kurşun isabet eden hukuk fakültesi öğrencisi Önder Babat'ın 25 ölümü tartışma yarattı. 
   Babat'ın 9 milimetrelik bir mermi çekirdeği yaralanmasına bağlı beyin kanaması sonucu öldüğü belirlenirken, arkadaşları siyasi kimliği nedeniyle susturuculu silahla öldürüldüğünü, polisse maganda kurşunu olabileceğini öne sürdü. 
   
   'Eylemci bir gençti' 
   İnsan Hakları Derneği İstanbul Şubesi'nde dün açıklama yapan Avukat Anıt Baba, "Polis, zarf içindeki taşı göstererek, 'Olay adli bir vaka değil, adi bir vaka. Otopsiye gerek yok' dedi. Biz ailesiyle görüşerek otopsi yapılmasını istedik. Şifahen ulaştırılan bilgilerde susturucu takılmış bir silahla uzaktan ateş edildiği söylendi" iddiasında bulundu. Babat'ın arkadaşları da, polise verdikleri ifadelerinde silah sesi duymadıklarını iddia etti. Avukat Baba, Babat'ın 'yorgun bir merminin' kafatasını delip geçmesiyle ölmüş olmasını mümkün görmediklerini belirterek, "Olayın bir sol derginin önünde gerçekleşmesi, Babat'ın İstanbul Üniversitesi'ndeki eylemlerde ön planda bir kişi olması kafalarda soru işaretleri doğuruyor. Bu siyasi bir cinayettir" diye konuştu. 
   Arkadaşı Erman Öztürk de, olayı "Başına birşey düştü zannettim. Elime kan geldi. Bir bardan buz alıp yarasına koyduktan sonra hastaneye götürdük. İfade verecektim, ama polisler Önder'i öldürmüşüm gibi üzerime geldi. Sivil polis boğazıma yapıştı" diyerek anlattı. 
   Babat'ın yakınlarının olay yerinde kanlı bir taş bulup incelemeye almasını eleştirdiği polis yetkilileri ise, olaya, Gençlerbirliği - Parma maçı sonrası kutlama yapan magandaların havaya sıktığı kurşunlardan birinin yol açmış olabileceğini öne sürdü. 
   
   HABERİN ÖZETİ    İstanbul Üniversitesi Hukuk Fakültesi dördüncü sınıf öğrencisi Önder Babat 25 , geçtiğimiz çarşamba akşamı, üç arkadaşıyla Beyoğlu'daki Fransız Kültür Merkezi'ndeki kısa metrajlı belgesel film gösterisine gitti. Gösteri sonrası Babat ve arkadaşları İskenderiye Bilimsel Araştırmalar Kültür Vakfı'na döndü. Burada aldıkları felsefe kursunun ardından tekrar dışarı çıktıkları sırada, Babat birden yere yığıldı. Kafasının arkasından kan aktığını gören arkadaşlarının hastaneye kaldırdığı Babat, kurtarılamadı. 
   'Adres sormayan bir kurşunun' canını aldığı Babat memleketi Tunceli'de toprağa verildi. 
   
   Yorgun mermi öldürebilir mi    UZMANLAR, Babat'ın ölümüne 'yorgun mermi havaya sıkılan bir merminin yere düşmesi yol açıp açamayacağını şöyle değerlendirdi "Bu, kurbanın o andaki duruşuna göre mermi yönünün tespit edilmesiyle anlaşılabilir. Merminin giriş açısından sekip sekmediği belirlenebilir. Havaya sıkılan mermi, ivme kaybederek düşüşe geçer. İnsana isabet etmesinde ise, merminin değdiği yerin yumuşak ya da sert doku olması önemlidir. Yumuşak dokuya girmesi zordur. Ancak, mesafe ve hava koşulları bunu değiştirebilir." 
   
   
</TEXT>
</DOC>
