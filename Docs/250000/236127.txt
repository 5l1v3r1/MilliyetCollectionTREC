<DOC>
<DOCNO> 236127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/30/son/sondun15.html </URL>
<DATE> 2004/04/30/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Merkel Türkiye'ye yerine getirilmeyecek vaatler verilmesinden sıkıldım 
</HEADLINE>
<TEXT>

     Alman Hıristiyan Demokrat Birlik Partisi CDU Genel Başkanı Angela Merkel, ''Türkiye'ye yerine getirilemeyecek vaatlerde bulunulmasından sıkıldığını'' söyledi. 
     Merkel, AB'nin genişlemesine ilişkin federal mecliste yapılan tartışmada, ''Hiç kimse 1963 yılında, 10 ülkenin günümüzde AB'ye gireceğini tahmin edemezdi. Avrupa o zamanlar serbest ticaret bölgesiydi ve hiç kimse günün birinde ortak sınırlara sahip olan büyük bir iç pazara dönüşeceğini bilemezdi. Türkiye'ye yerine getirilemeyecek vaatlerde bulunulmasından sıkıldım. Bu nedenle her zamanki görüşlerimizi savunuyoruz'' dedi. 
     Türkiye'de Başbakan Recep Tayyip Erdoğan ile yaptığı görüşmede, daha fazla demokrasi uygulamak için Türkiye'nin heyecanlı, ilginç ve doğru bir yolda olduğunu söylediğini ifade eden Merkel, ''Türkiye'nin gerilemesine neden olacak ve gelişmesini engelleyecek bir şey yaparsak, bu saçımızı başımızı yolacağımız bir gelişme olur. Bunu hiç kimse istemez. Ancak Kopenhag kriterleri çift yanlıdır. Bir yanda AB'ye girmek isteyen ülkeleri, diğer yanda da AB'nin mevcut durumunu ele alır. Burada önemli olan entegrasyon kapasitesidir. Avrupa'yı teşvik etmek isteyenler, Avrupa'daki insanları zorlamamalı'' diye konuştu. 
     Merkel, Almanya Başbakanı Gerhard Schröder'in, AB'nin genişlemesine ilişkin yaptığı hükümet açıklamasında, muhalefeti ''körü körüne popülizm yapmakla'' suçlamasıyla ilgili olarak da, ''Bu tartışma yoğun şekilde sürdürülüyor. Bunun körü körüne popülizmle gerçekten de hiç ilgisi yok. Yoksa Avrupa Konvansiyonu Başkanı Valery Giscard d'Estaing'i bununla mı itham ediyorsunuz Bunu yapmamanızı öneririm'' dedi. 
     Ankara'yı şubat ayında ziyaret eden Merkel, Türkiye'ye AB üyeliği konusunda ''imtiyazlı ortaklık'' önerilmesini istediğini söylemişti. 
     
</TEXT>
</DOC>
