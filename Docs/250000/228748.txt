<DOC>
<DOCNO> 228748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/05/son/sontur07.html </URL>
<DATE> 2004/04/05/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
DHKP C operasyonu... 29 gözaltı ile birlikte dökümanlar ele geçirildi 
</HEADLINE>
<TEXT>

     Terör örgütü DHKP-C'ye yönelik 5 ülkede gerçekleştirilen operasyonların İstanbul ayağında gözaltına alınan 29 kişi ile birlikte bol miktarda örgütsel doküman ele geçirildiği bildirildi. 
     İstanbul Terörle Mücadele Şube Müdürlüğü'nden yapılan yazılı açıklamada, istihbarat birimleriyle koordineli olarak ''yasadışı sol bir örgütün sözde legal kurumlarına yönelik'' 1 Nisan 2004 tarihinde İtalya, Almanya, Hollanda ve Belçika ülkelerinin güvenlik birimleriyle eş zamanlı olarak operasyon başlatıldığı belirtildi. 
     Açıklamada, operasyonların İstanbul ayağında Şişle ve Beyoğlu ilçelerinde bulunan 6 ayrı adreste yapılan uygulamalar sonucun, 37 örgüt mensubu ile bu kişilerle ilişki içerisinde bulundukları belirlenen 2 kişinin gözaltına alındığı kaydedildi. 
     Gözaltına alınan kişilerden 10'unun, Terörle Mücadele Şube Müdürlüğü'nde alınan ifadelerinin ardından serbest bırakıldığı ifade edilen açıklamada, 29 kişinin ise işlemleri tamamlanarak DGM Cumhuriyet Başsavcılığı'na gönderildiği bildirildi. 
     Açıklamada, bu kişilerin barındıkları yerlerde yapılan aramalarda, bol miktarda bilgisayar çıktısı şifreli örgütsel doküman, bu dokümanların çözümünü yapan şifre anahtarı, örgütsel dokümanları imha etmek için benzin, bilgisayar kasası aparatları, pankart bezleri, bol miktarda örgütsel CD, disketler ve video kasetleri, cep telefonları ve sim kartları ile örgütsel içerikli yayınların ele geçirildiği kaydedildi. 
     Polis yetkilileri, yakalanan kişilerin terör örgütünün yönetim kadrosunda yer aldığını öne sürdüler. 
     

     
</TEXT>
</DOC>
