<DOC>
<DOCNO> 248373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/16/son/sondun41.html </URL>
<DATE> 2004/06/16/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Türkler en çok Hollanda'da vatandaşlığa geçiyor 
</HEADLINE>
<TEXT>

     Merkezi Almanya'nın Essen kentinde bulunan Türkiye Araştırmalar Merkezi TAM Vakfı'nın Direktörü Faruk Şen, AB ülkeleri içinde Türklerin en yoğun şekilde bulundukları ülkenin vatandaşlığına geçtikleri ülkenin Hollanda olduğunu bildirdi. 
     Şen, yaptığı açıklamada, ''Hollanda'da yaşayan 270 bin Türkün 174 bini Hollanda vatandaşı. AB ülkeleri içinde yüzde 65'lik oranla bulunduğu ülkenin vatandaşlığına geçen en büyük Türk nüfusu Hollanda'da yaşıyor. Ayrıca 2002 yılı itibariyle ülkede bulunan 6 bin Türk girişimcisi 31 bin kişiye istihdam olanağı sağlıyor'' dedi. 
     Hollanda'da çalışan Türk nüfusunun ülke GSYİH'sına 5 milyar 3 milyon euro katkı sağladığını kaydeden Şen, ''AB sınırları içinde 3 milyon 770 bin Türk yaşıyor. Birlik sınırları içinde Almanya ve Fransa'dan sonra en çok Türkün yaşadığı ülke de Hollanda'' dedi. 
     Türklerin, yaşadıkları ülkelerdeki ekonomiye önemli katkı sağladıklarını belirten Şen, ''Hollanda'da 1996 yılında toplam 4200 Türk girişimcisi vardı ve bu girişimciler 360 milyon euro'luk yatırım yapıyorlardı. 1 milyar 300 milyon euro'luk cironun yanı sıra 13 bin 600 kişiye de istihdam imkanı yaratıyorlardı. Aradan geçen 6 yılda 6 bine yükselen Türk girişimci sayısıyla beraber yatırım, istihdam ve ciro da ikiye katlandı. Bu ivme elbette ülke ekonomisine de yansıyor'' dedi. 
     
</TEXT>
</DOC>
