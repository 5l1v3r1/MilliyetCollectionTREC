<DOC>
<DOCNO> 205421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/30/son/sonspo16.html </URL>
<DATE> 2003/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Ağaoğlu Kimse Trabzon'dan "yıldız" transferi beklemesin 
</HEADLINE>
<TEXT>

     Trabzonspor eski yöneticilerinden ve Golf Federasyonu Başkanı Ahmet Ağaoğlu, bordo-mavili ekibin yeni yönetiminin başarılı olacağına inandığını söyledi. 
     Ahmet Ağaoğlu, Trabzonspor'un ilk yarıdaki başarısının bu yılla sınırlı olmadığını, 2-3 yıllık çalışmanın ve sabrın ürünü olduğunu belirterek, ''Bugün gelinen başarılı nokta çok kolay elde edilmedi. Şu anda takımın başında bulunan ve kulübün eski futbolcularından bir arkadaşımın bu zorlukları bilerek, başarıyı daha da artıracağına inanıyorum. Yeni yönetimin bu bilinçle çalışmalarını sürdüreceğine inancım tamdır. 
     Trabzonspor'un en fazla ihtiyacı olan şey birlik ve beraberliktir. Kulübün yeni başkanı Atay Aksu'nun etrafında bu birlik ve beraberliğin bir ölçüde sağlandığını görüyorum'' diye konuştu. 
     Ağaoğlu, kendisini umutlandıran en önemli hususun kulüpte beraberliğin sağlanmasını görmek olduğunu ancak yönetimin ikinci yarıda işinin bir hayli zor olduğunu ifade ederek, şöyle konuştu 
     ''Yeni yönetim, ligde ikinci konumda aldıkları Trabzonspor'u daha üst sıralara çıkarmak ya da en azından bulundukları yeri muhafaza ederek başarılı olabilir. Şampiyonlar Ligi de dahil Trabzonspor için bu sene en büyük başarı ilk 3 arasında yer almaktır. 
     Yeni yönetim 2004 yılında uygulamaya girecek UEFA kriterlerine takımı hazırlaması gerekiyor. Önlerinde 12 ay gibi bir süre görünse de 32 aylık bir icraat yapmak zorundalar.'' 
     
     YILDIZ TRANSFERİ 
     Ahmet Ağaoğlu ligde Beşiktaş, Galatasaray, Fenerbahçe, Gençlerbirliği, Denizlispor ve Gaziantepspor gibi zorlu takımlarla mücadele ettiklerine dikkati çekerek, konuşmasını şöyle sürdürdü 
     ''Fenerbahçe ikinci olmak için takviye düşünüyorsa, Trabzonspor da transfer yapmak zorundadır. Ancak kulübün maddi imkanları gözetilerek olağanüstü bir borçlanmaya gidilmemeli. İhtiyaç duyulan yerlere gerekli transferleri yapacaklardır. Hiç kimse Trabzonspor'dan yıldız futbolcu transferi beklemesin. Çünkü Trabzonspor yıldız futbolcularla değil, görevinin sorumluluğunu ve giydiği formanın hakkını veren futbolcularla bugünlere gelmiştir.'' 
     
</TEXT>
</DOC>
