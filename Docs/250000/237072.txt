<DOC>
<DOCNO> 237072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/04/siyaset/siy05.html </URL>
<DATE> 2004/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Papadopulos Türkiye bizi tanımak zorunda 
</HEADLINE>
<TEXT>


Rum lider, Türkiye'nin, AB üyesi Rum Kesimi'ni tanımaktan başka seçeneği olmadığını öne sürdü 

YORGO KIRBAKİ Atina 


Başbakan Recep Tayyip Erdoğan'ın "Dünya tanımış zaten. Yapabilecek birşey yok. Tanımıyorum demekle ne yapabilirsiniz" dediği Kıbrıs Rum Kesimi'nin lideri Tasos Papadopulos kesin konuşarak, "Türkiye Kıbrıs Cumhuriyeti'ni tanımak zorundadır. Kıbrıs artık AB üyesidir ve AB üyesi olarak tüm diğer üyelerle aynı imtiyazlara sahiptir" dedi. 
Rum Dışişleri Bakanı Yorgos Yakovu da, Türkiye'nin "Kıbrıs Cumhuriyeti"ni tanımayı kısa süre içinde inceleyeceğine inandığını belirtti. Yakovu şunları kaydetti "Türkiye başka türlü yapamaz. Türkiye'nin AB ile Gümrük Birliği Anlaşması ve ortaklık ilişkisi var. Kıbrıs Cumhuriyeti'nin tanınmaması sürekli sorunların çıkmasını sebep olacak. Kıbrıs Cumhuriyeti'ne ambargo uygulayan Türkiye'dir. Bu sorunlar çok yakın bir zamanda su yüzüne çıkacak." 

'Erdoğan teslim oldu' 
Erdoğan'ın sözleri Rum basınında geniş yer buldu. Referandumda "hayır"ı destekleyen Simerini gazetesi, Başbakan'ın sözlerini manşetine taşıdı. "Erdoğan ellerini kaldırdı teslim oldu " başlığını kullanan Simerini, "Erdoğan, Kıbrıs'ın AB üyesi olmasından sonra kendini baskı altında hissediyor" diye yazdı. 



</TEXT>
</DOC>
