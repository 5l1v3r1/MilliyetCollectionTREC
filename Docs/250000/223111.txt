<DOC>
<DOCNO> 223111 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/17/son/soneko26.html </URL>
<DATE> 2004/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Kral Abdullah Aşırılara karşı 'İslam böyle değildir' diyebilmeliyiz 
</HEADLINE>
<TEXT>

     Ürdün Kralı Abdullah, İslam içinde özellikle ılımlar ile aşırılar arasında bir mücadele bulunduğunu belirterek, ''Bizler ılımlı Müslümanlar olarak, aşırılara karşı ayağa kalkıp Kuran bunu söylemiyor, İslam böyle değildir diyebilmemiz gerekiyor. Müslümanların çoğunluğunun kalkıp Yeter artık diyebilmesi ve bu insanların bizim gerçek inanışımızı temsil etmediğini dünyaya açıklayabilmesi gerekiyor'' dedi. 
     Türk-Ürdün İş Konseyi tarafından düzenlenen çalışma kahvaltısında katılımcıların sorularını yanıtlayan Kral Abdullah, terörizm gibi bir sorunla karşıya bulunulduğunu belirterek, ''Pek çok ülke aşırılıkla, terörizmle mücadele etmemiz gerektiğini söylüyor, ama bu savaşın yarısıdır. Çünkü aşırılık ve terörü ortadan kaldırmak için onlarla mücadele etmek yetmez, sebeplerini de ortadan kaldırmak lazım'' diye konuştu. 
     Kral Abdullah, Arap ve Müslüman dünyası açısından en önemli konunun, aşırıların, teröristlerin İsrail-Filistin sorunu nedeniyle kendilerine yandaş bulması olduğunu ifade ederek, şunları kaydetti 
     ''O nedenle Filistin sorununu çözmemiz gerekiyor, bunu çözemezsek, Ortadoğu'da istediğimizi oluşturamayız. Özel sektör, pek çok insandan daha fazla bu bölgenin potansiyelini biliyor. Bu potansiyeli ortaya çıkarmak için İsrail-Filistin sorununun çözülmesi lazım. Bu herkesi, ABD'yi, Türkiye'yi, Ürdün'ü etkiliyor. Dolayısıyla eğer gerçekten refahın olduğu bir bölge istiyorsak, o zaman Filistin-İsrail sorununu çözmemiz gerekiyor. Bunu çözebilirsek, terörle mücadelenin büyük bir kısmı yüzde 70-80 belki ortadan yavaş yavaş kalkacaktır.'' 
     
     İSLAM İÇİNDE MÜCADELE 

     İslamın karşı karşıya kaldığı problemler olduğunu ve İslam içinde özellikle ılımlar ile aşırılar arasında bir mücadele bulunduğunu belirten Kral Abdullah, ''Burada sessiz çoğunluğun kalkıp kendi sesini duyurabilmesi gerekiyor. Bu da en çok eğitimle olabilir'' dedi. 
     İslam konusunda karşı karşıya kaldıkları problemlerin uzun vadeli olduğunu ifade eden Kral Abdullah, açıklamasını şöyle sürdürdü 
     ''Askeri savaşlar belki birkaç yıl daha sürecektir ve terör ağlarının ortadan kaldırılması, finansmanın durdurulması konusunda çalışmalar yapılacaktır. Ama uzun vadedeki problem eğitim boyutudur. Bizler ılımlı Müslümanlar olarak, aşırılara karşı ayağa kalkıp Kuran bunu söylemiyor, İslam böyle değildir diyebilmemiz gerekiyor. Eğitim boyutu belki bir 10 yıl veya daha fazla sürecektir. Şu anda belki de ilk defa biz İslam açısından bu konuları konuşuyoruz ve tartışabiliyoruz. 
     Birkaç yıl önce bunları tartışmak belki siyaseten doğru görülmüyordu. Ama artık bu tartışılıyor, tartışılmalı. Müslümanların çoğunluğunun kalkıp Yeter artık diyebilmesi ve bu insanların bizim gerçek inanışımızı temsil etmediğini dünyaya açıklayabilmesi gerekiyor.'' 
     
     SERBEST TİCARET ANLAŞMASI SÖZÜ 

     Kral Abdullah, bir katılımcının ''Serbest ticaret anlaşması konusunda sizden bir Kral sözü alabilir miyiz '' sorusu üzerine, ''Türkiye ile gelecekte bir serbest ticaret anlaşması yapmak için hem hükümet, hem kral adına böyle bir söz veriyoruz'' dedi. 
     Ürdün'ün daha küçük bir ülke olması nedeniyle, bazı sektörlerde sorunlar ve kaygılar bulunduğunu dile getiren Kral Abdullah, ''Bakanlarımız yakın bir gelecekte görüşecekler, ne kadar esnek olabiliriz bu konuda görüşeceğiz. Türkiye ile bu anlaşmayı yapmak istiyoruz. Türk hükümeti de bizim bazı endişelerimizi göz önüne alacaktır diye umuyoruz. Bu konuda herkes açık yüreklilikle çalışırsa bir anlaşmaya varabileceğiz ve iki ülkenin özel sektörü de bundan çok memnun olacaktır'' diye konuştu. 
     
     İRLANDA MODELİ 

     Bir katılımcının ''Bir Türk şirketi mesela Akabe'ye yatırım yapmak isterse kaç tane onay alması gerekiyor '' sorusu üzerine Kral Abdullah, İrlanda'nın modelini oluşturmaya çalıştıklarını ve iki hafta önce hükümet olarak bu konuyu görüştüklerini söyledi. 
     Kral Abdullah, ''Bu konudaki prosedürün ne olacağını Dünya Ekonomik Forumu'nun Mayıs ayında Akabe'de yapacağı toplantıya kadar belirleyeceğiz. Hükümet de bundan sorumlu, o tarihe kadar bu işi bitirecek ve tek bir yerden onay almak yetecek. Bu iş olacak, Mayıs ayına kadar tek bir aşamada bu iş halledilecek'' diye konuştu. 
     
</TEXT>
</DOC>
