<DOC>
<DOCNO> 202408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/16/yazar/dundar.html </URL>
<DATE> 2003/12/16/ </DATE>
<TIME>  </TIME>
<AUTHOR> Can DÜNDAR  </AUTHOR>
<HEADLINE>
Sıra Bush'ta... 
</HEADLINE>
<TEXT>

   
   "Kırmızı şapkalı kız"ı, "kız tarafı" değil de "kurt tarafı" yazsaydı, bugün bambaşka bir masal dinliyor olacaktık. 
   Ne kurttan "zalim" diye, ne de kızdan "masum" diye söz edilecekti. 
   Biri "karnı acıkmış bir hayvan" olacaktı, diğeri ise "ağza layık bir av"... 
   "Kurt, akıllı davranıp kostüm değiştirerek yemeğini hazırlamıştı. Tam karnını doyurmak üzere iken hain bir tuzağa düşürüldü ve merhametsiz avcılar tarafından karnına taşlar doldurularak acımasızca öldürüldü" diye anlatılacaktı masal merakla gözleri açılmış yavru kurtlara... 
   
   Öyledir bu işler tarihi, kazananlar yazar. 
   Ve aciz çoğunluk da buna alkış tutar. 
   Yine de azınlıkta kalmayı göze alıp masala dipnot düşmek şart. 
   Bugün, baskında öldürülmeyip, küçük düşürülmek üzere halkının karşısına "bitlenmiş diktatör" olarak çıkarılan adam, tıpkı Bin Ladin ve Ortadoğu'daki pek çok emir gibi , çeyrek asır boyunca ABD ve müttefiklerince beslenmiş, desteklenmiş ve silahlandırılmış bir liderdir. 
   Zalim bir tiran olması, ülkesinde en ufak bir açılıma şans tanımaması, Halepçe'de 5 bin Kürt'e karşı kimyasal silah kullanması, ABD'yi zerrece ilgilendirmemiş, Amerikan Savunma Bakanı Donald Rumsfeld, onunla kol kola pozlar vermekte beis görmemiştir. Batı, savaş öncesi Irak'ta köşe bucak aradığı kitle imha silahlarını Bağdat'a bizzat satmış ve Saddam'ın gücüne güç katmıştır. 
   Ta ki bölgesel çıkarları değişene kadar... 
   Çıkarlar değişince gösterişli bir halkla ilişkiler kampanyasıyla masal yeniden yazılmış, "sadık müttefik", bir anda "korkak meczup" rolüne sokulmuştur. 
   
   Ne çok yalan var hayranlıkla dinlediğimiz bu masalın içinde... 
   Savaşın gerekçesi olan ve Irak'ın "Yok ettik" dediği kitle imha silahlarının h l bulunamadığını bugün kimse hatırlamıyor bile... 
   Dünyanın en hukuk tanımaz iki liderinin, Bush ve Şaron'un, en büyük kitle imha silahına sahip olduğunu da... 
   Bunları hatırlamak istemiyoruz. Dünyanın yeni diktatörü kaba kuvvetle bölgeye yerleşirken ve dağıtacağı ganimetten bize de pay düşecekken, anlattığı masala inanmak zorundaydık çünkü... 
   O yüzden dün yine meraklı gözlerimizi kocaman açarak izledik, "kılık değiştirmiş hain kurt" ile "onu ininde yakalayan merhametli avcı"nın haberlerini... 
   Şimdi "bitli kurt"un pişmanlık ifadeleriyle çöküşünü ve köy meydanında karnına taş doldurulup dişlerinin sökülüşünü de aynı iştahla izleyeceğiz... "avcı"nın kanlı dişlerini hatırımıza bile getirmeden... 
   Kendi başına alt edemediği tiranını deviren işgalcinin ayaklarına kapanan bu halk, aşağılandıkça bunun utancını duyacak ve korkarım daha nice kargaşalar yaşayacak. 
   Umarım Bush'tan kurtulmaları da Saddam'dan kurtuldukları kadar kolay olur. 
   
      
   
</TEXT>
</DOC>
