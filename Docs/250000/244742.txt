<DOC>
<DOCNO> 244742 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/02/son/sonsiy08.html </URL>
<DATE> 2004/06/02/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Dışişleri'nden PKK ile mücadelede ABD ve AB'den işbirliği talebi 
</HEADLINE>
<TEXT>

     Dışişleri Bakanlığı Sözcüsü Namık Tan, PKK KADEK KONGRA-GEL'i terör örgütleri listelerine alan ABD ve AB'den örgütle mücadelede dayanışma ve işbirliği göstermelerini istedi. 
     Dışişleri Bakanlığı'nda haftalık basını bilgilendirme toplantısını gerçekleştiren Bakanlık Sözcüsü Namık Tan, PKK terör örgütünün Irak'ın içinde bulunduğu özel koşullardan yararlanarak, Irak'ın kuzeyindeki Kandil Dağı'nda bulunduğunu kaydetti. Tan, 16-22 Mayıs arasında örgütün düzenlediği kongreye dikkat çekerek, ateşkes ilanı ve ateşkesin sona erdirilmesi gibi kararların PKK'nın silahlı bir terör örgütü olduğunun kanıtı olduğunu belirtti. Örgütün Türkiye'nin güvenliğini tehdit ettiğini vurgulayan Tan, her üç ismiyle de örgütü terör örgütleri listesine alan ABD ve AB'nin örgütle mücadelede dayanışma ve işbirliği geliştirmelerinin beklendiğini kaydetti. 
     
     YENİ IRAK HÜKÜMETİNE ÇAĞRI 
     Namık Tan, Irak'ın geçici hükümetinin 1 Haziran'da açıklandığını da anımsattı. Tan, hükümetin, Irak'ın huzuru istikrarı ve güvenliğinin sağlanması ile Irak halkının yaşam koşullarının iyileştirilmesi konularında önemli sorumluluğu oldğunu bildirdi. Seçimleri de kapsayan siyasi geçiş sürecinin demokratik biçimde gerçekleştirilmesinin önemine dikkat çeken Tan, "Temennimiz geçici hükümetin bu görevi Irak halkının ve uluslararsı toplumun beklentileri doğrultusunda yerine getirmesidir" diye konuştu. 
     
</TEXT>
</DOC>
