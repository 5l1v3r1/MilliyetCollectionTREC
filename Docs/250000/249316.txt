<DOC>
<DOCNO> 249316 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/19/son/sontur37.html </URL>
<DATE> 2004/06/19/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
İstanbul'da 5 ilçede 256 ev ve işyerini su bastı... 
</HEADLINE>
<TEXT>

     İstanbul'da sabah saatlerinden itibaren başlayan ve aralıklarla devam eden yağış nedeniyle, 5 ilçede 256 ev ve işyerini su bastı. 
     Büyükşehir Belediyesi Afet Koordinasyon Merkezi'nden AKOM yapılan açıklamada, İstanbul'u bölge bölge etkisi altına alan sağanak yağışın özellikle Avcılar ve Esenyurt'ta etkili olduğu, mevsim normallerinde yağan yağmurun gök gürültüsüyle birlikte beklenenden kısa sürede yağmasının bazı olumsuzluklara yol açtığı belirtildi. 
     Yağışın başlamasıyla birlikte AKOM'un alarma geçtiği ve İtfaiye Daire Başkanlığı, İSKİ, Yol Bakım ve Onarım Müdürlüğü'nün su baskınlarına müdahale ettiği belirtilen açıklamada, yaklaşık 4 saat süren yağış sırasında 106 ekibin su tahliye çalışmalarına katıldığı kaydedildi. 
     Açıklamada, Fatih'te 21, Kocasinan'da 45, Avcılar'da 80, Bayrampaşa'da 60, Bağcılar'da ise 50 su baskını ihbarının İtfaiye Daire Başkanlığı'na geldiği, ihbarların tamamının değerlendirilerek, itfaiye ve İSKİ ekipleri tarafından suların çekilmeye başlandığı bildirildi. 
     Bazı altgeçitlerde mahsur kalan araçların itfaiye ekipleri tarafından çekildiği ifade edilen açıklamada, yağış nedeniyle trafikte de olumsuzluklar yaşandığı, çok sayıda hasarlı trafik kazası meydana geldiği belirtildi. 
     
     YAĞMUR, BÖLGELERDE DEĞİŞİK ETKİ GÖSTERDİ 
     Bu arada, meteoroloji yetkilileri, sabah saatlerinde başlayan sağanak yağışın bugün akşam saatlerine kadar aralıklarla devam edeceğini, yarın ve pazartesi günü ise kentte yağış beklenmediğini, sıcaklıkların da 27-28 derece civarında seyredeceğini ifade etti. 
     Yetkililer, yağışın Marmara'nın doğusunda, Kocaeli ve Adapazarı civarında etkisini yarın sürdüreceğini dile getirdi. 
     
     TRAFİK ETKİLENDİ 
     Bu arada, sağanak yağışın yol açtığı su baskınları nedeniyle, aralarında İkitelli Basın Ekspres Yolu'nun da bulunduğu çok sayıda caddede yaşanan yoğunluk sürüyor. Bazı altgeçitlerde biriken sular nedeniyle araçlar mahsur kaldı. 
     Ayvansaray'daki bir caminin alt bölümünü de su bastı. 
     Su baskınına uğrayan evlerde ise eşyanın dağıldığı, vatandaşların yardımına itfaiye ve İSKİ görevlileri ile çevredeki kişilerin koştuğu görüldü. 
     
</TEXT>
</DOC>
