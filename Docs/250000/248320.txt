<DOC>
<DOCNO> 248320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/16/yasam/ayas.html </URL>
<DATE> 2004/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya 'üzgün bir gezegen' oldu .. 
</HEADLINE>
<TEXT>


Newsweek 'depresyonu' masaya yatırdı. Sonuç bozulan sosyal yapı, çöken ahlaki değerler ve küreselleşme depresyona neden oluyor... 

DIŞ HABERLER SERVİSİ 

Newsweek dergisi son sayısında depresyonu kapak yaptı. Dergi, "üzgün gezegen" başlığıyla verdiği haberde, depresyonun dünya çapında hızla yayılmasını ve depresyon tedavisi yöntemlerini inceledi. Dünya çapında birçok yerde görülen sosyal yapının bozulması, ahlaki değerlerin yok olması, birbirine bağlı toplulukların parçalanması, küresel medyanın etkisi gibi nedenler depresyona neden oluyor. Bu etkenler aynı zamanda, insanların depresyonun en etkili tedavi yöntemi olarak görülen konuşma terapisine karşı daha açık olmasını sağlıyor. 
Japonya gibi özel hayatın ve saklı duyguların açıklanmasının yakın geçmişe kadar utanç verici sayıldığı ülkelerde ve akıl hastalığının itiraf edilmesi güç olan Arap dünyasında bile psikoterapi hızla yayılıyor. 
Dünya Sağlık Örgütü araştırmasına göre, dünya çapında 150 milyon kişiyi etkileyen depresyon, yarattığı ekonomik ve sosyal masraf bakımından dördüncü büyük hastalık durumunda. Yoksul bölgeleri olduğu kadar dünyanın en gelişmiş ülkelerindeki insanları da etkileyen depresyonun insan hayatında yarattığı tahribat birçok hastalıktan daha fazla. Depresyondaki insanların yüzde 15 - 20'si hastalığın etkisinden kurtulamayıp yaşamına son veriyor. 

İnsanı bozuyor .. 
Boston Üniversitesi Halk Sağlığı Fakültesi sağlık uzmanı Paul Bolton, depresyondaki insanların fiziksel aktivitelerinin önemli ölçüde kısıtlandığını, düşünme, bir işe konsantre olma ve ilişki kurma yeteneklerinin azaldığını belirterek, "Depresyon insanların hareketlerini belki de bir uzvu kaybetmekten daha çok kısıtlıyor" diyor. 
Dünya Sağlık Örgütü, dünya çapında depresyonda olan insanların yüzde 50'sinin yardım istemekten kaçındığını, yardım alanların da büyük çoğunluğunun her şeyi olduğu gibi anlatmaktan çekindiğini belirtiyor. Bu problemle başa çıkabilmek için, özellikle akıl hastalıklarının h l tabu olduğu ülkelerde uzmanların, Batı tarzı terapi yöntemleriyle yerel kültürler ve inançları birleştirerek hastaları tedavi etmeye çalıştığı belirtiliyor. 

Neden olur 

Bazı depresyonlar genetik veya biyolojik temellere dayansa da, çoğu vaka, sevilen birinin ölmesi, fakirlik, yalnızlık, işini kaybetmek veya zor yaşam koşulları gibi dış etkenler tarafından tetiklenir. 



</TEXT>
</DOC>
