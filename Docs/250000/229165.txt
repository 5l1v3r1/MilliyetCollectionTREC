<DOC>
<DOCNO> 229165 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/spor/spo01.html </URL>
<DATE> 2004/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Pancu'dan itiraf 
</HEADLINE>
<TEXT>

   Beşiktaş'ın yıldızı, derbi maçının hakemi Ali Aydın'ın zayıf bir yönetim gösterdiğini itiraf etti, "Rakibin golünde el ve ofsayt vardı. Bizim penaltımızı ise kolay verdi" dedi 
      BÜNYAMİN OSMAN 

   
   Romanya'da konuştu 
   ZİRVE yarışında önemli bir viraj olan Galatasaray derbisinde iki penaltı golüne imza atan ve galibiyet kapısını aralayan Pancu ile İlie, Romanya'da Milliyet'in sorularını yanıtladı. Pancu, günlerdir tartışılan hakem Ali Aydın'ın zayıf bir yönetim gösterdiğini itiraf ederek, "Galatasaray'ın golünde önce el, ardından ofsayt vardı. Penaltımızı ise kolay verdi" diye konuştu. 
   
   'Sığınmam gerekirdi' 
   PENALTI pozisyonunda hayatının en zor vuruşlarından birini yaptığını dile getiren Pancu, "Penaltıyı kaçırsaydım, belki de Galatasaray'a sığınmam gerekirdi. Gidip ben artık sizdenim demek zorunda kalabilirdim" yorumunu yaptı. Adrian İlie ise eski takımı Galatasaray'a karşı oynadığını maç öncesinde unuttuğunu ve iyi konsantre olup, rahat bir vuruş yaptığı açıkladı. 
   
   'Neden gideyim ki ' 
   RUMEN ikili, gelecek yıl Beşiktaş'ta kalma konusunda da sıcak açıklamalar yaptılar. Adrian İlie, bu kararı verebilmek için sezon sonunu beklediğini dile getirdi. Pancu ise Beşiktaş'ta çok mutlu olduğunu vurgulayarak, "Beşiktaş için daha yapacak çok şeyim var. Mutlu ve rahatım. Bu şartlarda kulübümü niye bırakayım ki " dedi. 
   
   Şanssız başkan    BEŞİKTAŞ Başkanı Serdar Bilgili dün talihsiz bir sakatlık yaşadı. Bilgili, sürekli gittiği spor merkezinde ağırlık çalışması yaparken sol kolundan sakatlandı ve Amerikan Hastanesi'ne kaldırıldı. Kolunda kas yırtılması tespit edilen Bilgili hemen ameliyata alındı. Geceyi hastanede geçiren Bilgili'nin durumunun iyi olduğu öğrenildi. 
   
   Sergen'in acı günü    BEŞİKTAŞ'IN yıldız ismi Sergen Yalçın, önceki gün vefat eden dedesi Hasan Bocuk'u 86 son yolculuğuna uğurladı. Kilyos Camii'nde düzenlenen cenaze töreninde yıldız futbolcunun annesi, babası ve kardeşleri yer alırken, Beşiktaş'tan herhangi bir futbolcu ve yöneticinin katılmaması dikkati çekti. 
   
   Luce'ye uyarı    TEKNİK Direktör Mircea Lucescu'nun, Galatasaray galibiyetinin ardından "Benim için en acı maçtı. Önce Hagi, sonra Galatasaray'a karşı oynamak zordu" açıklamasına camiadan sert bir tepki geldi. Başkan Serdar Bilgili'nin, üyelerin çıkışı üzerine Lucescu ile bizzat görüşüp, bundan sonra Beşiktaş dışında hiçbir takım hakkında açıklama yapmamasını istediği öğrenildi. 
   
   Altı eksik    BEŞİKTAŞ, Gençlerbirliği ile yapacağı lig maçının hazırlıklarına, bir günlük iznin ardından başladı. Antrenmana, sakatlıkları bulunan Ronaldo, Sergen, Emre, Giunti, Okan ve Tümer katılmadı. Kulüp doktoru Ayhan Optur, Sergen'in, Gençlerbirliği maçında da yer almayacağını söyledi. Optur, Giunti ile MR'ı çekilecek Ronaldo'nun durumunun bugün netlik kazanacağını, Emre, Okan ve Tümer'in ise forma giyebileceklerini açıkladı. Bu arada 2010 Dünya Kupası'na ev sahipliği yapmak isteyen Mısır, Türkiye'den destek alabilmek için Ahmed Hassan'ı devreye soktu. 
   
   
</TEXT>
</DOC>
