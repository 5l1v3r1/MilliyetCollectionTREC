<DOC>
<DOCNO> 234487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/24/son/sontur22.html </URL>
<DATE> 2004/04/24/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Bir belediye başkan yardımcısına silahlı eylem hazırlığı... 
</HEADLINE>
<TEXT>

     İstanbul'da çıkar amaçlı suç örgütüne yönelik düzenlenen operasyonda, 10 kişi gözaltına alındı. 
     Organize Suçlar Şube Müdürlüğü'nden yapılan açıklamada, Şişli'de faaliyet gösteren çıkar amaçlı silahlı suç örgütü mensuplarının deşifre edilerek yakalanmalarına yönelik, 20 Nisan 2004 günü operasyon düzenlendiği kaydedildi. 
     Açıklamada, 10 kişinin gözaltına alındığı ve yapılan aramalarda 1'i İzmit'ten çalıntı olmak üzere 4 adet tabanca ve 277 mermi, 1 adet av tüfeği ile 42 fişek, 2 adet gizli kamera ve düzeneği, çok sayıda video ve mikro kaset ile CD ele geçirildiği belirtildi. 
     Bu kişilerin emniyetteki sorgulamalarında, bir belediye başkan yardımcısını silahla yaralamak için eylem hazırlığı içerisinde oldukları, ayrıca aralarındaki çıkar çatışması nedeniyle başka bir çıkar amaçlı suç örgütü liderini öldürmek amacıyla çeşitli çalışmalar yaptıkları ve bazı kişilere baskı, cebir, şiddet uygulayıp şantaj yapılarak menfaat temin edilmesi olaylarına karıştıklarının anlaşıldığı ifade edildi. 
     Bu arada, polis yetkilileri, gözaltına alınanlardan, grubun lideri ve haftalık yayınlanan yerel bir gazetenin sahibi olduğu öne sürülen M.Y'nin, benzer suçlardan sabıkası bulunduğunu kaydettiler. 
     Yetkililer, kaçak olarak yapılan bazı inşaatların sahiplerinden haksız kazanç elde edilmesi ve ismi açıklanmayan bir belediye başkan yardımcısına baskı yapılmaya çalışılıp, başarılı olunamayınca bu kişiye yönelik silahlı eylem hazırlığına girilmesi olayına da karıştıkları öne sürülen zanlıların, emniyetteki işlemlerinin ardından savcılığa sevk edildiğini belirttiler. 
     
</TEXT>
</DOC>
