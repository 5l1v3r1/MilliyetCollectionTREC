<DOC>
<DOCNO> 201662 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/12/son/sonspo21.html </URL>
<DATE> 2003/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Gençlerbirlikli futbolcular Parma için ne dediler 
</HEADLINE>
<TEXT>

     UEFA Kupası 3. turunda İtalya'nın Parma takımıyla eşleşen Gençlerbirliği'nde futbolcular, turu geçeceklerinden ümitli. 
     Takım kaptanı Ümit Bozkurt, Parma'nın güçlü bir takım olduğunu, ancak ilk iki turda daha güçlü takımları elediklerini belirterek, ''İlk iki turu geçerken az gol yedik ve yenilgi almadık. Parma'nın gücünü biliyoruz. Bu takımı iyi tahlil edip, devre arası hazırlıklarımızı da iyi geçirerek turu geçmek istiyoruz'' dedi. 
     Deniz Barış ise bu turdan itibaren tüm takımların güçlü olduğunu ve kimle eşleşirlerse eşleşsinler kendileri için fark etmeyeceğini belirterek, şöyle dedi 
     ''Hepsi aynı güce sahip. Bundan sonra güçsüz takım yok. Biz çıkıp oyunumuzu oynayacağız. Gençlerbirliği gibi oynarsak turu geçeceğiz.'' Baki Mercimek ise arkadaşlarının Norveç'in Rosenborg takımıyla eşleşmek istediğini ifade ederek, ''Ancak, Rosenborg çok güçlü bir takımdı. Bana göre onlarla eşleşseydik, çok zorlanacaktık. Şimdi yapacağımız bir tek şey var. Parma karşısında Türk futbolunun yükselişini sürdürerek turu geçmek istiyoruz. Bunu da başaracağımıza inanıyoruz'' diye konuştu. 
     
</TEXT>
</DOC>
