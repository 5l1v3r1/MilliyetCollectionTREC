<DOC>
<DOCNO> 240010 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/14/son/sonsiy07.html </URL>
<DATE> 2004/05/14/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Çelik 'Eğitime 100 Destek' kampanyasından 1.5 katrilyon gelir sağlandı 
</HEADLINE>
<TEXT>

     Milli Eğitim Bakanı Hüseyin Çelik, ''Eğitime Yüzde 100 Destek'' kampanyası çerçevesinde bugüne kadar 1.5 katrilyon liralık kaynak sağlandığını bildirdi. 
     Çelik, açılış ve temel atma törenlerine katılmak için geldiği Kırşehir'de, Vali Selahattin Hatipoğlu, Belediye Başkanı Halim Çakır, milletvekilleri Mikail Arslan ve Hacı Turan tarafından karşılandı. 
     Valiliği ziyaret eden Bakan Çelik, gazetecilerin, YÖK Kanunu'na ilişkin sorularını yanıtsız bıraktı. 
     Kırşehir'e, eğitim sorunlarını masaya yatırmak için geldiklerini ifade eden Çelik, ''YÖK gündemi Ankara'da kaldı. 19 saat Meclis'te çalıştık. Orada söylenmesi gereken her şeyi söyledik. Burada Kırşehir'i konuşacağız. Ankara'da şu nasıl oldu, bu nasıl olduyu bir kenara bırakıp, tüm illeri bir silkinişle nasıl ayağa kaldırırız, onu konuşacağız'' dedi. 
     Bakan Çelik, ''eğitimin geliştirilmesi için neler yapılması gerektiği, nitelik ve nicelik açısından iyileştirmenin nasıl sağlanacağı, eğitim kalitesinin nasıl artırılacağı '' konusunda il il dolaşarak çalıştıklarını belirterek, şunları söyledi 
     ''Bakanlık binalarına hapis olarak Türkiye'yi yöneten bir hükümet değiliz. Kırşehir, derslik başına düşen öğrenci sayısı ve ÖSS bakımından başarılı illerimizdendir. Ancak yine de eğitimle ilgili sorunları, yerinde masaya yatıracağız. 
     Eğitime Yüzde 100 Destek Kampanyası, Başbakanımız'ın himayesinde sürüyor. Kampanya çerçevesinde bugüne dek 1.5 katrilyon liralık katkı sağlandı. 380'in üzerinde hayırseverle protokol imzalandı. Kırşehir bu bakımdan çok iyi bir noktada değil. Ayrıca Eğitime Fiziksel Katkı Projesi EFİKAP ile ilgili çalışmalarımızı sürdürüyoruz. Önümüzdeki günlerde Başbakanımız'ın da katılımıyla ülke genelinde aynı anda 138 okulun temelini atacağız.'' Daha sonra Vali Selahattin Hatipoğlu'hnun, Akçakent İlçesi'ndeki Kültür ve Turizm Bakanlığı'na ait inşaat halindeki kültür merkezinin Valiliğe devredilmesini istemesi üzerine Bakan Çelik, telefonla Kültür ve Turizm Bakanı Erkan Mumcu'yu arayarak, devir işlemiyle ilgili sürecin başlatılmasını sağladı. 
     Vali Hatipoğlu, Çelik'e kilim, gümüş tabak ve mermer satranç takımı ile Anadolu Güzel Sanatlar Lisesi öğrencilerinin yaptığı yağlıboya tablo hediye etti 
     
</TEXT>
</DOC>
