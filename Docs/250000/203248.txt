<DOC>
<DOCNO> 203248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/19/son/sonspo11.html </URL>
<DATE> 2003/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Güreli Ahmet Dursun'un Beşiktaş'tan alacağı yok 
</HEADLINE>
<TEXT>

     Beşiktaş Kulübü İkinci Başkanı Hüsnü Güreli, sözleşmesi tek taraflı feshedilen Ahmet Dursun'un, siyah-beyazlı kulüpten herhangi bir alacağının olmadığını söyledi. 
     İbrahim Üzülmez'in siyah-beyazlı kulüple yeniden anlaşması nedeniyle düzenlenen imza töreninin ardından açıklamalarda bulunan Güreli, Ahmet Dursun'un sözleşmesini tek taraflı feshettiklerini, prosedüre göre de fesih tarihine kadar olan ödemeyi yaptıklarını, bunun dışında bu oyuncunun kendilerinden alacağının olmadığını kaydetti. 
     Ahmet Dursun'un, basına yansımayan birçok disiplinsiz davranışlarda bulunduğunu belirten Güreli, şöyle konuştu 
     ''Kendisine çok tolerans gösterdik. Ama Beşiktaş Kulübü dünyanın en ünlü futbolcusunun bile üstündedir. Bu tip disiplinsiz davranışlar affedilemez. Ahmet'in yaptığı 1 değil, 3 değil, 5 değildi... Yönetim olarak, kanunların bize verdiği yetkiyle sözleşmesini tek taraflı feshettik. Prensip olarak da bu tarihe kadar olan alacakları futbolcuya ödenir.'' 
     
     ''HUKUKİ BİLGİ EKSİKLİĞİ VAR'' 
     Hüsnü Güreli, basın mensuplarının, Ahmet Dursun'un alacaklarını tahsil etmek için FIFA'ya başvuracağını hatırlatması üzerine de şunları söyledi 
     ''Ahmet Dursun'un bu konuda hukuki bilgi eksikliği var. FIFA bu tür sorunları ulusal futbol federasyonlarının çözmesinden yana. Bu tür sorunlar ulusal futbol federasyonlarında çözülür. Bu futbolcu FIFA'ya da gitse, FIFA 'Kendi federasyonunuzla çözün' der. Hukuki olarak yapılan bir yanlış yok. Ahmet Dursun, hak ettiğine inandığımız şekilde gönderildi. Allah onu bundan sonraki kariyerinde başarılı ve çalışkan kılsın.'' Hüsnü Güreli, Ahmet Dursun'un transferi konusundaki soruları ise şu şekilde yanıtladı 
     ''Ahmet Dursun'un yurtiçindeki mali ve federatif hakları bizdedir. Bu futbolcuyu transfer etmek isteyen kulüpten ricam, transfer için önce bize başvursunlar. Ahmet Dursun yurtdışından herhangi bir takımla anlaşma yapabilir. Dünyanın hiçbir kurumunda bu tip disiplinsiz davranışlara izin verilmez. Böyle yapıp da para alan bir futbolcu, diğer futbolculara haksızlık yapar.'' 
     
     ZAGO VE GİUNTİ 
     İç transfer çalışmalarına da değinen Güreli, kadrolarında bulunan Brezilyalı futbolcu Zago ile bir yıllık daha sözleşme imzalamak istediklerini söyledi. 
     Sezon sonunda bu futbolcunun sözleşmesinin biteceğini hatırlatan Güreli, ''Ocak ayı transfer döneminde Zago ile görüşeceğiz. Hatta bu görüşme devre arası kampından önce de olabilir. Kendisine kontratını bir yıl daha uzatmak için teklifte bulunacağız. Daha sonra Zago'nun kararını bekleyeceğiz'' dedi. 
     Güreli ayrıca, Beşiktaş'ta kiralık olarak forma giyen İtalyan futbolcu Giunti'nin, gelecek sezon da kiralık olarak oynaması için kulübüyle yeniden anlaşmak istediklerini söyledi. 
     
     TÜMER'İN MENAJERİYLE GÖRÜŞÜLECEK 
     İkinci başkan Güreli, Tümer ile anlaşmak için de Ankara'da bulunan menajerini beklediklerini açıkladı. 
     Güreli, futbol takımı menajeri Sinan Engin'in, Tümer'in menajerinin bugün gelmesi halinde bir görüşme yapacağını ve bu futbolcu ile de anlaşmak istediklerini kaydetti. 
     
     PAKİSTAN PROGRAMI ERTELENİYOR 
     Hüsnü Güreli, devre arasında, Devlet Başkanı Pervez Müşerref'in özel davetlisi olarak Pakistan'a yapmayı düşündükleri programı erteleyeceklerini açıkladı. 
     Kamp döneminin yoğun olmasından dolayı bu şekilde düşündüklerini kaydeden Güreli, ''Pakistan programını erteleyeceğiz. Başkanımız Serdar Bilgili de Pakistan Devlet Başkanı Pervez Müşerref'e özür mektubu yazacak. Programı iptal etmiyoruz, sadece erteliyoruz. 22 Aralık Pazartesi günü kulüp yönetim kurulu toplantısında bu durum belli olacak'' dedi. 
     
     KULÜBÜN BORCU YAKLAŞIK 20 MİLYON DOLAR 
     Hüsnü Güreli, gazetecilerin, kulübün borcuna ilişkin sorusunu da şöyle yanıtladı 
     ''Derneğin ve Beşiktaş Futbol Yatırımları Sanayi ve Ticaret A.Ş'nin borcu 3 ayda bir yayınlanıyor. Dernek ve şirket olarak konsolide borç 20 milyon dolar civarında. Ama yıllık gelir 45 milyon dolar civarındadır. 2 yıllık vadeye yayılmış bir borç vardır. İnşallah gelecek sezon Avrupa Şampiyonlar Ligi'nde daha başarılı olarak daha fazla para kazanır ve bu borcumuzun bir bölümünü kapatırız.'' 
     
</TEXT>
</DOC>
