<DOC>
<DOCNO> 237840 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/son/sonsiy14.html </URL>
<DATE> 2004/05/06/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
YÖK yasa tasarısı... Topuz "Hükümet çok tehlikeli bir yaklaşım içinde" 
</HEADLINE>
<TEXT>

     CHP Grup Başkanvekili Ali Topuz, TBMM Milli Eğitim Komisyonu'nda görüşülmeye başlanan Yükseköğretim Yasa Tasarısı ile ilgili olarak ''Hükümet'in çok önemli bir konuda çok tehlikeli bir yaklaşım içinde olduğunu'' söyledi. 
     Ali Topuz, eğitimi dinselleştirmek ve bu yolla devletin de din kurallarıyla yönetilmesine imkan hazırlamak amacına yönelik olduğunu ileri sürdüğü tasarının Hükümet tarafından geri çekilmesini istedi. 
     Topuz, Parlamento'da düzenlediği basın toplantısında, Hükümet'in 1.5 yıl üzerinde çalıştığı bir tasarıyı tamamlamadan bu aşamada alelacele ve kısmi bir değişiklikle Meclis'in gündemine getirdiğini söyledi. Hükümet'in, Yükseköğretim Yasası'nda çağdaşlık ve medeniyet yönünde değil tam tersine, çarpıtmaya ve geriye dönük bazı değişiklikler amaçladığını iddia eden Topuz, ''Hükümet çok önemli bir konuda çok tehlikeli bir yaklaşım içinde'' dedi. 
     ODTÜ Rektörü Prof. Dr. Ural Akbulut'un komisyondaki görüşmeler sırasında Milli Eğitim Bakanı Hüseyin Çelik'in yalan bilgi verdiğini ifade ederek toplantıyı terk ettiğini ve tasarı bu haliyle yasalaşırsa da istifa edeceğini açıkladığını kaydeden Topuz, Hükümeti bir kez daha uyarma ihtiyacı hissettiğini belirterek, ''Ülkeyi böyle bir anlayışla yönetemezsiniz. Eğer yönetmeye çalışırsanız ülkeyi karmakarışık bir hale sokarsınız'' diye konuştu. 
     Hükümet'in imam hatip lisesi mezunlarını doktor, mühendis, kaymakam, subay, general yapmak istediğini dile getiren Topuz, ''Eğitim eğer din temeline dayandırılarak sürdürülecek olursa bu devletin de din temellerine dayalı bir devlet olma sürecini başlatan, hızlandıran bir etki yapar'' dedi. 
     
     ''GERGİNLİK YARATARAK...' 
     AK Parti'nin fırsat buldukça kendi emellerine dönük birtakım girişimleri gündeme getirmeye çalıştığını kaydeden Ali Topuz, sözlerini şöyle sürdürdü 
     ''Bütün bunları da bir gerginlik yaratarak gerçekleştirmeye çalışıyor. Her sıkıştıkları zaman gerginlik yaratarak dikkatleri bir başka tarafa çekmeye çalışıyorlar. Son zamanlarda izlenen dış politika, Kıbrıs, AB ile ilişkiler gibi konularda beklenilen başarıya ulaşılamayınca, ekonominin de olumsuz sinyaller vermeye başlaması karşısında toplumun dikkatini başka bir yere çekmenin yolu olarak böyle bir gerginliği, bu aşamada gündeme getirme yolunu seçmiş görünüyorlar. 
     Gerginliği yaratanlar kendileridir. Ama daha tasarının TBMM'ye resmen intikal etmediği bir aşamada bile Başbakan ve Milli Eğitim Bakanı, Bu meseleye imam hatip okullarına indirgeyerek bakmayın diye açıklamada bulundular. Daha bir şey söylememiştik. Kim indirgedi imam hatip okullarına Siz bunun indirgenmesini istiyorsunuz. Bunu bize söyletmek için önceden tuzak kuruyorsunuz. Ondan sonra da kimse bu konuyu kışkırtmasın diyorsunuz. Asıl kışkırtıcı hükümetin kendisi. Asıl kışkırtıcılar bu tasarıyı bu biçimiyle Meclise getirenlerdir.'' 
     
     ''GERGİNİLĞİ ÖNLEMEYE GÜCÜMÜZ YETMEZ'' 
     Hükümet'in yarattığı gerginliğin süreceğini öne süren Topuz, CHP'nin bile bunu önleyemeyeceğini ifade ederek, şöyle devam etti 
     ''CHP olarak böle bir gerginlik yaratılmasını önlemeye gücümüz yetmez. Çünkü çağdaşlığı, medeniyeti, anayasayı, laik demokratik cumhuriyeti savunanların tehlikeli, yanlış gördüğü bir şeye karşı tepkilerini önleme görevini CHP üstlenemez, üstlenmemelidir de. Bütün kurum ve kuruluşların tavırlarını daha açık olarak ortaya koymaları ve Türkiye'yi geriye dönük yeni bir sürece sokmak isteyenlere bu fırsatı vermeleri gerekir.'' 
     
     ''HALA MİLLİ GÖRÜŞÇÜ OLDUKLARI ANLAŞILIYOR'' 
     İktidara geldikten sonra değiştiklerini söyleyenlerin değişmediklerinin anlaşıldığını ifade eden Topuz, ''Hala milli görüşçü oldukları anlaşılıyor'' dedi. 
     Topuz, tasarıyı genel olarak ''eğitimi dinselleştirmek ve bu yolla devletin de din kurallarıyla yönetilmesine imkan hazırlayacak yeni bir süreci başlatmak biçimindeki AK Parti'nin temel hedefinin bir parçası olarak gördüğünü'' ifade etti. Tasarının çekilmesini isteyen Topuz, toplumun tüm kesimlerinin uzlaşmasının yansıdığı bir düzenlemeye gitmeden YÖK yasası ya da genel olarak eğitimle ilgili bir düzenlemenin Meclis'ten geçirilmemesi gerektiğini söyledi. 
     
</TEXT>
</DOC>
