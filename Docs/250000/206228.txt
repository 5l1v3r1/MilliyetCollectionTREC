<DOC>
<DOCNO> 206228 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/03/son/soneko13.html </URL>
<DATE> 2004/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan Türk ekonomisinde yeni bir dönem başladı 
</HEADLINE>
<TEXT>

     Bugün açıklanan fiyat artış hızlarının Türk ekonomi tarihinde artık yeni bir dönemin başladığına işaret ettiği bildirildi. 
     Devlet Bakanı Ali Babacan'ın makamından yapılan açıklamada, tüketici fiyatlarındaki enflasyonun hükümetin 2003 yılı için belirlediği yüzde 20 hedefinin altında yüzde 18.4 oranında gerçekleştiği ve bunun 2002 yılında yaşanan enflasyonun 11.3 puan altında olduğuna işaret edildi. 
     Açıklamada, ''Türkiye böylece enflasyon problemini çözme yolunda önemli bir dönüm noktasını geride bırakmıştır. On yıllardır soframıza, mutfağımıza, cebimizdeki paramıza, gelirimize musallat olan enflasyon sorununun mutlak bir çözüme kavuşturulacağı artık herkes tarafından anlaşılmıştır'' denildi. 
     Enflasyon açısından 2003 yılının ''rekorlar yılı'' olarak nitelendirildiği açıklamada, Toptan Eşya Fiyat Artış oranlarının ilk defa 4 ay üst üste eksi olarak gerçekleştiği, Haziran ve Temmuz aylarında ise TEFE ve TÜFE'nin aynı anda negatif çıktığı hatırlatıldı. 
     Fiyat artış hızlarının Türk ekonomi tarihinde artık yeni bir dönemin başladığına işaret ettiğinin vurgulandığı açıklamada, Hükümetin özel sektör yatırımları yoluyla büyüme modelinin artık harekete geçtiği, kamu borçlanma gereğindeki azalma ve bunun getirdiği faizlerdeki kalıcı düşüşün özel yatırım hamlesini hızlandıracağı ve kalıcı kılacağı kaydedildi. 
     
     İSTİKRAR İÇİNDE KALKINMA 
     Böylelikle 2003 yılındaki yüzde 5'lik büyüme tahmininin yakalanmasından sonra 2004 ve sonrası için de istikrar içinde kalkınmanın süreceğinin anlaşıldığı vurgulandı. 
     Açıklamada, 2003 yılı içinde düşük ücretli emekliler, çiftçiler, hiç bir sosyal güvencesi olmayan yaşlılar ve fakir aileler için verilen nakti ve ayni desteğin, enflasyon hedefinden en ufak bir sapmaya yol açmadığı belirtilerek, şunlar kaydedildi 
     ''Popülist politikalarla dikkatle tasarlanmış sosyal politikaların ayrımı işte bu noktada kendini göstermektedir. Kaynağı olan, gerekçesi belli, hesabı kitabı titizlikle yapılmış sosyal politikalarla 2004 ve takip eden yıllarda da devam edilecektir. Böylelikle gelir dağılımındaki uçurumu azaltma yönünde başlayan kısmi iyileşme daha hissedilir bir hal alacaktır.'' Enflasyonla mücadelede hükümetin gösterdiği kararlılık, disiplin ve cesaretin 2004 yılında da artarak devam edeceğinin vurgulandığı açıklamada, ''Elde ettiğimiz başarının sağladığı motivasyonla Türkiye yüzde 12 hedefini de yakalayabilecektir. 2004 yılında çok daha titiz ve detaylı bir mücadele yürütülecek, yüksek ve belirsiz enflasyon sorunu Türkiye gündeminden çıkarılacaktır'' denildi. 
     Hükümetin 2003 yılında enflasyona karşı yürüttüğü mücadelenin ekonominin diğer alanlarındaki başarılarla desteklendiği belirtilirken, yalnızca enflasyon cephesinde değil, ekonomik sorunlara karşı mücadele edilen tüm cephelerde sevindirici gelişmeler yaşandığı kaydedildi. 
     ''2003 yılında tüm politikalarımızın birbiriyle uyumlu ve tutarlı bir şekilde uygulanması başarımızın anahtarı olmuştur'' denilen açıklamada, Türkiye'nin hak ettiği ve layık olduğu kulvarda yerini almakta olduğu ve temposunu koruyarak bu maraton koşusunda ataklarına devam edeceği bildirildi. 
     Açıklamada, Türk ekonomisinin yakaladığı rüzgarın kalıcı olabilmesi, sürdürülebilir büyüme eğiliminin korunması, gelecek nesiller için güçlü ve sağlıklı bir ekonomik yapının oluşturulabilmesi için hedefleri yüksek tutmak ve bunlardan taviz vermemek gerektiğine dikkat çekilirken, şöyle denildi 
     ''2004 yılında da tüm hedeflerimize ulaşılabilmesi yeni rekorların kırılabilmesi, öncelikle de ekonomik iyileşmenin günlük yaşama yansıyabilmesi için gerekli tüm tedbirler alınmaktadır. Artık çok belirgin bir şekilde görülmüştür ki Türkiye için güzel yarınlar hayal değildir, uzak da değildir.'' 
     
</TEXT>
</DOC>
