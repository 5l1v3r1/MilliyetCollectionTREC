<DOC>
<DOCNO> 235264 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/son/sonsiy18.html </URL>
<DATE> 2004/04/27/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Bahçeli "Erdoğan'ın 1 Mayıs'ta Lefkoşa'ya gitmesi çok yerinde olacak" 
</HEADLINE>
<TEXT>

     MHP Genel Başkanı Devlet Bahçeli, Başbakan Recep Tayyip Erdoğan'ın, 1 Mayıs'ta Lefkoşa'ya gitmesi, Rumların üyeliğinin kutlanacağı AB törenleri sırasında KKTC'de bulunmasının, her bakımdan çok zamanlı ve yerinde olacağını söyledi. 
     Bahçeli, MHP Genel Merkezi'nde düzenlediği basın toplantısında, Kıbrıs'ta yapılan referandum sonucunu değerlendirdi. 
     Referandum ile ''talihsiz bir dönemin'' kapandığını ifade eden Bahçeli, Kıbrıs Türkleri'ni baskı ve dayatmalarla teslim almayı amaçlayan oyunların sergilendiği sürecin, artık geride kaldığını savundu. 
     Bahçeli, iktidarın, devlet gücünü ve etkisini kullanıp, bütün baskı yöntemlerine başvurarak, ''evet'' kampanyası yürüttüğünü öne sürdü. 
     Kıbrıs Türk halkının, bıkkınlık ve çaresizlik psikolojisiyle ve AB ümidi peşinde sandığa gittiğini kaydeden Bahçeli, ''Referandumla, AB'nin Kıbrıs üyeliği konusunda baştan beri izlediği yaklaşımın sakatlığı, bu konudaki samimiyetsizliği ve Kıbrıs'ı içine almak için benimsediği siyasetin iflası tescil edilmiştir'' diye konuştu. 
     
     ''SEVİYESİ VE ŞECERESİ HERKESİN MALUMU...'' 
     Türk milliyetçilerinin, Kıbrıs konusunda ''samimi inançlarının gereğini yapmasından'' rahatsız bazı çevrelerin bulunduğunu ileri süren Bahçeli, şöyle konuştu 
     ''Seviyesi ve şeceresi herkesin malumu olan bir AKP yöneticisi, Kıbrıs'ta bulunduğumuz sırada bu konuda Türk milliyetçilerini hedef alan hezeyanlarda bulunmuştur. Bu müfteri bizim asla muhatabımız olamaz. Türk milliyetçilerine dil uzatmak cüretinde ve gafletinde bulunan bu müfteriyi, altından kalkamayacağı seviyesiz laflar etmemesi ve çok ağır mukabelesi olacak çizmeyi aşan hezeyanlarda bulunmaması konusunda buradan uyarmak istiyorum. Herkes haddini çok iyi bilsin.'' Bahçeli, Kıbrıs'ta iki halkın ortaya koyduğu iradeye herkesin saygı göstermesi ve KKTC'de iç siyasi istikrarın bozulmasına imkan verilmemesi gerektiğini söyledi. 
     
     ''KKTC'DEKİ İÇ SİYASETİ MASA BAŞINDA TANZİM ETME'' 
     KKTC Cumhurbaşkanı Rauf Denktaş'ı hedef alan kampanyalara ve istifa çağrılarına son verilmesi gerektiğini ifade eden Bahçeli, ''Türkiye'deki toplum mühendislerinin, KKTC'nin iç siyasetini masa başında tanzim etmek hevesinden bir an önce kurtulmaları büyük önem taşımaktadır. AKP iktidarı da bu yöndeki hevesleri cesaretlendirmekten vazgeçmelidir'' dedi. 
     Bahçeli, Başbakan Recep Tayyip Erdoğan'ın, ortak bir durum değerlendirmesi yapılması amacıyla önümüzdeki günlerde KKTC'yi ziyaret etmesinin, her bakımdan çok zamanlı ve yerinde bir hareket olacağını belirterek, sözlerini şöyle sürdürdü 
     ''Sayın Başbakan'ın bu amaçla, Rumlar'ın Kıbrıs'ı temsilen AB üyesi olacağı 1 Mayıs'ta Lefkoşa'ya gitmesi ve Rumlar'ın üyeliğinin kutlanacağı AB törenlerinin yapıldığı sırada KKTC'de bulunması, Kıbrıslı kardeşlerimizle dayanışmamızı göstermek bakımından çok uygun olacaktır. Rumları üye yapan AB'ye de bu şekilde çok anlamlı bir mesaj verilecektir.'' Bahçeli, Rumlar'ın federasyon modelini reddetmesi karşısında, iki egemen devletin bir konfederasyon çatısı altında biraraya gelmesinin, tek gerçekçi ve geçerli imkan olduğunu kaydetti. 
     Devlet Bahçeli, hükümetin, Annan Planı'nın yeniden ısıtılarak gündeme getirilmesi ihtimaline karşı ihtiyatla hareket etmesi gerektiğini vurguladı. 
     
     ''AB'NİN SAMİMİYET SINAVI'' 
     ''AKP iktidarının, AB'den kuru bir tarih almak uğruna her şeyi yapmaya mahkum bir teslimiyet görüntüsünü terk etmesi hayati önem taşımaktadır'' diyen Bahçeli, KKTC'ye uygulanan tecride son verilmesi ve ambargonun kaldırılması için şartların oluştuğunu kaydetti. 
     AB'nin bu konuda samimiyet sınavından geçeceğini belirten Bahçeli, ''Uluslararası bir sorun olan bölünmüş Kıbrıs'ı üye yapmak için her imkanı zorlayan AB, şimdi Kıbrıs Türkleri'ne karşı yıllardır sürdürdüğü haksızlığı düzeltmek durumundadır'' diye konuştu. 
     Bahçeli, AB Konseyi'nin dünkü kararının, 1 Mayıs'tan önce AB'nin yuvarlak sözlerle ipe un serme niyetinde olduğu anlamına geldiğini söyledi. 
     MHP Genel Başkanı Bahçeli, hükümetin, KKTC ekonomisinin güçlü bir yapıya kavuşturulması için yeni ve kapsamlı bir ekonomik ve siyasi proje geliştirmesi, burada yatırım yapılmasına yönelik ciddi seferberlik başlatması gerektiğini kaydetti. 
     Erdoğan'ın, referanduma ilişkin 50 yılın diplomatik zaferi ve Genelkurmay Başkanı Orgeneral Hilmi Özkök'ün, Türkiye'nin avantajlı duruma geldiği yönündeki açıklamalarını değerlendirmesinin istenmesi üzerine Bahçeli, ''Psikolojik olarak kendilerini bu şekilde hazırlamış olanlar, referandumun gerçeğini henüz fark etmekte zorlanmaktadır'' dedi. 
     
</TEXT>
</DOC>
