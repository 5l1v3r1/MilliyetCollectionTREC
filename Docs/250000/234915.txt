<DOC>
<DOCNO> 234915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/son/soneko37.html </URL>
<DATE> 2004/04/26/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Ödemeler dengesi tablosunda değişiklik... 
</HEADLINE>
<TEXT>

     Merkez Bankası, 2004 yılı Ocak ayından itibaren Ödemeler Dengesi Tablosunun düzenlenmesinde bazı değişikliklere gitti. 
     Bankadan yapılan açıklamada, daha önce sadece yabancı ziyaretçilerin Türkiye'de yaptığı harcamaları içeren ''Turizm Geliri'' başlığına, 2004 Ocak ayından başlayarak yurtdışında ikamet eden Türk vatandaşlarının Türkiye'de bulundukları süre içinde yaptıkları harcamalar da dahil edildi. 
     Buna karşılık, yurtdışında yaşayan Türk vatandaşlarının gönderip Türk Lirasına dönüştürülen döviz havaleleri ile bu vatandaşların Türkiye'deki döviz tevdiat hesaplarından yaptıkları lira kullanımları ve Türkiye'de bulundukları sürece yaptıkları efektif harcamalarını içeren ''İşçi Gelirleri'' kaleminde değişikliğe gidildi. 
     Buna göre, döviz tevdiat hesabından yapılan harcamalarla efektif harcamaları ''İşçi Gelirleri'' kategorisinden çıkarılarak ''Turizm Gelirleri'' kategorisine dahil edildi. 
     Değişikliklerin 2003 yılı verilerine de uygulanmasıyla geçen yıla ilişkin işçi gelirleri 2.321 milyon ABD Doları'ndan 729 milyon dolara düşerken, turizm gelirleri 9.679 milyon dolardan 13.203 milyon dolara çıktı. 
     Cari İşlemler Hesabı Hizmetler Dengesi içerisinde yer alan ve mal taşımacılığından elde edilen ''Navlun'' gelir ve giderleri ile bunlara ait ''Sigorta'' gelir ve giderlerinin Türk ve yabancı bayraklı araçların taşıma sistemlerine göre ayrıştırılması sonucunda da navlun gelirlerinde revize gereği doğdu. 
     Navlun gelir ve giderlerinin hesaplama yönteminin değişmesiyle 2003 yılında navlun gelirleri 2.356 milyon ABD Doları'ndan 1.314 milyon ABD Doları'na düşerken, navlun giderleri 1.707 milyon ABD Doları'ndan 2.018 milyon ABD Doları'na çıktı. 
     Yapılan diğer bir değişiklik de Cari İşlemler Hesabı Hizmetler Dengesi içerisindeki ''İnşaat Hizmetleri'', ''Diğer Ticari Hizmetler'' ve ''Diğer Hizmetler'' kalemlerinin saptanma yönteminde oldu. 
     Eskiden bankalardaki döviz tevdiat hesap hareketlerinin incelenmesiyle saptanan söz konusu kalemlerin hesaplanmasında bankaların yanı sıra bankalar dışındaki diğer kaynaklardan da örneğin haberleşme gelirleri ile ilgili olarak GSM operatörlerinden alınan veriler de kullanılmaya başlandı. 
     Hesaplama farklılığının 2003 yılı verilerine de uygulanmasıyla 2003 yılında, ''İnşaat Hizmetleri'' 906 milyon ABD Doları'ndan 682 milyon ABD Doları''na, ''Diğer Ticari Hizmetler'' 1.709 milyon ABD Doları'ndan 1.352 milyon ABD Doları'na ve ''Diğer Hizmetler'' ise 1.7 milyon ABD Doları'ndan 1.216 milyon ABD Doları'na indi. 
     Söz konusu değişikliklerin yanı sıra 2003 yılına ait gerek banka gerek banka dışı kaynaklardan alınan verilerde yapılan düzeltmeler de, yıl sonu çalışmaları çerçevesinde, ilgili kalemlere yansıtıldı. 
     Tüm değişikliklerin yansıtılmasıyla, 2003 yılı ''Cari İşlemler Açığı'' 6.808 milyon ABD Doları'ndan 6.609 milyon ABD Doları'na inerken, ''Net Hata Noksan'' kalemi de, yapılan değişikliklerin yansıması nedeniyle 5.221 milyon ABD Doları'ndan 5.109 milyon ABD Doları'na geriledi. 
     
</TEXT>
</DOC>
