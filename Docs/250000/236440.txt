<DOC>
<DOCNO> 236440 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/01/son/sondun33.html </URL>
<DATE> 2004/05/01/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Prodi Referandum, Türkiye ile müzakerelerinin başlamasını etkilemez 
</HEADLINE>
<TEXT>

     AB Komisyonu Başkanı Romano Prodi, ''Kıbrıs'ta referandum sonuçlarının, AB'nin Türkiye ile tam üyelik müzakerelerinin başlamasını doğrudan etkilemeyeceğini'' söyledi. 
     Prodi, AB'nin genişleme törenleri dolayısıyla Avrupa Parlamentosu Başkanı Pat Cox ve AB Dönem Başkanı İrlanda'nın Başbakanı Bertie Ahern ile ortak basın toplantısı düzenledi. 
     Basın toplantısında Kıbrıs ve Türkiye ile ilgili soruları yanıtlayan Prodi, tam üyelik müzakerelerinin başlaması konusunda Kopenhag kriterlerinin göz önüne alınacağını söyledi. 
     Türkiye'nin insan hakları alanında önemli reformlar yaptığını ifade eden Prodi, bu reformların uygulamaya sokulmasına da önem verdiklerini bildirdi. 
     Prodi, AB Komisyonu'nun ekim ayında AB Konseyi'ne üyelik müzakerelerinin başlaması konusundaki görüşünü ileteceğini sözlerine ekledi. 
     Avrupa Parlamentosu Başkanı Cox da, Kıbrıslı Türklerin referandum sonucuyla birleşik Kıbrıs'ın AB'ye girmesi konusunda kararlı bir tutum sergilediklerini belirterek, Kıbrıslı Türklere yönelik izolasyona artık devam edilemeyeceğini söyledi. 
     Cox, ''Avrupa Parlamentosu'nun, KKTC'ye mali yardımın en kısa sürede ulaşması konusunun yakın takipçisi olacağını'' belirtti. 
     AB dönem başkanı İrlanda'nın Başbakanı Ahern ise Lüksemburg'da hafta başında yapılan toplantıda, Kıbrıslı Türklere yönelik izolasyonun kaldırılması konusunda kararlar alındığını belirti. 
     Ahern, ''AB'nin bundan sonra da Kıbrıs'ın birleşmesini kolaylaştırmak ve Kıbrıslı Türklerin ekonomik kalkınması için gerekli adımları atacağını'' söyledi. 
     
</TEXT>
</DOC>
