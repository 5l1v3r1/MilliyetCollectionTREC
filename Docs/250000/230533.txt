<DOC>
<DOCNO> 230533 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/12/spor/ygokce.html </URL>
<DATE> 2004/04/12/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Talih de yok, tarih de 
</HEADLINE>
<TEXT>

   
   Tanrı'yı bu işe karıştırmayalım... O bütün evlatlarını sever. Beşiktaş'ın şampiyonluğunu bu yıl ya talih istemiyor, ya da tarih Talihi yaratmak güçlü takımların işidir. Çalışan, organize olan, kendine güvenen, deneyen, sınayan, arayan talihini bulur. Talihi bulan, tarihi de bulur. Ama siz çalışmıyorsanız, kendinize güveniniz yoksa sarsılmış, dağılmış ve bir türlü toparlanamıyorsanız, talih de terk eder sizi, tarih de 
   Gençlerbirliği bu ligin en iyi takımlarından biri... Belki de birincisi. Bakmayın ligdeki derecesine, onlar futbolumuzun incisi... Ersun Yanal'ın takımı dün şampiyon adayı rakibine karşılık bir şampiyon gibi oynadı. Çok çalıştılar. Koştular, gerilmediler, gerilemediler, akıllı, sakin, net ve gerçekçi oynadılar. Attıkları goller uzun toplarla orta alanı hızlı geçip ağır ve bozuk Beşiktaş savunmasının zaaflarından yararlanmanın gösterisiydi. Tayfur'un kaptırdığı topta bütün Beşiktaş savunması çizgi halinde seyrederken, Veysel topla buluştuğu anda yerden çakıverdi. Cordoba'nın beklemediği bir zamanda, beklemediği yerden gelen bu top Beşiktaş'ı şoke etti. Ne tribünler paniğe kapıldı, ne de takım. Tribün destek veriyordu. Takım da beraberliği arıyordu. Ama Ahmet Hassan'ın koşularında da, Pancu'nun vuruşlarında da golü getirecek bir canlılık, bir heyecan yoktu. Derken ikici Gençler golü geldi. Ahmet Yıldırım'ın havada ıskaladığı ve Cordoba'ya bıraktığı top Kolombiyalı kaleciden önce araya giren Youla'ya geldi. Onun golü, İnönü Stadı'nı sarstı. Takımı inanılmaz biçimde paniğe soktu. Gençlerbirliği, Beşiktaş'ın ataklarında Ahmet Hassan, Pancu ve Tümer'e karşı bire bir yapışık markaj uyguluyor, hakem Bülent Demirlek'in topu oyunda tutma isteğiyle beklenen fauller gelmeyince Beşiktaş'ın direnci giderek kırılıyordu. Ancak devrenin sonunda El Saka'nın A.Hassan'a yaptığı penaltı, ardından gelen Pancu golü, tansiyonu düşürdü. 
   Lucescu ikinci yarıya Sergen'i alarak başladı, sonra da Ümit ve Kaan'ı oyuna sokarak devam etti. Ancak hücumda ısrarla gol arayışı, beklenen sonuçları vermedi. 72. dakikada Sergen - Tümer işbirliğiyle oluşan pozisyonda Pancu'nun topu kaleciye teslim etmesi, 75'te Ümit ,Bozkurt'un Sergen'i ceza alanında çekerek düşürmesi ve hakemin penaltıya seyirci kalması, 77'de Ahmet Hassan'ın kafa vuruşuyla topu kaleci Gökhan'a teslim etmesi Beşiktaş adına talihin de, tarihin de döndüğü olaylardı. Ahmet Yıldırım'ın attığı kafa golü, artık geç kalmış bir sayıydı. Beşiktaş'ın telaş içinde biraz da panikleyerek galibiyet golünü araması hiçbir sonuç vermedi. Ilie gibi bir golcüyü kenarda tutmak, maçın yükünü sakat Sergen'in üzerine yığmak Lucescu için hatalı bir tercihti. Beşiktaş dünkü oyunundan ve puan kaybından sonra işini yine şansa bıraktı. Kendi yaratamadığı talihe. Bakalım talih kuşu ne kadar yaklaşacak Kartal'a. 
   
      
   
</TEXT>
</DOC>
