<DOC>
<DOCNO> 227559 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/son/sondun63.html </URL>
<DATE> 2004/04/01/ </DATE>
<TIME> 19.22 </TIME>
<AUTHOR>  </AUTHOR>
<HEADLINE>
Uganda Devlet başkanı "Nil'in sularının kullanım anlaşması değişmeli" 
</HEADLINE>
<TEXT>

     Uganda Devlet Başkanı Yoweri Museveni, Nil Nehri'nin sularının kullanımı ile ilgili tüm kontrolü Mısır'a veren 1929 tarihli anlaşmanın değiştirilmesini istedi. 
     Museveni başkent Kampala'da gıda güvenliği ile ilgili bir konferansta yaptığı konuşmada, ''Kimse Mısır'ın susuzluktan kırılmasını istemiyor. Ama Nil'in suları hakkındaki bu benmerkezci yaklaşım sona ermek zorunda'' dedi. 
     Toplantıya Nijerya Devlet Başkanı Olusegun Obasanjo ve Senegal Devlet Başkanı Abdoulaye Wade de katıldı. 
     Yoksul Sahra-altı Afrika ülkeleri Kenya, Tanzanya, Uganda, Sudan, Burundi, Ruanda, Kongo, Etiyopya ve Eritre uzun yıllardır Nil nehrinin sularının ve Viktorya Gölü gibi Nil'e su akıtan kaynakların sularının kullanımı konusundaki düzenlemenin değişmesini istiyor. 
     Mısır ile o zaman sömürgesi olan 10 ülke adına İngiltere'nin 1929'da imzaladığı anlaşma, 6741 kilometrelik Nil ile Nil'in kaynakları konusunda söz sahipliği hakkını Mısır'a veriyor. 
     Anlaşma, Mısır'a Nil'in sularının kullanımı konusundaki her türlü düzenlemeyi, nehirdeki su seviyesinin düşmesine neden olabilecek bir girişim olarak gördüğü anda veto etme yetkisi tanıyor. 
     Museveni bugünkü konuşmasında, ''Anlaşmayı imzalayanlar İngilizlerdi, bizler değil. Mısır'la oturup başka bir anlaşma üzerinde görüşmeliyiz'' dedi. 
     Uganda, çözülmez hale gelen elektrik sıkıntısı sorununu çözmek için Nil üzerinde büyük barajlar kurmak istiyor. 
     
</TEXT>
</DOC>
