<DOC>
<DOCNO> 203758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/22/son/sonspo26.html </URL>
<DATE> 2003/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Beckenbauer Alman futbolu geriliyor 
</HEADLINE>
<TEXT>

     Eski ünlü futbolcu Franz Beckenbauer, Alman futbolunun gerilediğini, bu nedenle dikkatli olunması gerektiğini söyledi. 
     2006 yılı Dünya Futbol Şampiyonası Organize Komitesi'nin başkanlığını yapan Beckenbauer, Kicker adlı haftalık spor dergisine yaptığı açıklamada, ''Son zamanlardaki sonuçlara bakarsanız, Alman futbolunun gerilediğini görürsünüz. Bu gelişmeler tesadüf değil. İtalyan, İngiliz ve İspanyollar ile aramızdaki farkın büyümemesi için dikkatli olmalı'' dedi. 
     Yeteri kadar kaliteli olmayan Alman futbolunda, futbolcuların çoğunun vasat düzeyde olduğunu savunan Beckenbauer, yabancı ülkelerdeki yetenekli oyuncuların Alman ligi yerine diğer ülkelerin liglerini tercih ettiğini belirtti. 
     Alman futbolunun düzelmesinin uzun zaman alacağını, 2006 yılı Dünya Futbol Şampiyonası'nın bile bunun için erken olduğunu kaydeden Beckenbauer, Alman Milli takımının 2004 yılı Avrupa Futbol Şampiyonası elemelerinde de zorlandığına dikkati çekti. 
     Beckenbauer, Avrupa Futbol Şampiyonası'nda, Hollanda, Çek Cumhuriyeti ve Letonya'nın bulunduğu zorlu bir gruba düştüklerini ifade ederek, ''Şampiyonada ilk turu geçersek sevineceğim. Bu gruptan çıkmak çok zor olacak'' dedi. 
     
</TEXT>
</DOC>
