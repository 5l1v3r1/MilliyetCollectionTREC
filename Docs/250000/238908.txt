<DOC>
<DOCNO> 238908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/10/son/sonyas15.html </URL>
<DATE> 2004/05/10/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Polis üniformalı otoyol soyguncuları yine işbaşında... 
</HEADLINE>
<TEXT>

     Bulgaristan'dan transit geçiş yapan yabancıların korkulu rüyası olan ve İçişleri Bakanlığı'nın aldığı tüm tedbirlere rağmen bir türlü engellenemeyen otoyol soyguncuları yine sahneye çıktı. ''E-5 mafyası'' olarak adlandırılan soyguncular, bu kez Türkiye'den İtalya'ya giden bir Türk vatandaşını hedef seçtiler. 
     İçişleri Bakanlığı'ndan edinilen bilgiye göre, Alfa Romeo markalı özel otomobiliyle seyahat eden İbrahim Eskinoğlu 36 adlı Türk vatandaşı, Trakya otoyolunda Pırvamay kasabası yakınlarında üzerinde siren bulunan beyaz bir otomobil tarafından durduruldu. Otomobilden inan yüzleri kar maskeli ve polis üniformalı kişiler, İbrahim Eskinoğlu'nu silahla tehdit ettiler. Soyguncular tarafından ellerine kelepçe takılan Eskinoğlu kendi arabasıyla Mirova köye yakınlarına götürüldü. Soyguncular burada arabanın lastiklerini bıçakla patlattıktan ve Eskinoğlu'nun cep telefonunu kırdıktan sonra arabada bulunan 400 euro ile diğer değerli eşyaları alarak kaçtılar. 
     Olayın polise intikal etmesi üzerine bölgede geniş çaplı bir operasyon başlatıldı. Ancak daha önceki olaylarda da olduğu gibi soyguncuların izine rastlanamadı. 
     Bu arada, İçişleri Bakanlığı Genel Sekreteri General Boyko Borisov, soygun olayıyla bizzat ilgilenerek bölge emniyet müdürleriyle bir toplantı yaptı. Otoyol soyguncularının yakalanacağını ifade eden Borisov, bölge emniyet müdürlerinden transit yollar üzerindeki denetimlerin en üst noktaya çıkarılmasını istedi. 
     
</TEXT>
</DOC>
