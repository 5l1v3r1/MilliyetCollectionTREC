<DOC>
<DOCNO> 224149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/21/spor/spo03.html </URL>
<DATE> 2004/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
BAŞKAN'A GÜVENOYU 
</HEADLINE>
<TEXT>

   Galatasaray dün tarihi günlerinden birini yaşadı. Özhan Canaydın, Mehmet Cansun ile girdiği zorlu yarışı önde tamamladı. Böylece camia eski başkana iki yıl daha süre tanıdı 
      RAŞİT ALTUN 

   
   178 oyluk fark 
   GALATASARAY'IN 32. dönem Olağan Genel Kurulu dün Başkan Özhan Canaydın'ın yeniden seçilmesiyle sonuçlandı. Galatasaray Lisesi Tevfik Fikret Salonu'nda yapılan oylamada Canaydın, 1353 oy alırken, karşısına rakip olarak çıkan eski başkan Mehmet Cansun ise 1175'te kaldı. Yılmaz Toköz de sadece 38 oy bulabildi. Oylamada 11 boş, 12 de geçersiz oy kullanıldı. 53 beyaz oyun 30'u Özhan Canaydın'a, 23'ü ise Mehmet Cansun'a gitti. 9 oyda da başka isimler yazdı. 
   
   Salonda tartışma 
   20.00'de açıklanan sonuçlar sonrasında lise kökenli üyeler şarkı söylemeye başladı. Ancak kongreyi izlemeye gelen bir grup Galatasaray taraftarı ise, bunun üzerine tepki gösterdi, protesto etmeye başladı. Sarı - Kırmızılılar'ın, başkanın konuşması sırasında yaptığı, "Cim - Bom halkındır, lisenin değil" tezahüratı karşısında ortalık bir anda karıştı. Daha sonra protestocu grup, salondan çıkarıldı. 
   
   'Bu bayrak yükselecek' 
   ZAFERİNİN ardından kürsüye çıkan Özhan Canaydın, salonda bulunan üyelere konuştu. Başkan şunları söyledi "Bayrağı yine bize verdiniz. Biz bu bayrağı tek başımıza taşımaya değil, birlikte yükseltmeye geldik. 100. yılda elimizden geleni yapacağız. Bu seçimi daha heyecanlı geçirdim. Geçen seçim 700 oy fark atmıştık. Demek ki fark azaldı. Cansun ile 100. yıl için beraber çalışacağız. Galatasaray'a hayırlı olsun." 
   
   Özhan CANAYDIN 
   23 Ocak 1943 Bursa doğumlu. Galatasaray Lisesi Mezunu. Evli, iki çocuk babası. Ali Tanrıyar, Alp Yalman ve Faruk Süren dönemlerinde yöneticilik yaptı. Son iki dönem başkanlık görevini yürüttü. 
   
   Dr. Cengiz ÖZYALÇIN 
   1939 İstanbul doğumlu. Diş Hekimliği Fakültesi Mezunu. 1989-94 yılları arasında Kadıköy Belediye Başkanlığı yaptı. 1992-94 yılları arasında yöneticilik yaptı. 1998'den bu yana Galatasaraylı Sporcular Derneği Başkanı 
   
   Şükrü ERGÜN 
   1958 İstanbul doğumlu. Galatasaray Lisesi ve Boğaziçi Üniversitesi Mezunu. Milli Olimpiyat Komitesi Üyesi. Evli ve iki çocuk babası. İngilizce ve Fransızca biliyor. 
   
   Ergun GÜRSOY 
   1945 Trabzon doğumlu. Marmara Üniversitesi İktisadi ve İdari Birimler Fakültesi Mezunu. Gürsoy Şirketler Grubu Yönetim Kurulu Başkanı. 4 dönem yöneticilik yaptı. Evli, üç çocuk babası. 
   
   Niyazi YELKENCİOĞLU 
   1955 Kandıra doğumlu. Galatasaray Lisesi ve Boğaziçi Üniversitesi Endüstri Mühendisliği Mezunu. Evli ve iki çocuk babası. İngilizce biliyor. 
   
   Prof. Dr. Mehmet HELVACI 
   1960 doğumlu. Galatasaray Lisesi ve İstanbul Üniversitesi Hukuk Fakültesi Mezunu. Evli ve iki çocuk babası. Halen İstanbul Üniversitesi Hukuk Fakültesi Ticaret Hukuku anabilim dalı öğretim üyesi. 
   
   Emel ÇABUKOĞLU 
   1954 Ankara doğumlu. Galatasaray Lisesi ve İstanbul Üniversitesi İşletme Fakültesi Mezunu. Evli ve iki çocuk babası. İngilizce ve Fransızca biliyor. 
   
   Turgay KIRAN 
   9 Aralık 1948 Aydın doğumlu. Galatasaray Lisesi ve İstanbul Üniversitesi Fransız ve Roman Dilleri edebiyatı mezunu. 1990-92 yılları arası Alp Yalman yönetiminde yer aldı. Evli ve bir çocuk babası. 
   
   Refik ARKAN 
   Atatürk Lisesi'ndeki öğrenimini takiben, İstanbul İktisadi ve Ticari İlimler Akademisi Mezunu. Evli ve iki çocuk babası. İngilizce ve Fransızca biliyor. 
   
   Prof. Dr. Ahmet ÖZDOĞAN 
   1959 doğumlu. İzmit Lisesi ve İstanbul Üniversitesi Cerrahpaşa Tıp Fakültesi Mezunu. 2000 yılında profesör oldu. Halen Kulak, Burun, Boğaz, Baş ve Boyun Anabilim dalı profesörü olarak çalışmakta. 
   
   Derya TAŞDELENLER 
   1956 İstanbul doğumlu. Vefa Lisesi ve Hacettepe Üniversitesi İşletme Mezunu. Dagi Giyim Sanayi A.Ş.'nin Yönetim Kurulu Başkanı. Evli ve iki çocuk babası. 
   
   Yedek üyeler 
   Ahmet Raif ÜNÜVAR 
   Fatih GÖKŞEN 
   Ali GÜRSOY 
   Yalçın ORHON 
   Adnan ÖZTÜRK 
   
      Dos Santos sürprizi    GALATASARAY'IN yeni yönetimi, hesapta olmayan, ilginç bir davayla karşı karşıya kalacak. Fatih Terim'in ikinci kez göreve geldiği dönemde, Brezilyalı Gabriel Dos Santos ile ön protokol yapan Cim-Bom, daha sonra bu transferden vazgeçti. Ancak bu mukaveleyi resmileştiren menajerin FIFA'ya başvurarak, tazminat davası açtığı öğrenildi. Aslan'ın bu davayı kaybettiği, 3.5 milyon dolar tazminat ödemeye mahkum edildiği iddia edildi. 
   GENEL Sekreter Sinan Kalpakçıoğlu da bu futbolcuyla ilgili olarak FIFA'dan yazı geldiğini kabul etti. Kalpakçıoğlu şunları söyledi "Bizden bu futbolcuyla 4 yıllık bir sözleşme yapıp yapmadığımızı sordular. Bu oyuncuyu denediğimizi, ancak almaktan vazgeçtiğimizi ve resmi sözleşme yapmadığımızı ilettik. Herhangi bir tazminat cezasına çarptırılmadık. Ancak böyle bir ceza gündeme gelirse, Tahkim'e gideriz." 
   
   Kongre notları    Fenerbahçe takipte 
   GALATASARAY'IN Olağan Genel Kurulu'nu, Fenerbahçe Televizyonu'ndan da bir muhabir ve kameremanın takip etmesi dikkat çekti. Beşiktaş Onursal Başkanı Süleyman Seba da kongreye telgraf gönderip, başarılar dileğinde bulundu. 
   
   Cemiyette kutlama 
   GALATASARAY'IN yeni yönetim kurulu, seçim sonuçlarının açıklanmasının ardından Galatasaraylılar Cemiyeti'nde toplandı. Başkan Özhan Canaydın ve ekibi, kongre başarılarını birlikte kutladı. 
   
   Saat tartışması 
   SANDIKLARIN kapanacağı 15.00'e birkaç dakika kala yaklaşık 10 kişilik bir grup liseye gelerek oy kullanmak istedi. Ancak bu esnada oy kullanma süresi dolduğu için gerekli işlerleri yerine getiremedi. Bu nedenle Oğuz İmregün ile üyeler arasında tartışma çıktı. 
   
   Son oy Yılmaz'dan 
   KONGREDE en son oy kullanan kişi, eski başbakan Mesut Yılmaz oldu. Yılmaz, sandıkların kapanmasına 5 dakika kala 14.55'te oyunu kullandı, ardından da bahçede Mehmet Cansun ile bir süre sohbet etti. Fatih Terim'in eşi Fulya Terim de oyunu kullanıp, geri döndü. 
   
   Şaşırdılar 
   KONGREDE iki üye, oy pusulalarıyla birlikte kimlik kartlarının yerine ehliyetlerini sandığa attı. Birinin de kartvizit attığı dikkat çekti. Bazı sandıklarda oy pusulaları fazla, kimlik kartları eksik çıkınca tüzük gereği, oy pusulaları arasından rastgele seçilenler iptal edildi. 
   
   Kongrede hırsız 
   GALATASARAY Lisesi'ndeki karmaşadan faydalanan bir hırsız da foto muhabirimiz Erol Demirkol'un taşınabilir bilgisayarını çaldı. Oy kullanma işleminde fotoğraf çekmek için sandık başına giden Demirkol'un iki çantası da kimliği belirsiz kişilerce götürüldü. 
   
   
   
   Favori Tigana    Canaydın, Fatih Terim'in ayrılması sonrasında teknik direktör olarak Fransız hocayı düşünüyor. Sezon sonuna kadar Bülent Ünder'in adı gündeme geldi 
   İlk iş teknik adam 
   CİM - BOM'DA başkanlık koltuğuna yeniden oturan Özhan Canaydın, ilk iş olarak teknik direktör sorununu çözmek için kolları sıvayacak. Fatih Terim'in görevi bırakmasıyla gelecek döneme yönelik uzun vadeli düşünen Canaydın'ın, Jean Tigana'yı getirmeyi düşündüğü öğrenildi. Başkanın, Fransız teknik adamdan önce, sezon sonuna kadar takımı Bülent Ünder'e teslim etmeyi planladığı belirtildi. 
   
   Scolari gelecekti 
   MEHMET Cansun'un ise, görevi devralması durumunda takımın başına Scolari'yi getirmeyi düşündüğü öğrenildi. Portekiz Milli Takımı'nın çalıştırıcısından olumlu yanıt alan Cansun'un, Rivaldo'dan da söz aldığı kongre kulislerinde konuşuldu. Brezilyalı yıldız dışında, Fenerbahçe'nin almak için girişimde bulunduğu Cruzeiro'dan Alex ile de bir görüşme yapıldığı, ayrıca Hasselbaink'in de gündemde olduğu ifade edildi. 
   
   İşi uzattılar    KONGREDE oy sayımı dün ilk kez farklı bir şekilde yapıldı. Divan Başkanı Oğuz İmregün, bundan önce sandık sandık açılan oylar yerine, hepsinin birden açılmasını, en sonunda sayılmasını istedi. Bu nedenle sonuçların açıklanması bir hayli gecikti. 
   
   
</TEXT>
</DOC>
