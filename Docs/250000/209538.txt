<DOC>
<DOCNO> 209538 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/19/magazin/mag02.html </URL>
<DATE> 2004/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye 'Hababam' için kuyruğa girdi 
</HEADLINE>
<TEXT>

   'Hababam Sınıfı'nın 22 yıl sonra çekilen 7. filmi 'Hababam Sınıfı Merhaba'ya bilet bulabilmek için gişe önünde izdiham yaşanıyor... 
      Birsen Altuntaş 
   
   Ertem Eğilmez'in sinemaya uyarladığı Rıfat Ilgaz'ın unutulmaz eseri "Hababam Sınıfı" serisinin 22 yıl sonra çekilen 7. filmi "Hababam Sınıfı Merhaba" kapalı gişe oynuyor. 
   Senaryosunu Kemal Kenan Ergen'in yazdığı, yönetmenliğini Kartal Tibet'in yaptığı ve Mehmet Ali Erbil, Hülya Koçyiğit, Zeki Alasya, Sümer Tilmaç, Bülent Kayabaş, Nehir Erdoğan, Memet Ali Alabora, Ceyhun Yılmaz, Tuncay Akça, Şafak Sezer, Peker Açıkalın ve Ayşen Gruda'nın oynadığı film, cuma günü 107 kopyayla 150 sinemada vizyona girdi. İlk gün biletleri kısa sürede tükenen filmin gösterimde olduğu sinemaların gişelerinde de uzun kuyruklar oluştu. 
   
   'İzlemeye İstanbul'a geleceğiz' 
   Hababam Sınıfı Merhaba'nın yapımcı ekibinden Cengiz Çağatay ile Şenol Zencir ilk üç günde 320 binle 350 bin arasında seyirci beklediklerini belirterek şöyle konuştu 
   "Özellikle Anadolu'da filmi gösteren sinema sahiplerinden çok güzel telefonlar aldık. Hepsi gişelerinin önünde uzun kuyruklar oluştuğunu söylüyor. Mehmet Ali Erbil, 'Beni Adapazarı'ndan aradılar, bilet bulamadıkları için İstanbul'a gelmek isteyenler var' dedi. Onun dışında İstanbul'da da Akmerkez, Fitaş, Cineplex Odeon gibi en büyük kapasiteli sinemalarda da film kapalı gişe oynuyor. " 
   
   Trabzon'da izdiham var    Trabzon'daki Royal Sinemaları Müdürü Sinan Çürük, sinemanın bulunduğu Cudibey Mektep Sokak'ta izdiham yaşandığını belirtirken şöyle konuştu "Gişenin önündeki kuyruk sokağa taştı. İnanılmaz ilgi var. Biz de filmi iki değil 205, 130 ve 91 kişi kapasiteli üç salonda birden göstermeye karar verdik. Üç salonda da film kapalı gişe oynuyor. Son yıllarda hiç bir filme bu kadar büyük ilgi olduğunu görmemiştik." 
   
   
   
   
</TEXT>
</DOC>
