<DOC>
<DOCNO> 211559 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/28/ekonomi/eko0.html </URL>
<DATE> 2004/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan'a ABD'de Uzan sorusu 
</HEADLINE>
<TEXT>

   ABD'li işadamlarını Türkiye'de yatırıma çağıran Başbakan Erdoğan'a Uzanlar'ın Motorola'ya olan borcu soruldu. Erdoğan, 'Sorunları çözmeye kararlıyız' dedi 
      UTKU ÇAKIRÖZER, YASEMİN ÇONGAR Washington 
   
   Washington'da yaptığı konuşmalarda ABD işadamlarını Türkiye'ye yatırım yapmaya davet eden Başbakan Tayyip Erdoğan, Uzan Grubu'nun Motorola şirketi ile yaşadığı sıkıntının anımsatılması üzerine, "Türkiye'nin uluslararası ilişkilerine olumsuz yansıyan her konuda hassasız ve yürütme olarak elimizden geleni yapıyoruz" dedi. 
   Washington'da Türk - Amerikan İş Konseyi üyelerine yaptığı konuşmada ve Stratejik ve Uluslararası Çalışmalar Merkezi'nde verdiği konferansta, Türkiye'ye yatırım yapılması için hükümetin büyük çaba gösterdiğini, yapılan yasal düzenlemelerden örnekler vererek anlatan Erdoğan, "Amerikan yönetiminden de attığımız adımların hakkını teslim ederek, Türkiye'yi diğer ülkelere yapacakları ihracatın üssü olarak seçmeleri için Amerikan yatırımcılarını özendirmelerini bekliyoruz" diye konuştu. 
   Uzan Grubu'nun Motorola şirketine olan borcuyla ilgili kendisinin ABD yönetimiyle görüşme yapıp yapmadığını soran bir gazeteciye Erdoğan, şu yanıtı verdi 
   "Henüz bu tür görüşmeler olmadı. Motorola'nın temsilcileriyle geçmişte İstanbul'da temaslarımız oldu. Biz yürütme olarak Türkiye'nin uluslararası ilişkilerine olumsuz yansıyan konulara hassas davranıyoruz ve bunların aşılması için elimizden geleni yaptık ve yapıyoruz. Ancak yargıya müdahale etmemiz söz konusu olamaz." 
   
   Motorola ile görüşecek 
   Erdoğan, Türk - Amerikan İş Konseyi üyelerine yaptığı konuşmada da, "Hükümetim, Türkiye'ye yatırım yapan Amerikan şirketlerinin sorunlarını biliyor. Bu sorunlara çözüm getirme konusunda kararlıyız" diye konuştu. Erdoğan'ın resmi programında da bu akşam Motorola yönetimi ile yarım saatlik bir görüşme yapması öngörülüyor. 
   
   'Tüpraş'a gelen teklif başarıdır'    Özelleştirme alanındaki çabaların da ivme kazandığını vurgulayan Erdoğan, Tüpraş, Tekel, Türk Telekom, THY ve şeker fabrikaları gibi şirketlerin kamu idaresinden çıkması gerektiğinin altını çizdi. Erdoğan, son yapılan Tüpraş ihalesine ilişkin de, "İhalede elde edilen başarı özelleştirmedeki başarılarımızın karşılığını alacağımızı göstermektedir" dedi. 
   
   'PKK'ya müdahale edin' 
   Erdoğan, Irak konulu bir soruya verdiği yanıtta da ismini değiştiren PKK KADEK'in mevcut yapısının güçlenerek devam ettiğini anımsatarak, "ABD'nin terör örgütüne karşı yaptırım uygulamasını beklemek en haklı stratejimizdir" dedi. 
   
   
</TEXT>
</DOC>
