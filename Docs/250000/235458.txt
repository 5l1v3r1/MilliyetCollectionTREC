<DOC>
<DOCNO> 235458 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/28/spor/axspo02.html </URL>
<DATE> 2004/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Hem prestij hem gurur 
</HEADLINE>
<TEXT>


ERHAN TELLİ 


Değişiklik var 
GALATASARAY Teknik Direktörü Gheorghe Hagi, İstanbulspor maçına mutlaka kazanmak için çıkacaklarını belirterek, "Bizim prestijimiz, gururumuz var" dedi. İstanbulspor'un düşme potasında olduğunu ve puana ihtiyacının bulunduğunu vurgulayan Rumen hoca, "Bu maça birkaç değişiklikle çıkacağız. Ama bu, kazanmak istemediğimiz anlamına gelmez" dedi. 

'Kriz görmüyorum' 
HAGİ, futbolcuların gelecek sezon takımda kalıp kalmayacaklarını, gösterecekleri performansla kendilerinin belirleyeceğini söyledi. Rumen teknik adam, Galatasaray'da bir ekonomik kriz görmediğini de dile getirdi, "Hem kimin borcu yok ki. Hiç kimse bizi küçültemez. Ben Bursaspor'dan transferler yapılmadı diye değil, aynı şekilde düşünmediğim için ayrıldım" diye konuştu. 

İmza dağıttılar 

İSTANBULSPOR maçının hazırlıklarını sürdüren Galatasaray'da sakatlıkları bulunan Volkan, Batista, Emrah ve Suat çalışmada yer almadı. Tesislere gelen bir grup küçük öğrenciye, kaleci Mondragon, Ergün ve Necati bol bol imza dağıttı. 

Taffarel iş başında 

YÖNETİM, yeni sezonda alınması planlanan yabancı futbolcuların takibi için bir komite oluşturdu. Avrupa'nın dört bir yanında özellikle Fransa, İspanya ve İngiltere'de çalışan futbolcu arama komitesinin, Brezilya kanadının başına ise kaleci antrenörlüğü görevini de üstlenen Cladio Taffarel getirildi. Hagi'nin yardımcısı Metin Yıldız ise Türkiye Ligi sorumluluğunu üstlendi. 

Okan'dan destek 

İTALYA'NIN Inter takımında forma giyen Okan Buruk, eski takım arkadaşı Hagi'ye destek verdi. Rumen hocanın, Galatasaray'da başarılı olacağına inandığını dile getiren milli oyuncu, "Hem futbolcuları, hem de kulübü iyi tanıyor. Ekip olarak iyi oynuyorlardı, ancak güvene ihtiyaçları vardı. Üst üste kazanılan maçlardan sonra sanırım bu sorun da ortadan kalkmıştır" dedi. 

Örnek tanıtım 

İKİNCİ Başkan Ergun Gürsoy ile futbolculardan Ergün, ünlü şovmen Ceyhun Yılmaz'ın yeni çıkan şiir kitabının tanıtımına katıldılar. Kitabın gelirinin Böbrek Vakfı'na bağışlanacağı açıklanırken, Ergun Gürsoy, sezon sonunda flaş transferler yapacaklarını söyledi. Fotoğraf Erol Demirkol 


</TEXT>
</DOC>
