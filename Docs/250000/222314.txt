<DOC>
<DOCNO> 222314 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/15/guncel/gun01.html </URL>
<DATE> 2004/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Yaşananlar gerçek, okunması yasak... 
</HEADLINE>
<TEXT>

   Çocukken cinsel travma yaşayan kadınların öykülerini kaleme alan Meltem Arıkan, "Kitabı yasaklayarak yaşanan dramları görmezden gelemeyiz" diyor 
      ELİF KORAP İstanbul 
   
   Beyza'ya, 7 yaşındayken bir inşaatta tecavüz edildi, Semiha 6 yaşındayken tacize uğradı, Aysu ise yıllarca ensest ilişki mağduru oldu. Şu anda 30'lu yaşlarında olan bu kadınlar, yaşadıklarının üstesinden gelmeyi başardı. Yazar Meltem Arıkan da aralarında Aysu, Beyza ve Semiha'nın da olduğu beş kadının öyküsünü "Yeter Tenimi Acıtmayın" adlı kitabında anlattı. 
   
   'Genel ahlaka aykırı' 
   Gerçek öykülerin yer aldığı kitapla ilgili rapor hazırlayan Başbakanlık Küçükleri Muzır Neşriyattan Koruma Kurulu ise "Kurmaca gayri ahlaki ilişkilerin Türk aile yapısını sarmalamış olağan ilişkiler şeklinde genelleştirilerek sunulduğunu" ileri sürdü. İstanbul 1. Sulh Ceza Mahkemesi de, "halkın ar ve haya duygularını inciten, cinsi arzuları tahrik ve istismar edici nitelikte genel ahlaka aykırı yayın yapıldığı" gerekçesiyle toplatma kararı verdi. 
   Karara tepki gösteren yazar Arıkan, "Duyunca inanamadım. Kitaptakiler gerçek. Bunları görmezden gelemeyiz. Bunları tartışmaya açmalı ve çözüm aramalıyız" dedi. Kitapta hik yeleri anlatılan üç kadın da yazarla aynı görüşte... 
   
   'Ben bunları yaşadım' 
   Aysu 30 yaşında, özel bir şirkette çalışıyor, evli "6.5 yaşındaydım... Bu önce babamla aramızda bir oyun gibi başladı. Ve bunu diğer davranış biçimleri gibi, normalmiş gibi öğrendim. Üniversite yıllarında bunun normal olmadığını fark etmiş, suçluluk duygusu altında ezilmeye başlamıştım. Bunun hep eğitimsiz insanların başına geldiği düşünülür. Halbuki benim annem de babam da üniversite mezunuydu. Kitabın yasaklanmasına çok üzüldüm. Çünkü ben varım ve bunları yaşadım. Yok saymaları gerçeği değiştirmiyor." 
   Semiha 29 yaşında, özel şirkette yönetici, evli "6 yaşımdayken bir yabancının beni taciz ettiğini hatırlıyorum. Bunu yaparken tatlı bir şey kullanmıştı. O anki korku neticesinde hayatım boyunca hiç tatlı yiyemedim. Tatlıya karşı alerjim olduğunu, bünyemin kaldırmadığını düşünüyordum. Olayı 21 yaşında kabullendim ve bu tepki yok oldu." 
   Beyza 36 yaşında, uluslararası firmada yönetici, oğlu var "7 yaşındaydım. Apartmandaki kiralık daire için gelen biri, evde yalnız olduğumu öğrenince içeri girdi. Beni taciz etti. Kısa süre sonra, sokakta oynarken aynı adam yanında bir başkasıyla gelip beni inşaata götürdü. Tecavüze uğradım. Bu olaydan sonra hep erkek gibi görünmeye çalıştım." 
   
   
   
</TEXT>
</DOC>
