<DOC>
<DOCNO> 205931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/02/yasam/yas03.html </URL>
<DATE> 2004/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Sporun yararı yaşa göre değişiyor 
</HEADLINE>
<TEXT>

   Spor, çocuk ve gençlerde sorumluluk almaya, öfkeyi kontrol edebilmeye yardımcı olurken, erişkinlerin dinç ve dinamik görünmelerini sağlıyor. Yaşlılar ise sporla dinçlik kazanıyor, unutkanlık azalıyor 
      
   Sosyal ilişkileri gelişir 
   ÇUKUROVA Üniversitesi ÇÜ Mediko Sosyal Birimi Psikiyatri Uzmanı Sabri Yurdakul, her yaş grubundaki kişilerin sağlıklı yaşaması için gerekli olan sporun, ruh sağlığı açısından yaş gruplarını farklı etkilediğini belirtti. Sporun, özellikle çocuklarda sosyal ilişkileri artırma ve yaşıtlarıyla daha iyi arkadaşlık kurmada en önemli araçlardan biri olduğunu kaydeden Yurdakul, sporun çocuklardaki diğer etkilerini şöyle sıraladı 
   
   İfade yeteneği artar 
   "BU yaş gruplarında sorumluluk duygusunun yanı sıra, öfkeyi kontrol edebilme, saldırganlığı frenlemede sporun göz ardı edilemeyecek etkisi vardır. Ayrıca dikkat dağınıklığının önüne geçer. Gençlik döneminde de dinamizmi sporla değerlendirdikleri için gençler alkol ve sigaradan uzak kalır. Gençliğin aşırı heyecanını spora aktarmak, olaylara yaklaşımlarda daha serinkanlı olmayı sağlar. Kendine güven duygusu ve ifade yeteneği artar." 
   
   Yaşlanmayı geciktirir 
   SPOR yapan erişkinlerin, günlük hayatın stresini attıklarını, ruh ve beden sağlığını daha uzun yıllar koruyabildiklerini ifade eden Yurdakul, orta yaşta başlayan kalp ve tansiyon hastalıklarına yakalanma riskinin azaldığını, sigara ve alkolden uzaklaştırdığı için yaşlanmayı geciktirdiğini dile getirdi. Yurdakul, "Ayrıca, daha düzenli ve tatmink r seks hayatı yaşarlar" dedi. n ADANA AA 
   
   Unutkanlığa paydos    "SPORUN yaşlılar için faydası sadece bedensel yetilerle sınırlı kalmaz. Bu yaş grubundakiler için çok önemli olan ruh haline de etki eder" diyen Yurdakul şöyle devam etti "Spor yapan yaşlılar, sık görülen depresyona daha az yakalanır, kendilerini yalnız ve mutsuz hissetmez. Kemik erimesi, kalp - damar hastalıklarına daha az yakalanır. Beyin aktivitelerini artıran spor, unutkanlıkları azaltır." 
   
   
</TEXT>
</DOC>
