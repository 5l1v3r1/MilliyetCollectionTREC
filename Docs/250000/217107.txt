<DOC>
<DOCNO> 217107 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/23/son/sondun02.html </URL>
<DATE> 2004/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
'Oscar'ın son habercileri sahiplerini buldu... 
</HEADLINE>
<TEXT>

     Sinema dünyasında Oscar ödüllerini kazanacak sanatçılar hakkında güçlü ipuçları veren Beyaz Perde Aktörleri Derneği Ödülleri, ABD'nin Los Angeles kentinde yapılan ödül töreniyle sahiplerini buldu. 
     Ünlü film yıldızı Charlize Theron, Monster adlı filmde canlandırdığı seri katil rolüyle En İyi Bayan Oyuncu ödülünü kazanırken ünlü sinema sanatçısı Johnny Depp ise '' Karaip Korsanları Siyah İncinin Laneti'' Pirates of the Caribbean Curse of the Black Pearl adlı filmde canlandırdığı maceraya atılan korsan kaptan rolüyle En İyi Erkek Oyuncu ödülünün sahibi oldu. 
     Öte yandan ''Yüzüklerin Efendisi Kralın Dönüşü'' The Lord of the Rings the Return of the King filminde yer alan oyuncular ise film oyuncuları grubu için verilen en yüksek ödül olarak kabul edilen En İyi Rol Grubu ödülüne layık görüldü. 
     Beyaz Perde Aktörleri Derneği Ödülleri'ni kazanan sanatçılar, genellikle ABD film endüstrisinin en önemli ödülü olarak kabul edilen Oscar ödüllerinin de sahibi oluyorlar. Oscar ödülleri 29 Şubat'ta yapılacak törenle sahiplerini bulacak. 
     
     EN İYİ YARDIMCI ERKEK ROBBİNS 

     Ünlü film yıldızı Tim Robbins ''Gizemli Nehir'' Mystic River adlı filmdeki canlandırdığı çocukluğunda geçirdiği bir travma sonucu duygusal açıdan sakatlanmış, erişkin bir cinayet sanığı rolüyle, En İyi Yardımcı Erkek Oyuncu ödülünü kazandı. 
     En İyi Yardımcı Bayan Oyuncu ödülüne ise, ''Soğuk Dağ'' Cold Mountain filminde canlandırdığı, ABD'de yaşanan iç savaşın getirdiği zorluklara göğüs gererek ayakta kalmaya kararlı becerikli kadın rolüyle Renee Zellweger layık görüldü. 
     Robbins ödülünü alırken sahnede yaptığı konuşmada eşi ünlü film yıldızı Susan Sarandon'u kastederek şaka yollu ''Susan'da bunlardan bir tane var. Ben bunları karanlık bir odada tek başımayken alacağım ve bakalım ne olacak'' dedi. Robbins, ayrıca ödül kazandığı filmin yönetmenliğini yapan, ünlü film yıldızı Clint Eastwood'a da teşekkür etti. 
     Zellweger ise ödülünü alırken yaptığı konuşmada ''Çok teşekkür ederim. Beni bu akşam buraya çğırdığınız için size teşekkür ederim. Bu çok büyük bir onur. Dürüst olmak gerekirse bu, yılın en güzel daveti'' dedi. Zellweger konuşmasında ayrıca aynı filmde kendisine rol arkadaşlığı yapan Nicole Kidman ve Jude Law ile filmin yönetmeni Anthony Minghella'ya teşekkür etti. 
     
</TEXT>
</DOC>
