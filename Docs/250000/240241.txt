<DOC>
<DOCNO> 240241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/15/son/sondun25.html </URL>
<DATE> 2004/05/15/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Türkiye'nin Brüksel Büyükelçisi Fehriye Erdal'a yargı yolu açılıyor 
</HEADLINE>
<TEXT>

     Türkiye'nin Brüksel Büyükelçisi Erkan Gezer, Özdemir Sabancı suikastı faillerinden terörist Fehriye Erdal'a Belçika'da işlediği suçlardan dolayı yargı yolunun açılmasının yakın olduğunu bildirdi. 
     A.A muhabirine konuşan Gezer, Erdal'ın Türkiye'ye iadesi için son olarak 15 gün önce yeni bir talepte bulunulduğunu, 10 Mayıs'ta da Belçika Başbakan Yardımcısı ve Adalet Bakanı Laurette Onkelinx ile görüştüğünü söyledi. 
     Onkelinx ile yaptığı görüşmede olumlu izlenim edindiğini ifade eden Gezer, Belçikalı bakanın, Erdal'ın Türkiye'de işlediği suçlardan dolayı yargılanmasına ilişkin davanın bir an önce başlamasından yana olduğunu bildirdi. Kadın bakanın ilke olarak bir suçun cezasız kalmaması gerektiğini belirttiğini aktaran Gezer, Belçika'nın da bu durumdan rahatsız olduğunu, Belçika adalet sisteminin ve bürokrasisinin de yavaş işlediğini dile getirdi. 
     Büyükelçi Gezer, Türkiye'de yasadışı kabul edilen örgütlerin Belçika'daki varlık ve faaliyetlerinin Brüksel hükümeti için endişe kaynağı olabileceğini kaydederek, terörist Fehriye Erdal'ın Türkiye'ye iadesinin istenmesine devam edildiğini, aynı zamanda Türkiye'de işlediği suçlardan dolayı Belçika'da yargılanmasında da ısrarcı olunduğunu belirtti. 
     Belçika ve Türkiye'nin Avrupa Terörizmle Mücadele Sözleşmesi'ne taraf olduklarını hatırlatan Büyükelçi Gezer, Erdal'ın yargılanmasına yönelik taleplerin, söz konusu anlaşma çerçevesinde Belçika makamlarını göreve davet kapsamında yapıldığını belirtti. 
     Türkiye ile Belçika ilişkilerinde, Belçika makamlarının terör örgütlerine yaklaşımının sıkıntılar doğurduğunu dile getiren Gezer, ''Bu sıkıntılar var diye esas ilişkilerimizi geliştirmemek de söz konusu değil. Bu gelişmeyle birlikte o sorunlara da çözümler bulmaya çalışıyoruz'' diye konuştu. 
     Belçika'nın ''liberal'' sisteminin, ''Bu ülkede bulunan bir kişiye, yasaları ihlal etmediği ve kamu düzenini bozmadığı, daha önce yapmış olduğu olası eylemleri tekrarlamadığı sürece hoşgörülü davranılmasını sağladığını'' belirten Büyükelçi Gezer, Belçika makamlarının, söz konusu kişilerin faaliyetlerini kontrol altında tuttuklarını ifade etti. 
     Gezer, Belçika'nın İspanya ve İngiltere gibi ülkelerle de bu alanda sorunlar yaşadığını hatırlattı. 
     
     TÜRKİYE-BELÇİKA İLİŞKİLERİ OLUMLU GELİŞİYOR 
     Türkiye ile Belçika ilişkilerinin uzun zamandır olumlu geliştiğini, Brüksel'in, Türkiye'nin AB'ye katılımına yoğun destek verdiğini, ekonomik ve kültürel alanlardaki ilişkilerin sağlıklı geliştiğini belirten Büyükelçi Gezer, Belçika Prensi Philippe'in bu ay başında Türkiye'yi ziyaret ettiğini, Cumhurbaşkanı Ahmet Necdet Sezer'in Belçika Kral ve Kraliçesini Türkiye'ye davet ettiğini, Belçika Başbakan Yardımcısı ve Dışişleri Bakanı Louis Michel'in mayıs başında ertelenen Türkiye ziyaretinin sonbaharda olacağını dile getirdi. 
     Türkiye ile Belçika arasında adli konularda işbirliğini geliştirmek üzere bir ''Adalet Teknik Komisyonu'' kurulduğunu, ancak seçimler nedeniyle bu sürecin askında kaldığını belirten Gezer, Belçika'dan bir teknik heyetin Türkiye'ye gitmesinin gündemde olduğunu ifade etti. Gezer, Adalet Bakanı Onkelinx'in de Türkiye'ye resmi ziyarette bulunmasının planlandığını bildirdi. 
     
     TÜRKLERİN LOBİ FAALİYETLERİ ZAYIF 
     Büyükelçi Gezer, Belçika'da yaşayan Türklerin toplum içindeki konumuna ve lobi faaliyetlerine de değinerek, Türkler arasında eğitim ve bilinç seviyesinin genel olarak yüksek olmadığını ifade etti. 
     Belçika'da yaşayan Türkler arasında büyük bir bölünmüşlük olduğunu belirten Gezer, bu ülkede 400 civarında derneğin bulunduğunu ancak aralarında ekip çalışması olmadığını söyledi. 
     Lobi yapabilmek için bir konuda ciddi birikim gerektiğini belirten Gezer, Türklerin toplum içinde ikinci sınıf vatandaş muamelesi gördüğünü, AB'ye katılım süreci ile birlikte birinci sınıf vatandaşa yapılan muamelenin farklarını Türklerin daha iyi anlayacaklarını ve lobi faaliyetlerine daha fazla ilgi göstereceklerini ifade etti. 
     Belçika'daki 150 bin Türk'ün yarısının Belçika vatandaşı olduğunu belirten Gezer, eğitim düzeyinin yeterince yüksek olmaması nedeniyle bu vatandaşlıktan doğan hakların gereği gibi kullanılamadığını anlattı. 
     
     PRENSİN ZİYARETİ 
     Belçika Prensi Phillipe'in bu ay başında Türkiye'ye yaptığı dört günlük ziyareti de değerlendiren Büyükelçi Gezer, Prens'in siyasi bir kişiliği bulunmadığını, ancak ekonomi alanında etkili olduğunu belirterek, Prens ile birlikte Türkiye'ye giden 130 işadamının 250'ye yakın temasta bulunduğunu bildirdi. Bu temaslarda, ortak yatırımların yanı sıra üçüncü ülkelere yönelik ortak girişim projelerinin de konuşulduğunu belirten Gezer, gelecekte Irak pazarına beraber girilmesi konusunda ilke anlaşmasına varıldığını kaydetti. 
     Türkiye'nin Brüksel Büyükelçisi Gezer, Belçika Başbakanı Guy Verhofstadt'in 19-20 Mayıs tarihlerinde Afganistan'a gitmesinin söz konusu olduğunu ifade ederek, ortak yatırım faaliyetlerinin Afganistan'da da yapılabileceğini bildirdi. 
     
</TEXT>
</DOC>
