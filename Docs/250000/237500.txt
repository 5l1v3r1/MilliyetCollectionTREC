<DOC>
<DOCNO> 237500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/05/son/soneko32.html </URL>
<DATE> 2004/05/05/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Sezer Devletin öncelikli sorunlarından biri borç yükünün azaltılması 
</HEADLINE>
<TEXT>

     Cumhurbaşkanı Ahmet Necdet Sezer, yeni vizyonun, 'çoğulcu ve katılımcı demokrasiyi yansıtan bir siyaset ortamını, özel girişimin gereksinimlerine uygun dış ticaret ağırlıklı ve insan merkezli sürdürülebilir bir ekonomiyi ve bunu taşıyacak yeterlilikte uluslararası güvene sahip bir mali sistemi' gerektirdiğini bildirdi. 
     Cumhurbaşkanı Sezer, 4. Türkiye İktisat Kongresi'nin açılışındaki konuşmasında, Güçlü Ekonomiye Geçiş Programı çerçevesinde öncelik verilerek yaşama geçirilen yapısal reformların temel amacının, mal ve hizmetlerin üretim tutarlarıyla fiyatlarının piyasa kuralları kapsamında saptanmasına yönelik olduğunu belirtti. 
     Böylece sınırlı kaynakların, halkın gereksinimlerine göre etkin kullanımının sağlanacağını kaydeden Sezer, ülke içi piyasalarda, piyasa kurallarına dayalı, rekabete açık, dürüst, öngörülebilir ve güvenilir bir üretim süreci oluşturulması durumunda, ekonominin gelişiminde uzun zamandır engel oluşturan enflasyon sorununun çözümüne kalıcılık sağlanabileceğini ifade etti. 
     Ülkede gelir dağılımının dengeli olmadığının bilindiğini kaydeden Cumhurbaşkanı, şunları söyledi 
     ''2002 yılında en düşük gelir dilimini oluşturan nüfusun yüzde 20'si ulusal gelirin yüzde 5.3'ünü alırken, en üst gelir dilimindeki yüzde 20'nin gelirin yüzde 50'sini alması, bu dağılımdaki dengesizliği gösteren en çarpıcı göstergedir. Uzun yıllar süren yüksek enflasyon ve ekonomik bunalımlar, gelir dağılımını olumsuz etkilemiştir. Çağdaş Türkiye'nin, daha dengeli bir paylaşımı gerçekleştirmesi gerekmektedir. 
     Bunalımların topluma maliyetinin yüksek oluşu, ekonomiyi sürdürülebilir bir denge içinde götürme ve bu amaca dönük yapılanmayı tüm yönleriyle gerçekleştirmenin önemini daha da artırmaktadır. Son dönemlerde gelişen piyasa ekonomilerinin, yaşadıkları bunalımlardan ders çıkararak, son derece hızlı ve kapsamlı bir biçimde sistemlerindeki kırılganlıkları ortadan kaldırdıklarını görmekteyiz. Bu deneyimlerin ülkeye yansıtılması ve uluslararası kuruluşların çözüme dönük destekleri, yaşanan sıkıntıların azaltılmasında etkili olacaktır.'' 
     
     TEMEL MAKRO EKONOMİK DENGELER 
     Türkiye'de enflasyonun yüksekliği ve büyümedeki dalgalanmalarda mali dengesizliklerin büyük rol oynadığına dikkati çeken Cumhurbaşkanı, sözlerini şöyle sürdürdü 
     ''Makro istikrarsızlıklar ve bunu giderecek yapısal önlemlerin uzun süre yaşama geçirilememesi, ekonomik büyümenin sürdürülebilirliğini engellemiştir. Temel makro ekonomik dengelerimizin sağlam bir zemine oturtulması ve sürekliliğin sağlanması zorunludur. 
     Dolayısıyla kalıcı mali önlemlerin alınması, yapısal reformların gerçekleştirilmesi ve yasal altyapının tamamlanması, yaşamsal önem taşımaktadır. Bununla birlikte söz konusu reformların uygulanma başarısı, alınan önlemler kadar önemlidir. Uygulamaların, hesap verilebilirlik ve saydamlık ilkeleri doğrultusunda sivil toplumun da dikkate alınmasıyla izlenmesinin gerekli olduğunu belirtmek isterim. Bu sayede ülkede yoksulluğu derinleştiren en önemli nedenlerin başındaki yolsuzlukların, özellikle de mali sektörde yaşananların önüne geçebileceğinin altını çizmek gerekir.'' Sanayinin teknolojiye dayalı yapısal niteliğinin geliştirilmesinin de, kalkınmanın sürekliliği yönünden önem taşıdığını ifade eden Sezer, dünyada görülen küreselleşme eğiliminin, gelişen sanayinin rekabet gücünü ön planda tutmayı gerekli kıldığını, dışsatımdaki gelişmenin sürdürülmesinin buna bağlı olduğunu söyledi. Sezer, ''Bu nedenle teknolojinin sürekli olarak geliştirilmesine öncelik verilmelidir. Türkiye, teknoloji üreten ülkeler düzeyinde olduğunu göstermek durumundadır'' dedi. 
     Sanayinin teknolojik gelişmeyi yakalayabilmesinin, araştırma- geliştirme etkinliğine önem verilmesini gerektirdiğini bildiren Cumhurbaşkanı, üniversitelerin, sanayi sektörüyle işbirliği içinde araştırmalarını yoğunlaştırmasının, ülke ekonomisine sayısız yararlar sağlayacağını, bunun için üniversitelerin güçlü araştırma fonlarına gereksinim duyacaklarını kaydetti. 
     
     ''ENERJİ DARBOĞAZIYLA KARŞILAŞILMAMALI'' 
     Cumhurbaşkanı Sezer, sosyo-ekonomik gelişmenin temel gereklerinden ve toplumların gelişme düzeyi göstergelerinden birisinin enerji olduğunu kaydederken, sürdürülebilir kalkınma için ülkenin enerji darboğazıyla karşılaşmamasının önemini vurguladı. 
     Elektrik üretiminin yaklaşık yüzde 70'inin dış kaynağa dayandığını ifade eden Cumhurbaşkanı, şöyle devam etti 
     ''Dış kaynak payını azaltma olanakları üzerinde durulmalı ve aynı zamanda dış kaynak bir yere bağlı olmaktan kurtarılarak, çeşitlendirilmesi için yapılan çalışmalar aksatılmadan sürdürülmelidir. Yenilenebilir enerji kaynaklarını geliştirmeye ve çevre etkilerini iyi değerlendirmeye özen gösterilmelidir. Teknolojik olanaklar iyi kullanılarak, tarımda verimliliğin ve dolayısıyla üretimin artırılmasında süreklilik sağlanmalı, doğal koşullara bağlı dalgalanmalar en aza indirilmelidir. 
     Finansman programının sağlıklı yürütülmesi, faiz dışı fazlalık artırılarak, kamu borç stokunun ulusal gelire oranının azaltılması, ekonomi politikalarına güvenin artması ve faiz oranının düşürülmesi yönünden mali disiplin önemlidir.'' 
     
     CARİ AÇIĞIN BÜYÜMESİ 
     2004 yılının ilk aylarındaki göstergelerin, cari açığın büyümekte olduğunu gösterdiğini ifade eden Sezer, ''ekonomiye olumsuz etkileri gözönüne alınarak, bu durumun sürmesinin önlenmesi gerekmektedir. Bu nedenle ekonomimizin duyarlı olduğu bu konuda açığı küçültmeye çalışmak, gelinen aşamada ekonominin yönetiminin önceliklerinden biri olmalıdır. Açığın kapatılması konusunda sağlam kaynaklara dayanılması kuşkusuz önem taşımaktadır'' dedi. 
     İç ve dış borç toplamının 2004 yılı başında 213.8 milyar doları bulduğunu, toplam borç stokunun GSMH'ye oranının yüzde 80-85 dolayında olduğunu belirten Sezer, devletin öncelikli sorunlarından birisinin, bu borç yükünün azaltılması olduğunu söyledi. Cumhurbaşkanı, kongrede, bu konunun çözümüne ilişkin öneriler getirilmesini beklediklerini kaydetti. 
     Cumhurbaşkanı Sezer, dünyanın önemli bir bölgesinde jeostratejik konuma sahip, tarihsel ve kültürel zernginliklerle dolu olan Türkiye'nin, istikrarlı, ekonomi ve sosyal yönden gelişmiş ve bölgeyi sürükleyen bir ülke olmasına önem verilmesi gerektiğini bildirdi. Sezer, şunları kaydetti 
     ''Türkiye'nin bu yöndeki gelişmesi, dünya barışının korunmasına olduğu kadar, bu bölgenin kalkınmasına da yarar sağlayacaktır. 21. yüzyılın başında toplanan 4. İktisat Kongresi'nin, ülkemizin ve uluslararası ortamın farklılaşan gereksinimleri doğrultusunda, yeni bir açılım sağlayacağını umuyorum. Bu noktada yeni vizyonumuz, çoğulcu ve katılımcı demokrasiyi yansıtan bir siyaset ortamını, özel girişimin gereksinimlerine uygun dış ticaret ağırlıklı ve insan merkezli sürdürülebilir bir ekonomiyi ve bunu taşıyacak yeterlilikte uluslararası güvene sahip bir mali sistemi gerektirmektedir.'' 

     
</TEXT>
</DOC>
