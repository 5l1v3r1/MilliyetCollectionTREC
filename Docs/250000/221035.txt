<DOC>
<DOCNO> 221035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/09/son/sonspo28.html </URL>
<DATE> 2004/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Çaykur Rize'de hedef 30 puan 
</HEADLINE>
<TEXT>

     Birinci Süper Futbol Ligi'nde hafta sonunda sahasında Gaziantepspor ile karşılaşacak Çaykur Rizespor, hazırlıklarını tam kadro sürdürüyor. 
     Teknik Direktör Yılmaz Vural, Gaziantepspor'un ligin güçlü ekiplerinden biri olduğunu belirterek, ''Gaziantepspor sıkıntılı bir dönem yaşadı. UEFA Kupası'na konsantre olmuştu. Ağır bir Roma maçı sonrasında Akçaabat Sebatspor ile berabere kaldı. Şimdi sadece ligi düşünüyorlar. Yalnızca lige kendilerine verecekler. Bu işimizi daha da zorlaştıracak'' dedi. 
     Gaziantepspor'un UEFA Kupası'na katılma tadını aldığını ve bu sezon da bunu gerçekleştirmek istediğini düşündüğünü ifade eden Vural, ''Gaziantepspor'la böyle bir dönemde oynamamız şansızlık. Çünkü lige konsantre oldular. Böyle dönemde karşılaşacağız ama amacımız pazar günü 3 puan almak ve puanımızı 30'a yükseltmek'' diye konuştu. 
     Bu sezon sonu ligde kalmak için 39 puanı hedeflediklerini de kaydeden Vural, şöyle devam etti 
     ''Takımı 15 puanla aldık. 39 puan yapabilmemiz için 24 puan gerekliydi. Kalan 8 maçı kazanma, 7'sini kaybetme hakkımız vardı. Bu kaybetme hakkımızdan 5 haftada 1'ini kullandık, 4 galibiyet aldık. Kalan 10 haftada 4 galibiyet daha almalıyız. Ancak toplam 8 galibiyet hedefini sonlara doğru bırakmamalıyız. Son 3 haftasına bırakırsanız, Bursa ve Samsun deplasmanları, içeride de Beşiktaş ile maçımız var, işimiz daha zorlaşır.'' 
     
</TEXT>
</DOC>
