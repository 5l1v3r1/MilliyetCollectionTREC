<DOC>
<DOCNO> 239121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/11/son/sonspo22.html </URL>
<DATE> 2004/05/11/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Serdar Bilgili'nin veda yemeği... 
</HEADLINE>
<TEXT>

     Beşiktaş Kulübü Başkanlığını 30 Mayıs'ta yapılacak olağanüstü genel kurulda bırakmaya hazırlanan Serdar Bilgili, kulüp personeline veda yemeği verdi. 
     Serdar Bilgili'nin, Lütfi Kırdar Uluslararası Kongre ve Sergi Sarayı Marmara Salonu'nda personele verdiği veda yemeğinde duygusal anlar yaşandı. 
     Kulüp personeli, 4,5 yıl süren başkanlık dönemini noktalamaya hazırlanan Serdar Bilgili'yi dakikalarca ayakta alkışlayarak uğurladı. 
     Bilgili, personele hitaben yaptığı konuşmada şunları söyledi 
     ''4,5 yıllık başkanlık dönemimde Beşiktaş'ı çok güzel yerlere getirdik. Burada icraatları anlatmama gerek yok. Beşiktaş için yaptıklarımızı hepiniz çok iyi biliyorsunuz. Ne yazık ki sadece sportif başarıların sayıldığı Türkiye'de, örnek olacak kurumsallaşmayı, tez konusu olacak kadar kısa bir zamanda, hep birlikte gerçekleştirdik. En zor, en sıkıntılı günleri birlikte yaşadık. Sizlerin bütün çalışmalarınızı sadece profesyonel olarak değil, Beşiktaşlılık ruhuyla yaptığınızı çok iyi biliyorum. Beşiktaşımızın bugün geldiği noktada, benim geçen yıl birçok alanda 'Yılın Spor Adamı' seçilmemde hepinizin büyük emekleri var. Beşiktaş için yaptığınız çalışmalar için hepinize teşekkür ediyorum. Sizleri yalnız bıraktığımı düşünmeyin. Kendim için de sizler için de en onurlu olanı yaptım. Bu şekilde ayrılmak istemezdim ama kalbim her zaman sizlerle olacak, sizlerin yanında olacağım. Hakkınızı helal edin.'' 
     
</TEXT>
</DOC>
