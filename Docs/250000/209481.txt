<DOC>
<DOCNO> 209481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/18/son/sontur03.html </URL>
<DATE> 2004/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Prof.Dr. Coşkunol Uyuşturucu kullanmanın şöhretle ilgisi yok 
</HEADLINE>
<TEXT>

     Ege Üniversitesi EÜ Tıp Fakültesi Psikiyatri Anabilim Dalı Öğretim Üyesi Prof. Dr. Hakan Coşkunol, kamuoyunda uyuşturucu kullanımı ve şöhret arasında ilişki olduğu yönünde yanlış kanı olduğunu söyledi. 
     Coşkunol, İzmirli manken Burcu Bircan'ın uyuşturucu bağımlığı nedeniyle ölmesi sonrası şöhret-uyuşturucu kullanımı ilişkisinin gündeme getirildiğini hatırlattı. Kamuoyunca tanınan kişilerin göz önünde olmaları nedeniyle uyuşturucu kullandıkları takdirde bunun herkes tarafından öğrenilebildiğini belirten Coşkunol, şöhretle madde bağımlılığı arasında bir ilişki bulunmadığını kaydetti. 
     Uyuşturucuya genelde 12-14 yaş arası başlayanların yüzde 60- 80'inin maddeyi ilk kez bir arkadaşından aldığını ifade eden Coşkunol, şu bilgileri verdi 
     ''Kişi arkadaşının kullandığı maddeyi merak eder ve kullanır. Maddenin keyif verici etkisi hoşuna gittiği için çoğunlukla daha sonra tekrar kullanır. Her denemesinde kendi kendine bir daha kullanmayacağına söz verir. Madde kullanımını denetleyebileceğini, istediği zaman bırakabileceğini düşünmektedir. Çevresinde gördüğü diğer bağımlıların zayıf karakterli olduğuna inanmaktadır. Bağımlı hale geldiğinde ise kimsenin kendisine yardım edemeyeceğini düşündüğü için tedaviye başvurmakta zorlanır.'' Coşkunol, tedavinin tamamlanmasıyla her şeyin bitmediğini de belirterek, ''Bağımlı için birçok şey yeniden başlamıştır. Öncelikle temiz olmaktan mutludur. Fakat bir kez daha madde kullanmayı düşünmeye başlayabilir. Sadece bir kez denemek ister ve maddeyi bir kez bile kullanırsa tekrar bağımlı olur. Tedavinin başarılı olması için kişinin tedaviyi kendisinin istemesi ve maddeyi bırakmaya hazır olması gerekiyor'' diye konuştu. 
     Esrarın bağımlılık yapmadığına ilişkin bir yanlış kanının da olduğunu kaydeden Coşkunol, ''Esrar da diğer uyuşturucu maddeler gibi bağımlılık yapar. Üstelik esrar ulaşılması en kolay uyuşturucu olduğu için kullanımı yaygındır. Eğer aileler, eğitimciler önlem almazsa ülkemizde uyuşturucu kullanım yaşı daha da düşecektir'' dedi. 
     Prof. Dr. Coşkunol, uyuşturucu kullananların anlaşılmasının kolay olmadığını ifade ederek, ''Uzun yıllar kimse fark etmeden uyuşturucu kullanan bağımlılar vardır'' diye konuştu. 
     Prof. Dr. Coşkunol, uyuşturucu kullanmakla ünlü olmanın ilgisinin bulunmadığını ifade ederek, ünlülerin göz önünde olduğu için uyuşturucu kullandıklarının çabuk duyulduğunu, ailenin yanlış tutumu ve arkadaş çevresinin uyuşturucuya başlamada etkili olduğunu söyledi. 
     
</TEXT>
</DOC>
