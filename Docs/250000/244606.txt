<DOC>
<DOCNO> 244606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/02/guncel/gun01.html </URL>
<DATE> 2004/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'den her lidere bir zırhlı araç 
</HEADLINE>
<TEXT>


İstanbul'da zirve için geri sayım başladı. Konuk liderleri havadan NATO'nun AWACS uçakları ile birlikte tam 30 bin polis koruyacak 

UTKU ÇAKIRÖZER Ankara 

İstanbul'da 28 - 29 Haziran tarihlerinde yapılacak NATO zirvesi için hazırlıklar tamamlandı. Türkiye'ye gelecek 26 NATO üyesi ve 20 ortak ülkenin BİO üyesi devlet ve hükümet başkanları, havadan saldırı olasılığına karşı NATO AWACS'ları tarafından korunacak. AWACS'lar, 24 saat boyunca İstanbul semalarında nöbet tutacak. Türkiye, zirveye katılan her lidere bir zırhlı araç tahsis ederken, 1000 kişilik heyetle İstanbul'a gelecek olan ABD yönetimi, 7 önemli ismi için ayrı zırhlı araç getirtti. 

Sezer'den eşli yemek 
Liderler, ilk olarak 27 Haziran akşamı Cumhurbaşkanı Sezer'in Çırağan Sarayı'nda vereceği eşli yemekte buluşacak. 28 Haziran'da tekrar bir araya gelecek olan liderler, aynı akşam Topkapı Sarayı'nda 3 dinin müziğinden örneklerin yer alacağı "Lirik Tarih Gösterisi" isimli konseri izleyecek. 3 bin kişilik delegasyon ile 3 bin 500 de basın mensubunun geleceği zirve, 29 Haziran akşamı bitecek. 
Zirve için 20 ila 30 milyon dolar harcama yapılması öngörülüyor. Basın merkezine 2 bin telefon hattı, 500 bilgisayar, 200 plazma TV ve 140 TV ekranı konacak. Yurtdışından ithal edilen dijital tercüme sistemiyle 20 dilde tercüme sağlanacak. 

Uçuş yasağı 
Çevresi 10 kilometre olan ve "NATO vadisi" ismi verilen alan, 27 Mayıs'tan itibaren beton ve çelik bariyerlerle yaya ve araç trafiğine kapatılacak. Bu bölgede oturan ya da işyeri bulunanlar, güvenlik soruşturmalarından sonra özel kimliklerle giriş çıkış yapabilecek. Zirvede 30 bin güvenlik görevlisi görev yapacak. İstanbul üzerinde 27 - 29 Haziran arasında uçuş yasağı olacak. Dolmabahçe ve Çırağan sarayları önünde denizden saldırıyı önlemek için bariyerler oluşturulacak. 


</TEXT>
</DOC>
