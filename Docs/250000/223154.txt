<DOC>
<DOCNO> 223154 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/17/son/sonsiy14.html </URL>
<DATE> 2004/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Ormanlarda "seçim nöbeti"... 
</HEADLINE>
<TEXT>

     Orman Genel Müdürlüğü, ormanlık alanlar ve 2B olarak adlandırılan orman vasfını yitirmiş, ancak yerleşime kapalı olan bölgelerde, seçim dönemiyle birlikte yeni yerleşimler olmaması için 24 saat karadan ve havadan denetimler gerçekleştiriyor. 
     Özellikle bu tür alanların yüksek ranta sahip olduğu İstanbul, İzmir, Muğla ve Antalya'da oluşturulan ekiplerle gerçekleştirilen denetimlerde, saptanan orman açma ve yerleşmelerine anında müdahale edildiği bildirildi. 
     Orman Genel Müdürü Osman Kahveci, düzenlediği basın toplantısında, orman alanları ve 2B'lerde yaklaşık 1 ay önce Çevre ve Orman Bakanı Osman Pepe'nin talimatıyla başlatılan 24 saat esasına dayalı denetimlere ilişkin olarak, özellikle metropollerin çevresindeki ormanlık alanlarda zaman zaman açma ve yerleşmeler olduğunu söyledi. 
     Orman teşkilatı olarak, en temel ve öncelikli görevlerinin, orman alanlarının korunması olduğunu ve bu yönde her zaman kararlılıkla mücadele ettiklerini ifade eden Kahveci, özellikle seçim dönemlerinde bu tür faaliyetlerin, ''buna göz yumulacağı'' düşüncesiyle arttığına dikkati çekti. 
     Bu tür girişimlere asla hoşgörü gösterilmeyeceğini belirten Kahveci, şöyle konuştu 
     ''Özellikle seçimlerin olduğu bu aylarda, 'seçim zamanı bizi hoş görürler, idare toleranslı davranır' gibi düşüncede olanlara kararlılığımızı bir kere daha göstereceğiz. Alo 174 hattımız devamlı ihbarlara açık tutulacak. Nerede bir ormana karşı açma, yerleşme eylemi görülürse, ona sadece zabıt tutmakla kalınmayacak, ekiplerimiz derhal mahalline gidecek ve yıkacaklar.'' 
     
     İSTANBUL'A UYDUDAN DENETİM 
     İstanbul, İzmir, Muğla ve Antalya'da karadan ve havadan helikopterle denetim gerçekleştirildiğini kaydeden Kahveci, İstanbul'da ise bu denetimlere ilave olarak, bu alanların uydu aracılığıyla kontrol altında tutulduğunu bildirdi. 
     Kahveci, uydu kontrolünün gelecek yıllarda yaygınlaştırılacağını dile getirerek, ''Teşkilatımız, bu konudaki mücadelesini sadece seçim zamanında değil, bundan sonra da sürdürecek. Artık orman içlerinde açmaların, anında infaz edildiğini göreceksiniz'' dedi. 
     Orman alanlarında açma ve yerleşme faaliyetlerine ilişkin istatistiklerin, bu tür faaliyetlerin her geçen gün arttığını gösterdiğini belirten Kahveci, ancak bu konuda gösterilen kararlılıkla 2002-2003 yılları arasında yüzde 30'luk azalma yaşandığını kaydetti. 
     
</TEXT>
</DOC>
