<DOC>
<DOCNO> 204162 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/24/son/soneko10.html </URL>
<DATE> 2003/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak pazarı iştah kabartıyor... 
</HEADLINE>
<TEXT>

     Yeniden yapılanan Irak, bu ülkeye coğrafi yakınlığı ve sahip olduğu sanayi mozaiği avantajını değerlendirmek isteyen Adanalı işadamlarının ilgisi çekiyor. 
     Adana Sanayi Odası ASO Başkanı Ümit Özgümüş, A.A muhabirine yaptığı açıklamada, Irak'ın elinde şu anda biraz pamuk ve buğdaydan başka hiçbir şey olmadığını, her sektörde yatırım yapmanın ve ürün ihraç etmenin mümkün olduğunu belirtti. 
     Özgümüş, kentin sanayi yapısının çeşitliliği ve coğrafi yakınlığını değerlendirerek 24 milyon nüfuslu Irak pastasından pay almayı planladıklarını, bunun için çevre il ve ilçelerin sanayi ve ticaret odalarıyla da işbirliği yaptıklarını anlattı. 
     Yeni Irak'ta yapacak çok iş olduğunu ancak, bugüne kadar bu ülkeye sistemli bir çalışmadan ziyade tesadüflerle ihracat yapıldığını vurgulayan Özgümüş, şunları söyledi 
     ''Odamızın daveti üzerine Adana'ya gelen Musul Türkmen Cephesi Lideri Ahmet Begdali Güneş, 60 bin dolar değerinde iki fırın makinası alıp gitti. Bir başka ziyaretçimiz yatak siparişi verdi. Biz Irak pazarındaki payımızı şansa bırakmak istemiyoruz.'' Özgümüş, Musul'a diğer bölge odalarının da katkılarıyla kurulacak irtibat bürosu için çalışmalarını yoğunlaştırdıklarını, Türkiye Odalar ve Borsalar Birliği'nden onay geldiğinde, büroyu en geç Ocak ayında faaliyete geçirmeyi planladıklarını bildirdi. 
     Irak'taki pazar potansiyelini araştırmak için bir heyet gönderdiklerini ve bu heyetin izlenimleri doğrultusunda çalışmalar yaptıklarını vurgulayan Özgümüş, ''Yöre işadamları Irak pazarı için geç kalmamalı. Çünkü, dünyanın her yerinden işadamları bu ülkeye ürün satmak için bölgeye akın ediyorlar'' dedi. 
     
     GÜVENLİK ENDİŞESİ YOK 

     ATO Başkanı Şaban Baş ise Türk işadamları arasında Irak'a yatırımlarla ilgili yapılan 12 maddelik bir ankette, ''güvenlik'' endişesinin son sıralarda yer aldığının ortaya çıktığını belirterek, ''kaderci yapımızdan kaynaklanıyor olsa da Türk işadamları başka ülkelerin vatandaşlarına göre cesaretli. İpek Yolu'nda da can güvenliği yoktu ama ticaret yapılıyordu'' dedi. 
     Adana'nın, Irak'a yatırım konusunda daha avantajlı olduğuna işaret eden Baş, özellikle 50 yılı aşkın süredir İncirlik Hava Üssü'nde ABD'lilerle ortak çalışan işadamlarının deneyim sahibi olduklarını vurgulayarak, konuşmasını şöyle sürdürdü 
     ''Adana'nın yanı sıra Şanlıurfa, Gaziantep ve Mersin illeri de coğrafi konumları nedeniyle avantajlı. Ocak ayında işadamlarımızı Suriye'ye götürüp iş bağlantısı yapmalarına olanak sağlamayı panlıyoruz.'' Baş, sadece Adana ve Mersin'den Irak ile yapılan iş bağlantılarının parasal değerinin 175 milyon dolar civarında olduğunu tahmin ettiklerini belirterek, yeni yıldan itibaren Irak ile ticaretin artacağına inandığını sözlerine ekledi. 
     
</TEXT>
</DOC>
