<DOC>
<DOCNO> 227538 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/son/sondun42.html </URL>
<DATE> 2004/04/01/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
AP'nin Fransız milletvekilleri Türkiye'nin AB üyeliğine karşı 
</HEADLINE>
<TEXT>

     Fransa'da iktidardaki Halkçı Hareket Birliği Partisi'nin UMP Avrupa Parlamentosu'ndaki üyeleri, Türkiye'nin AB üyeliğine karşı olduklarını bildirdiler. 
     Avrupa Parlamentosu milletvekilleri Alain Lamassoure ve Françoise Grossette düzenledikleri ortak basın toplantısında, ''siyasi ve coğrafi nedenlerden dolayı Türkiye'nin üyeliğine karşı olduklarını'' açıkladılar. 
     ''Şu anda AB'nin Türkiye'yi üyeliğe kabul etmesinin önemli sorunlar yaratacağını'' öne süren Fransız milletvekilleri, ''Türkiye üye olursa coğrafi sınırlar tartışması gündeme gelir. Bir gün Fas, Tunus, Cezayir ve İsrail'in de üyeliğini tartışmak zorunda kalabiliriz'' dediler. 
     ''Kamuoyunun da bu genişlemeye karşı çıktığını'' belirten Lamassoure, ''Türkiye ile tam üyelik müzakereleri başlatılması konusunun AB Konseyi'nden sonra Avrupa Parlamentosu'nun da onayına sunulmasını'' istedi. 
     ''Türkiye ile tam üyelik yerine imtiyazlı ortaklık oluşturulması gerektiğini'' kaydeden Lamassoure, Türkiye'nin üyeliğine karşı çıkmalarını, ''kültürel ve dini nedenlere değil siyasi ve coğrafi nedenlere'' bağladı. 
     Lamassoure, bir dönem Fransa'nın Avrupa işlerinden sorumlu bakanı olarak görev almış ve 2 yıl önce Avrupa Parlamentosu'nun Türkiye raportörlüğünü yapmıştı. 
     
</TEXT>
</DOC>
