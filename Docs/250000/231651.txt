<DOC>
<DOCNO> 231651 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/son/soneko14.html </URL>
<DATE> 2004/04/15/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
ABD'de enflasyon endişe yarattı... 
</HEADLINE>
<TEXT>

     ABD'de Mart ayı enflasyonunun beklenenden yüksek çıkması, ekonomi çevrelerinde endişe yarattı. 
     Özellikle enerji ve ulaşım maliyetlerindeki artış yüzünden Mart ayında tüketici fiyatları yüzde 0,5 oranında arttı. Analistlerin Mart ayı için yüzde 0,3'lük bir enflasyon bekledikleri ifade edilirken, Çalışma Bakanlığı tarafından açıklanan rakamların bu tahminlerin çok ötesinde olduğu kaydedildi. 
     Tüketici fiyatlarındaki Mart ayı artışları ile birlikte son dört aydır fiyatların istikrarlı şekilde yükseldiğinin de altı çizildi. 
     Gıda ve enerji gibi değişken kalemler hariç tutulduğunda ''çekirdek'' enflasyondaki artışın yüzde 0,4 olduğunu açıklayan Çalışma Bakanlığı, bu artışın son iki yılın en yüksek enflasyon artışı olduğunu ifade etti. Son on yıl içinde sadece dört kez aylık çekirdek enflasyon rakamları bu seviyeye ulaşmıştı. Diğer ayların 2001 Kasım, 1996 Ocak ve 1995 Ocak ayları olduğu kaydediliyor. 

     
</TEXT>
</DOC>
