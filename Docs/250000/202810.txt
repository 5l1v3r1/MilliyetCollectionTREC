<DOC>
<DOCNO> 202810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/17/son/sontur30.html </URL>
<DATE> 2003/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da rüzgarın hızı saatte 70 kilometreyi buluyor... 
</HEADLINE>
<TEXT>

     İstanbul'da saatteki hızı zaman zaman 70 kilometreyi bulan fırtına nedeniyle bazı evlerin çatısı uçtu. 
     AA muhabirinin aldığı bilgiye göre, sabah saatlerinde etkili olmaya başlayan ve saatteki hızı zaman zaman 70 kilometreyi bulan fırtınada Gaziosmanpaşa, Eyüp, Zeytinburnu, Fatih, Şişli ve Bahçelievler'de çok sayıda binanın çatısı uçtu. 
     Çatı parçaları, park halindeki araçlar ile çevre binalara kısmen zarar verdi. 
     Bu arada, Küçükçekmece Kartaltepe mahallesi Göktepe sokak 10 numaradaki 5 katlı apartmanın uçan çatısı, önce bitişikteki binanın çatısına düştü. Çatı parçaları daha sonra sokakta park halindeki 34 LLS 36, 34 DRV 54 ve 34 GUC 75 plakalı otomobillerin üzerine düşerek hasara neden oldu. 
     Meteoroloji yetkilileri, fırtınanın etkisini yarın kaybetmesinin beklendiğini kaydetti. 
     
</TEXT>
</DOC>
