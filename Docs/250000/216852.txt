<DOC>
<DOCNO> 216852 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/22/guncel/gun02.html </URL>
<DATE> 2004/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Özel uçak pistten çıktı 
</HEADLINE>
<TEXT>

      SİNAN TOROS İstanbul 
   
   İşadamı Nihat Özdemir'e ait olduğu öğrenilen özel uçak, Atatürk Havalimanı'nda pistten çıkarak toprak zemine saplandı. Batman'dan havalanarak, Kurtköy'deki Sabiha Gökçen Havaalanı'na gelen "TC-LMA" kuyruk tescilli Cessna Citation Excell tipi uçak, burada yolcularını indirdi. 3 kişilik mürettebat, uçağı Atatürk Havalimanı'ndaki "E- Kapısı" olarak bilinen özel hangarlar bölgesine getirmek üzere tekrar havalandı. Saat 18.21'de Atatürk Havalimanı'nın "18-36" olarak bilinen uzun pistine başarılı bir iniş gerçekleştiren uçak, hangarlar bölgesine giden virajı alamayarak toprak zemine saplandı. Kaptan pilotun virajı geç fark ettiği, uçağın da kar ve buzlanma nedeniyle duramayarak, çamura saplandığı öne sürüldü. DHMİ Devlet Hava Meydanları İşletmesi ve itfaiye ekiplerinin çalışmaları sonucu uçak toprak zeminden çıkarıldı. 
   
   
   
   
</TEXT>
</DOC>
