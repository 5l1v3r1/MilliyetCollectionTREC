<DOC>
<DOCNO> 229364 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/son/sonspo23.html </URL>
<DATE> 2004/04/07/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Gaziantepsporlu taraftarlardan maç saati tepkisi... 
</HEADLINE>
<TEXT>

     Gaziantepspor Taraftarlar Derneği, Gaziantepspor'un maçlarının cumartesi günü oynatılmasına tepki gösterdi. 
     Gaziantepspor Taraftarlar Derneği Başkanı Mehmet Özdemir, yaptığı açıklamada, maçların pazar günü oynatılmasını isteyerek, bu konudaki taleplerini Futbol Federasyonu Başkanvekili Ata Aksu'ya ilettiğini söyledi. 
     Özdemir, maçların cumartesi günü oynatılması nedeniyle Gaziantepspor'un taraftar desteğinden yoksun kaldığını belirterek, şunları söyledi 
     ''Gaziantepspor'un, kendi sahasında yaptığı karşılaşmalar devamlı olarak Cumartesi günü öğle saatlerine veriliyor. Gaziantep halkı işçi ve esnaf ağırlıklı. Cumartesi günlerinin öğle saatleri işçinin ve esnafın 1 hafta boyunca en yoğun olduğu saatlerdir ve o saatlerde hiçbir esnaf işyerini kapatmaz ve hiçbir işçi işini bırakıp maçlara gelmez. 
     Cezalı olduğumuz ve seyircisiz oynadığımız Akçaabat Sebatspor maçı ile cumartesi öğle saatlerinde oynadığımız Samsunspor ve Ankaragücü maçları arasında bir fark yoktur. 
     Günümüzde, tribünlerdeki taraftar sayısının giderek azalmaya başladığını kabul edersek ve Gaziantepspor'un UEFA Kupası'a gitme hesapları yaptığı lig maratonunda, takımımıza karşı haksızlık yapıldığı kanaatindeyiz. Maçların pazar günleri oynanmasını istiyoruz. Öncelikle de 17 Nisan Cumartesi günü saat 14.30'da yapılacak olan Gaziantepspor-Malatyaspor maçının ileri bir saatte veya 18 Nisan Pazar gününe alınmasını istiyoruz.'' 
     
</TEXT>
</DOC>
