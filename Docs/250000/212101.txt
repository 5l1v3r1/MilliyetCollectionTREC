<DOC>
<DOCNO> 212101 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/30/spor/spo08.html </URL>
<DATE> 2004/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Şahin'den gözdağı 
</HEADLINE>
<TEXT>

   Devlet Bakanı Mehmet Ali Şahin, futboldaki gerilimin sürmesi halinde hükümetin olaylara asla seyirci kalmayacağını söyledi 
      
   'Gerekeni yaparız' 
   LİGİN ikinci yarısıyla birlikte futbolun yükselen tansiyonuna Başbakan yardımcısı Mehmet Ali Şahin müdahale etti. Şahin, "İkinci yarı sancılı başladı. Böyle devam ederse hükümet olarak seyirci kalamayız ve gerekeni yaparız. Herkes sorumluluğunu bilmeli. Sıkıntılar asgariye indirilmeli" ifadelerini kullandı. 
   
   'Delegeler artmalı' 
   ŞAHİN, Futbol Federasyonu'nun Kuruluş ve Görevleri Hakkındaki yasa üzerinde çalıştıklarını belirtti. Şahin, "Spor yönetiminde de demokrasi kurallarının iyi işlemesini arzu ediyoruz. Her federasyonun oy kullanacak delege sayısının arttırılmasını istiyoruz. 109 delege, binlere yaklaşmalı" dedi. 
   
   'Bu bir tavır değil' 
   YASANIN, federasyona karşı bir tavır olmadığını belirten Bakan, "Amaç futbolu zenginleştirmek" dedi. MHK'nin 9 üyesinin başkan tarafından değil, yönetim ya da genel kurul tarafından belirlenmesi gerektiğini de kaydeden Mehmet Ali Şahin, "Bu konuda federasyondan da talep var. Amatörlere de üç delege az" dedi. 
   
   
</TEXT>
</DOC>
