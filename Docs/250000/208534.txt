<DOC>
<DOCNO> 208534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/14/son/sondun02.html </URL>
<DATE> 2004/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Sağlık Örgütü Kuş gribi, SARS'tan büyük sorun olabilir 
</HEADLINE>
<TEXT>

     Dünya Sağlık Örgütü DSÖ Asya'daki tavuk çiftliklerinde yayılan ve 3 kişinin ölümüne neden olan kuş gribinin, akut solunum yolu sendromu SARS hastalığından daha büyük bir sorun yaratabileceğini bildirdi. 
     Manila'daki DSÖ yetkilisi Peter Cordingley, Vietnam'da ölen 12 kişiden 9 kişi ile hastalık arasındaki ilişkinin belirlenmesi için test yapıldığını, ancak hastalığın insandan insana bulaştığının görülmediğini kaydetti. 
     Çoğu çocuk 12 kişinin ölmesinin ardından yapılan testler sonucunda 3 kişinin kesin olarak hastalıktan öldüğü tespit edilmişti. 
     Cordingley, virüsün, insan teması ile yayılması durumunda çok büyük bir sağlık krizi haline gelebileceğini söyledi. 
     Peter Cordingley, ''Potansiyelde SARS'tan daha büyük bir sorun çünkü hastalığa karşı savunmamız yok'' dedi. 
     Vietnam Sağlık Bakanı Thi Trung Chien ise ''Lao Dong'' İşçi gazetesine verdiği demeçte, ''Ateş ve grip semtopları görülen kişilerin karantinaya alınması ve SARS hastaları gibi tedavi görmesi gerektiğini'' kaydetti. 
     
     DOMUZLARDAN DA ŞÜPHE EDİLİYOR 
     Öte yandan Vietnam, biri 15 aylık kız bebek ve bir erkek olmak üzere 2 kişinin daha hastalıktan öldüğünden şüphe edildiğini bildirdi. 
     Hanoi'deki Tarım Bakanlığı Veterinerlik Bölümü Başkan Yardımcısı Dau Ngoc Hao, kuş gribinin insanlara geçmesinde domuzların rol oynadığından şüphe edildiğini belirterek, ''Virüsün, insanlara geçmeden önce tavuklardan domuzlara yayılması mümkün'' dedi. Yetkililer, güney bölgelerde ördeklerin ve domuzların da öldüğünü belirtti. 
     Ölen 2 kişi, Hanoi'de görülen hastalığa yakalanan 15 kişi arasında bulunuyor. Milyonlarca tavuğu etkileyen Güney Kore, Vietnam ve Japonya'da, salgını önlemek için tavukların itlaf edilmesi kararı alınmıştı. Hong Kong ve Kamboçya, kuş gribinden etkilenen ülkelerden kümes hayvanlarının ithalini yasaklamıştı. 
     Sağlık yetkilileri, hastalıktan etkilenen tavukların pişmiş etinden veya yumurtasını yemenin tehlikeli olmadığına inanıyor. 
     
</TEXT>
</DOC>
