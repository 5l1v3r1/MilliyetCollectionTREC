<DOC>
<DOCNO> 247170 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/11/son/sonspo01.html </URL>
<DATE> 2004/06/11/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Efes Pilsen'in şampiyonluk coşkusu... 
</HEADLINE>
<TEXT>

     Uzun bir maratondan sonra Türkiye Basketbol Ligi'nde sezonu şampiyon tamamlayan Efes Pilsen, kupasını Gençlik ve Spor Genel Müdürü Mehmet Atalay ile Basketbol Federasyonu Başkanı Turgay Demirel'in elinden aldı. 
     Maçın bitimiyle birlikte sahada sevinç yumağı oluşturan lacivert-beyazlılar, şampiyonluğu doyasıya kutladı. Ülkerspor'a ikincilik madalyalarının verilmesinin ardından lig şampiyonluğu kupasını törenle alan Efes Pilsenli oyuncular, medyaya fotoğraf için poz verirken, daha sonra kupalarıyla salonda tur attı. 
     Efes Pilsen'in şampiyonluğunun ilan edilmesinden sonra hazırlanan düzeneklerle salon adeta konfeti yağmuru altında kaldı. Bu arada, Efes Pilsenli oyuncular formalarını çıkartıp, üzerlerinde ''11.'' yazılı tişört ve şapkalarını giydi. Lacivert-beyazlıların şampiyonluk coşkusu soyunma odasında da sürerken, oyuncular antrenör Oktay Mahmuti'yi adeta birayla yıkadılar. 
     Ülkerspor ise baştan sona Efes Pilsen'le başa baş götürdüğü maçta, son dakikada üst üste yedikleri basketlerle yenilmenin ve şampiyonluğu kaybetmenin üzüntüsünü yaşadı. Turuncu-yeşilliler madalyalarını buruk bir şekilde aldı. 
     
     NOTLAR 
     Maçın son dakikalarında hakemler bir kararda anlaşamazken, sonuç Ülkerspor aleyhine çıkınca, kulüp başkanı Orhan Özokur ayağa kalkarak 3 sıra ötesinde yer alan Basketbol Federasyonu Başkanı Turgay Demirel'e tepkisini dile getirdi. 
     Maçın son dakikasında Efes Pilsen'in karşılaşmayı kazanacak farkı yakalamasına rağmen mola alması dikkat çekerken, Ülkersporlu oyuncuların, taktik almak için antrenörlerinin yanına gitmedikleri gözlendi. 
     Karşılaşmayı A Milli Erkek Basketbol Takımı antrenörü Bogdan Tanjeviç de izledi. 
     Maçtan önce yıldızlarda Türkiye Şampiyonu olan Efes Pilsen takımı, taraftarlara tanıtıldı. 
     
</TEXT>
</DOC>
