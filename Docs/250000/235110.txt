<DOC>
<DOCNO> 235110 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/siyaset/siy14.html </URL>
<DATE> 2004/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Bumin Eleştiri iyi niyetli değil 
</HEADLINE>
<TEXT>


Yüksek Mahkeme Başkanı, "Anayasa Mahkemesi, TBMM'nin üye seçmesi düzenlenerek siyasallaştırılıyor" eleştirilerine, "Bir parti başkanı cumhurbaşkanı olup üye seçerse siyasallaşmayacak mı " yanıtını verdi 

ANKARA Milliyet 


Anayasa Mahkemesi Başkanı Mustafa Bumin, Yüksek Mahkeme'nin yapısının değiştirilmesine yönelik teklife CHP ve yüksek yargıdan gelen eleştirilerin iyi niyetli olmadığını söyledi. Bumin, "Gelecekte bir siyasi partinin başkanı cumhurbaşkanı seçilirse, onun yaptığı atamaların Anayasa Mahkemesi'ni daha az siyasallaştıracağı söylenemez" dedi. 

AİHM'ye eleştiri yok 
Anayasa Mahkemesi'nin 42. kuruluş yıldönümü nedeniyle düzenlenen törende konuşan Bumin, hazırladığı teklif için yöneltilen "Anayasa Mahkemesi, TBMM'nin üye seçmesi düzenlenerek siyasallaştırılıyor", "Bireysel başvuru yoluyla Yargıtay ve Danıştay'ın üst mahkemesi konumuna getiriliyor" eleştirilerini yanıtladı. Mahkemenin siyasallaşacağını söylemenin gerçekle bağdaşmadığını savunan Bumin, "Bugün cumhurbaşkanı üyelerden dördünü doğrudan, kalan 11 üyeyi de gösterilen adaylardan seçiyor. Gelecekte bir siyasi parti genel başkanının cumhurbaşkanı seçilmesi halinde mahkemenin daha az siyasallaşacağı söylenemez" ifadesini kullandı. 
Bumin, Anayasa Mahkemesi'ne bireysel başvuruda bulunulmasına karşı çıkılması ve değişikliklerin önünün kesilmesinin, AİHM'ye milyonlarca euro tazminat ödeyen Türkiye'nin çıkarlarına uygun olmadığını söyledi. Bumin, AİHM yargıçlarının verdiği kararlara duyulmayan hoşnutsuzluğun Anayasa Mahkemesi'ne duyulmasının da iyi niyetle bağdaşmadığını söyledi. 
Yapısı değiştirilmeyen H kimler ve Savcılar Yüksek Kurulu'nun Yargıtay ve Danıştay'a arkadaşlık ilişkilerine göre üye seçtiğini söyleyen Bumin, Yargıtay'daki rüşvet iddialarıyla ilgili olarak başlatılan Neşter Operasyonu'nun bir an önce bitirilmesi gerektiğini de dile getirdi. 

Özkaya'dan Bumin'e yanıt 

YARGITAY Başkanı Eraslan Özkaya, Anayasa Mahkamesi'nin 42. kuruluş yıldönümü nedeniyle dün akşam verilen resepsiyonda, Bumin'in, Yüksek Mahkeme'nin yapısının değiştirilerek, üyelerinin bir bölümünü TBMM'nin seçmesi konusundaki sözlerini, "Çok kötü olur. Düşünün ki yargıçlar Meclis'te 'beni seçin' diye kulis yapacak. Siyasiler yargıyı yönetmeye çok hevesli" diye değerlendirdi. 



</TEXT>
</DOC>
