<DOC>
<DOCNO> 217091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/23/yasam/yas07.html </URL>
<DATE> 2004/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
'Suşi' yemeden bir düşünün 
</HEADLINE>
<TEXT>

   Uzmanlar, çiğ balık yemenin parazit hastalıklarına neden olabileceğini belirterek uyarıyor 
      EDA BERKBAYRAK İzmir DHA 
   
   İzmir'de domuz eti kullanılarak yapılan çiğ köfteden bulaşan trişinozis hastalığı, dikkatleri parazit hastalıklarına çevirdi. 
   Dokuz Eylül Üniversitesi DEÜ Enfeksiyon Hastalıkları ve Klinik Bakteriyoloji Anabilim Dalı Başkanı Prof. Dr. Ayşe Yüce, "Bakteri veya parazit hastalıkları kırmızı etle sınırlı sanılmasın. Balık da masum değil" dedi. 
   Yüce, balıklarda bulunan 'diphyllobothrium latum' adlı parazitin, insanda 'balık tenyası' olarak bilinen hastalığa neden olduğunu belirterek, "Özellikle çiğ balıktan yapılan suşi tüketiminden uzak durulmalı" dedi. 
   
   Mutlaka pişirin 
   Tatlı su levreği, alabalık, turna ve somonda parazitin yoğun olduğunu, parazitlerin bağırsakta tutunduğunu, bir dişi parazitin günde bir milyondan fazla yumurta oluşturabildiğini ifade eden Yüce, şunları söyledi "Parazitlerin ucuca tutunmasıyla uzunluğu 3 ile 10 metre arasında değişebilir. Karın ağrısı, karın krampları, kusma, kilo kaybı ve B12 vitamini eksikliğiyle kendini gösterir. Tedavisi mümkün ancak uzun zaman alır. Yiyeceklerin yeteri miktarda pişirilmesi tenya larvalarını parçalar. Ancak çiğ, tuzlanmış veya iyi pişmemiş balık veya su ürünlerinin tüketimi, parazitin insan vücuduna geçmesine neden olur." 
   
   
</TEXT>
</DOC>
