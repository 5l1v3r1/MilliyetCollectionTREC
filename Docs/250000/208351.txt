<DOC>
<DOCNO> 208351 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/13/son/soneko17.html </URL>
<DATE> 2004/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Özilhan veda ediyor...TÜSİAD Başkanı, Maliye Bakanı ile görüştü... 
</HEADLINE>
<TEXT>

     Türk Sanayicileri ve İşadamları Derneği TÜSİAD Başkanı Tuncay Özilhan, 2003 yılında mali disiplinin sağlandığını vurgularken, 2004 yılında da mali disiplinin tekrar sağlanacağından emin olduklarını ve bu konuda tereddüt etmediklerini söyledi. 
     Özilhan başkanlığındaki TÜSİAD heyeti, Maliye Bakanı Kemal Unakıtan'ı makamında ziyaret ederek, bir süre görüştü. 
     Görüşmenin ardından basın mensuplarına açıklamalarda bulunan ve soruları yanıtlayan Özilhan, görüşmede, ekonomide 2003 ve 2004 yıllarına ilişkin görüş alışverişinde bulunduklarını bildirdi. 
     Özilhan, ''2004 yılında özelleştirme ve yargı reformuyla ilgili görüşlerimizi sunduk. Gerek Kıbrıs gerekse AB için atılması gereken adımların atılması halinde, Türkiye'nin önünün açılacağını söyledik'' diye konuştu. 
     Bir gazetecinin ''asgari ücret ve emekli maaşlarına yapılan ücret artışları dolayısıyla 3.5 katrilyon liralık bir ek yükün ortaya çıktığını'' hatırlatması üzerine Özilhan, şöyle konuştu 
     ''2003 yılında mali disiplin sağlandı. 2004 yılında da tekrar sağlanacağından eminiz, terüddütümüz yok. 2003 yılında hükümetin en çok aksayan tarafı özelleştirme tarafıydı, 2004 yılında bu hızlandırılacaktır.'' 
     
     ÖZİLHAN HAKKINDA DAVA İDDİASI 
     Bir gazetecinin, basında kendisiyle ilgili dava açıldığı yönünde haberler olduğunu söylemesi üzerine de Özilhan, ''1997 yılında pasif ihracat dolayısıyla bir dava açılmış. Mahkeme takipsizlik kararı vermiş. Ancak Hazine tekrar dava açmış. Normaldir. Hazine gereği atılan bir adım'' şeklinde konuştu. 
     
</TEXT>
</DOC>
