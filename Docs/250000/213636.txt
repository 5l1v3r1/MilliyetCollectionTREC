<DOC>
<DOCNO> 213636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/07/magazin/amag.html </URL>
<DATE> 2004/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Abidin bir adım önde 
</HEADLINE>
<TEXT>

   Müthiş final bu akşam... Popstar adayları performanslarını dün gece son kez halk önünde gösterdi. Jüriye göre Abidin, Firdevs'in bir adım önünde... 
      Deniz Altuntaş 
   
   Kanal D'nin reyting rekorları kıran yarışması Popstar'da, iki finalist Abidin ve Firdevs performanslarını son kez halk önünde gösterdi. Gecenin sonunda bir değerlendirme yapan jüri üyeleri, Abidin'in gösterdiği performansla Firdevs'in bir adım önünde olduğunu açıkladılar. 
   İzmir ve Adana'da verdikleri konserlerin ardından Kadıköy Belediyesi'nin düzenlediği gecede Bostancı Gösteri Merkezi'nde sahne alan Abidin ve Firdevs, vatandaşlardan büyük ilgi gördü. Yaklaşık 3 bin kişilik salon hınca hınç dolarken, bir o kadar izleyici de dışarıda kaldı. Firdevs'in babası Ramazan Güneş, annesi Fatma Güneş ve kardeşleri de konseri izleyenler arasındaydı. 
   Programdan sonra babasına sarılan Firdevs, "Bana hep 'sevgilin kim ' diye sordunuz, işte sevgilim karşınızda babam. Onu çok seviyorum. Benim gerçek aşkım o" diye konuştu. 
   Gecenin sonunda jüri genel değerlendirmesini yaptı. Finalde Ercan Saatçi, "Bence bugün Abidin iyidi. Ben de en iyi olanın kazanmasını istiyorum" derken, Armağan Çağlayan ise, "Bu raundun galibi Firdevs'ti. Abidin'e tavsiyem hemen dans dersi alsın, bu dersi Firdevs de verebilir" diye konuştu. Zerrin Özer de, "İkisi de bu raundun galibi. Abidin'i baştan beri çok başarılı buluyorum. Firdevs'i ise bir amatörün koşarcasına attığı adımları adına tebrik ediyorum" dedi. 
   Ahmet San ise şunları söyledi "İstanbul, Adana ve İzmir'de üç konser verdiler, ikisi de muhteşem performans gösterdi. Bugüne kadar onlar için 10 milyondan fazla oy verildi. Siz hakikaten popstarsınız. İkiniz de bu raundun galibisiniz." 
   Yarışmanın sunucusu Gamze Özçelik, gecenin sonunda jürinin değerlendirmeleriyle yapılan sonucu açıkladı ve geceyi Abidin'in 2-1 galip bitirdiğini açıkladı. 
   
   
</TEXT>
</DOC>
