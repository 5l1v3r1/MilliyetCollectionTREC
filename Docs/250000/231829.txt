<DOC>
<DOCNO> 231829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/son/sonyas13.html </URL>
<DATE> 2004/04/15/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Aile planlamasında arkadaş tavsiyesi hamile bırakıyor 
</HEADLINE>
<TEXT>

     Doğum kontrol yöntemlerinde kadınların bir bölümünün, arkadaş ve komşu tavsiyelerini dikkate aldıkları, bunun da istenmeyen gebeliklere neden olduğu bildirildi. 
     Atatürk Üniversitesi A.Ü Hemşirelik Yüksekokulu Müdürü Prof. Dr. Türkan Pasinoğlu, istenmeyen gebeliklerin önlenmesi için uygulanacak doğum kontrol yöntemi konusunda uzmanlara danışılması gerektiğini belirtti. Pasinoğlu, ''Uzman kişilere danışılmadan uygulanan aile planlaması yöntemleri, istenmeyen gebeliklere yol açıyor'' dedi. 
     Prof. Dr. Pasinoğlu, AA muhabirine yaptığı açıklamada, çiftlerin,uyguladıkları doğum kontrol yöntemlerini çeşitli yan etkileri nedeniyle bıraktıklarını belirterek, ''Alet içi spiral, hap ve iğne kullanımı gibi her doğum kontrol yönteminin yan etkisi vardır. En az yan etkisi olan aile planlaması yöntemini uygulamak için uzman kişilere danışılmalı ve onların önerdikleri yöntemler kullanılmalıdır'' diye konuştu. 
     
     YAŞA, HASTALIĞA, EŞİN İSTEĞİNE GÖRE 

     Doğum kontrol yöntemlerinin yaşa, hastalıklara, istek ve beklentiler gibi faktörleri göre belirlenmesi gerektiğine dikkati çeken Pasinoğlu, şunları söyledi 
     ''Maalesef günümüzde bazı kadınlar, doğum kontrol yöntemleri konusunda arkadaşları veya komşularının tavsiyesine uyuyor. Ayrıca medyadan öğrendikleri kontrolleri deniyorlar. Arkadaşının önerdiği doğum kontrol hapını alan kadın, kullanım şeklini bilmediği için istenmemesine rağmen hamile kalabiliyor. Bu konuda kadınlarımız, uzman olmayan kişilerin tavsiyelerini dikkate almamalıdırlar.'' Bu tür tavsiyelerle kullanılan yöntemlerin başında hap ve iğneli kullanımı gibi doğum kontrol yöntemlerinin geldiğini kaydeden Pasinoğlu, ''Her yaşta kadın doğum kontrol hapı kullanamaz'' dedi. 
     Kadınların, tavsiye üzerine eczanelerden aldıkları doğum kontrol hapı veya iğnelerini cahilce kullandıklarını ifade eden Pasinoğlu, şöyle devam etti 
     ''Örneğin, arkadaş tavsiyesiyle bazı kadınlarımız, aldıkları hapları ilişkiye girmeden hemen önce alıyorlar. Bu tür bir korunma yöntemi olamaz. Hapın korunma özelliği ortadan kalkıyor. Kontrol yöntemleri, uzman önerileriyle düzenli ve bilinçli uygulanmalı.'' 

     
</TEXT>
</DOC>
