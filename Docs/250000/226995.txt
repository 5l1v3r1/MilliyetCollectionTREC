<DOC>
<DOCNO> 226995 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/30/son/sontur28.html </URL>
<DATE> 2004/03/30/ </DATE>
<TIME> 18.25 </TIME>
<AUTHOR>  </AUTHOR>
<HEADLINE>
Milli Eğitim Bakanı'ndan YÖK Başkanı'na tepki .. 
</HEADLINE>
<TEXT>

     Milli Eğitim Bakanı Hüseyin Çelik, YÖK'ün yükseköğretim yasa taslağı çalışmalarından çekilmesini, ''gereksiz bir alınganlık'' olarak nitelendirdi. 
     Çelik, ''Teziç, Danışma Kurulu üyelerinin hepsiyle de görüştü, öğrenci temsilcileriyle, öğretim üyeleri temsilcileriyle görüştü. Biz 'niye görüştünüz' dedik mi '' diye konuştu. 
     Bir süredir seçim çalışmaları yapmak amacıyla Van'da bulunan Çelik, bugün Ankara'ya geldikten sonra, makamında gazetecilerle sohbet toplantısı düzenledi. 
     Çelik, gazetecilerin espriyle karışık ''Seçim sonuçlarından dolayı rektörler sizi kutladı mı '' sorusu üzerine ''Cep telefonu numaram yeni değiştiği için arayan olmadı. Ama bazılarının tahmin ettiği gibi bizim rektörlerle aramızda kan-kin davası yoktur. Kaostan, çatışmadan hiç kimseye hayır gelmez'' dedi. 
     YÖK'ün, Milli Eğitim Bakanlığı'nın, yükseköğretim yasa taslağı çalışmaları konusunda görüş alışverişinde bulunmak amacıyla oluşturduğu Danışma Kurulu'na tepki göstererek çalışmaları yürüten komisyondan çekildiğinin anımsatılması üzerine Çelik, YÖK Başkanı Erdoğan Teziç'in yükseköğretim yasa taslağını hazırlamak için bazı kesimlerin görüşünü aldığına işaret etti. Çelik, ''Teziç, Danışma Kurulu üyelerinin hepsiyle de görüştü, öğrenci temsilcileriyle, öğretim üyeleri temsilcileriyle görüştü. Biz 'niye görüştünüz' dedik mi '' diye konuştu. 
     Teziç'in bu görüşmelerini Milli Eğitim Bakanlığı ile oluşturulan ortak komisyondan önce gerçekleştirdiğinin anımsatılması üzerine Çelik, şunları kaydetti 
     ''Kimse kendini kandırmasın. Yasama yetkisi TBMM'dedir. Siyasi iradenin temsilcisi olarak istediğim bürokratla, teknokratla görüşürüm. Kimsenin 'niye görüştün' deme hakkı yok. Bir akademik camianın görüşlerinden yararlanmak niye başkalarını rahatsız etsin ki Bu gereksiz bir alınganlıktı. Yine de arkadaşlarımız görüşmek isterse kapımız açık.'' 
     
     BURSLAR 
     Hüseyin Çelik, öğrencilere sadece Yükseköğrenim Kredi ve Yurtlar Kurumu YURTKUR ile belediyelerin burs vermesini öngören kanuna ilişkin soruları da yanıtladı. 
     ''AK Partili belediyeler hangi kıstaslara göre burs verecek '' sorusu üzerine Çelik, Başbakanlık'ın bin öğrenciye burs verdiğini, bunda torpil ve kayırma söz konusu olmadığını, en ufak şüphe duyanların araştırma yapabileceğini söyledi. Çelik, ''Öyle canınızın istediğine burs veremezsiniz. 3-5 adama burs vererek bir yere varamazsınız. Biz bedava kitap da dağıttık, yandaşlarımıza mı dağıttık '' diye konuştu. 
     YURTKUR'un şu anda yaklaşık 270 bin öğrenciye kredi verdiğini, üniversitelerin burs verdiği öğrenci sayısının ise sadece 19 bin olduğunu kaydeden Çelik, belediyelerin çok daha fazla sayıda öğrenciye destekte bulunduğunu anlattı. Bütçeden ayrılan kaynaktan başka gelirleri de bulunan belediyelerin sosyal devletin önceliklerini yerine getirmede önemli görevler üstlendiklerini söyleyen Çelik, ''Türkiye'de belediyeciliğe şaşı baktığımız için bu böyle oluyor'' dedi. 
     Çelik, üniversitelerin tespit ettiği öğrencilere burs verileceğini belirterek, detayların yönetmelikle belirleneceğini bildirdi. 
     
</TEXT>
</DOC>
