<DOC>
<DOCNO> 223437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/18/son/soneko08.html </URL>
<DATE> 2004/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Michael Klein Citigroup, Türkiye'yi öncelikli olarak seçmiştir... 
</HEADLINE>
<TEXT>

     Citigroup CEO'su Michael Klein, Türkiye'yi, uluslararası stratejileri dahilinde öncelikli bir pazar olarak seçtiklerini bildirdi. 
     İstanbul'da Pazartesi günü yapılan Yatırım Danışma Konseyi Toplantısı'na katılan Klein, Türk hükümetinin her zaman Türkiye'de uluslararası yatırımları artırmak için yabancı yatırımcılarla işbirliği içinde olduğunu vurguladı. 
     Klein, hükümetin IMF ile stand-by anlaşması dahil uluslararası finans kurumlarının desteğiyle yapısal ekonomik reformları ve istikrar programını uyguladığını, TBMM'nin Türk ekonomisinin global ekonomiyle entegrasyonunu sağlayacak birçok yasal değişikliği gerçekleştirdiğini belirtti. 
     Türkiye'nin gerçekleştirdiği bankacılık sektörü reformlarına ve özellikle yabancı sermaye yatırımları için uluslararası tahkim haklarıyla ilgili Anayasa değişikliğini de içeren yasal düzenlemelere işaret eden Klein, bu gelişmelerin yabancı yatırımcıların ilgisini ve güvenini artıracağını kaydetti. 
     Michael Klein, 70 milyonluk nüfusu ve 23 milyonluk işgücü ile Türkiye'nin büyük bir iç pazara sahip olduğuna ve dünyada en büyük yükselen pazarlar arasında yer aldığına işaret ederek, şunları söyledi 
     ''Türkiye ekonomisinin açıklığı, Almanya gibi Batı Avrupa ülkeleri ile karşılaştırılabilir düzeyde. Bu da ülkenin rekabet gücünün bir kanıtı. Türkiye, Avrupa piyasaları ve çevre ülkeler için merkez konumunda. Örneğin Citigroup, Türk Cumhuriyetleri'ndeki faaliyetlerini Türkiye'den yönetiyor. Ayrıca, büyük ve açık ekonomisi Türkiye'nin sahip olduğu diğer en önemli varlıkları oluşturuyor.'' 
     
     ''REFORMLAR BANKACILIK İÇİN UYGUN ORTAM OLUŞTURDU'' 

     Uluslararası yatırımların Türkiye'deki ilerlemeyi potansiyelinin üzerine çıkararak hızlandıracağına dikkat çeken Klein, Yatırım Danışma Konseyi Toplantısı'nı, hükümetin Türkiye'ye yabancı yatırım çekme konusundaki bağlılığının bir işareti olarak gördüklerini söyledi. 
     Klein, Türkiye'nin daha sağlıklı bir finans piyasası oluşturmak için gerekli adımları attığını ifade ederek, şunları kaydetti 
     ''Şimdiye kadar gerçekleştirilen yapısal reformlar ve düzenleyici yapıdaki değişiklikler bankacılık için uygun bir ortam oluşturdu. Bankacılık sektörünün varlık ve kaynak yapısı, gelecek yıllarda değişecek ve böylece finansal araç ve finansal enstrümanların çeşitliliğinde artış mümkün olacak. 
     Türkiye'yi yabancı yatırımlar için önem verilmesi gereken ülke konumuna getirecek diğer konular, şeffaflık ve vergi sistemi konusunda yapılan reformların devamıdır. Bu konularda yapılacak çalışmalar, yabancı yatırımcıları 200 milyar dolardan fazla GSMH ile dünyadaki ilk 20 arasında olan Türkiye'de daha çok yatırım yapmaya teşvik edecektir. 
     Citigroup, Türkiye'yi, uluslararası stratejisi dahilinde öncelikli bir pazar olarak seçmiştir. Citigroup, 25 yılı aşkın bir süredir Türkiye'de faaliyet gösteriyor ve bu uzun süre Türkiye'ye bağlılığımız konusunda önemli bir işaret oluşturuyor.'' 
     
</TEXT>
</DOC>
