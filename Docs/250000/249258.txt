<DOC>
<DOCNO> 249258 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/19/son/sonsiy12.html </URL>
<DATE> 2004/06/19/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
''Baykal kendine güveniyorsa kapalı oylamaya gidecek cesareti göstersin'' 
</HEADLINE>
<TEXT>

     Yeniden CHP Hareketi Sözcüsü Prof. Dr. Hurşit Güneş, ''CHP Genel Başkanı Deniz Baykal kendine güveniyorsa kongrede kapalı oylamaya gidecek cesareti gösterir'' dedi. 
     Yeniden CHP Hareketi 2. Bölge Toplantısı Eskişehir'de gerçekleştirildi. 
     Güneş, Eskişehir'in yanı sıra Kocaeli, Kütahya, Sakarya ve Bilecik'ten de partililerin katıldığı toplantıda, CHP'nin tarihinin en kötü dönemini yaşadığını savunarak, partide 3 temel sorun olduğunu tespit ettiklerini söyledi. 
     ''CHP'de liderlik, yönetim, üyelik, tüzük ve parti politikalarında eksiklik var'' diyen Güneş, şöyle konuştu 
     ''CHP'de liderlik sorunu yok. Bizim liderimiz bellidir. O lider Atatürk'tür. Ancak en önemlisi, mevcut politikaların ülkenin sorunlarıyla örtüşmemesidir. İnsanlara gelecekle ilgili umut veremedik. İşsizler, köylüler, kadınlar, gençler partiye oy vermedi. Ülkede böyle yoksul bir yapı varken, sosyal demokratlar iktidar olmalıydı. Ama böyle olmadı.'' Güneş, CHP'nin içinde ve dışında değişim yaşanacağını, savundukları fikirlerin eninde sonunda iktidar olacağını ifade ederek, ''Partide mutlaka tüzük değişikliği yapılmalıdır. Kurultayın kuruluşunu yanlış buluyoruz. Genel Başkan Deniz Baykal kurultayda güvenoyu istiyor. Baykal kendine güveniyorsa kongrede kapalı oylamaya gidecek cesareti gösterir'' dedi. 
     
</TEXT>
</DOC>
