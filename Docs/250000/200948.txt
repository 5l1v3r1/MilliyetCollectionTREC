<DOC>
<DOCNO> 200948 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/09/son/sontur22.html </URL>
<DATE> 2003/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
DYP Konvoyunun kaza geçirdiği Güzelçay'ın eski adı Kanlıçay 
</HEADLINE>
<TEXT>

     DYP konvoyuna çarpan aracın yol açtığı kazayla adını duyuran Güzelceçay'ın daha önce de çok sayıda üzücü olay yaşandığı için verilen ''Kanlıçay'' adının 1985 yılında köy sakinlerinin talebiyle değiştirildiği bildirildi. 
     Sinop'un Dikmen İlçesi'ne bağlı Karağağaç Köyü'nün Güzelçay Mahallesi sakinleri bu günlerde, yörenin adının hafta sonu yaşanan üzücü olayla gündeme gelmesinden büyük üzüntü duyuyorlar. 
     Daha önce yaşanan sel felaketleri sonucu çok sayıda kişinin hayatını kaybetmesi nedeniyle verilen ''Kanlıçay'' adını, üzücü geçmişi unutmak için 1985 yılında ''Güzelceçay'' olarak değiştiren köy halkı son olayla bir kere daha adeta yıkıldı. 
     Yaklaşık 950 kişinin yaşadığı 165 haneli Karaağaç Köyü Muhtarı Ali Rıza Koşar, daha önce de bölgede çok sayıda ölümlü ve yaralanmalı trafik kazası meydana geldiğini hatırlatarak, Sinop-Samsun Karayolu'nun yerleşim alanı içinden geçmesinin bunda en önemli etken olduğunu söyledi. 
     Yaşanan kazanın kendilerini çok üzdüğünü belirten Koşar, ''Biz Kanlıçay adını unutmaya çalışırken böyle bir olay yaşanması hepimizi çok üzdü' dedi. Sinop Valiliği'ne 1985 yılında başvurarak mahallenin adının değiştirilmesini istediklerini belirten Koşar, ''Burası Sinop-Samsun arasında seyahat edenlerin uğrak yeri. O nedenle Kanlıçay adını değiştirmek istedik ve Güzelceçay koyduk. Ancak adını değiştirdik, yazgısını değiştiremedik'' diye konuştu. 
     Mahalle sakinleri de uzun ve virajlı bir rampanın bitiş noktası olması sonrası sürücülerin düzlüğe çıktıktan sonra birden hızlandıklarını, bunun da kazalara yol açtığını ifade ederek, yola engel konması için ilgili kurumlara başvurduklarını söylediler. 
     Transit yol olması nedeniyle istemlerinin kabul görmediğini belirten köylüler, özellikle okul çıkışı öğrencilerin yolun karşısına geçerken birçok tehlike atlattıklarını bildirdiler. 
     
</TEXT>
</DOC>
