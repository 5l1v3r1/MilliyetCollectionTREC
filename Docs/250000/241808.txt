<DOC>
<DOCNO> 241808 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/22/dunya/adun.html </URL>
<DATE> 2004/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
AMERİKAN SAPIKLARI 
</HEADLINE>
<TEXT>


Ebu Gıreyb'deki işkencelerle ilgili son görüntüler tüyler ürperten bir gerçeğin altını çizdi. Washington Post'ta yer alan fotoğraflar, işkenceci askerlerin yaptıkları işten sadistçe zevk aldığını ortaya koyuyor 

DIŞ HABERLER SERVİSİ 


The Washington Post gazetesi, dün Irak'ın başkenti Bağdat yakınlarındaki Ebu Gıreyb Cezaevi'nde çekilmiş, Amerikan askerlerinin Iraklı tutuklulara yaptıkları işkenceleri gösteren yeni fotoğraflar yayımladı. Ebu Gıreyb'de kaydedilmiş işkence videoları da gazetenin internet sitesinde yayınlandı. Bu fotoğraf ve video görüntülerinin özelliği, içerdikleri sadizm ve vahşet dozunun daha önce yayınlananlardan daha fazla olması. 
Amerikan askerlerinin fotoğraf ve videolara yansıyan yüz ifadelerini inceleyen gazete, bu kişilerin esirlere eziyet etmekten zevk aldıklarının anlaşıldığını belirtti. Fotoğraf ve görüntülerde, suçlanan 7 Amerikan askerinden başka askerlerin de görülmesi işkence uygulamasına birçok askerin bulaştığını kanıtlıyor. 
Gazete, Ebu Gıreyb Cezaevi'nde başlatılan soruşturmada ocak ayında 13 Iraklı tutuklunun ifadesinin alındığını belirterek, bu ifadelere göre, işkencenin, kamuoyuna duyurulandan çok daha ileri boyutlarda olduğunu yazdı. 
Resmi kayıtlara geçen işkence örneklerinden bazıları şöyle 
Ramazan ayında tutuklular İslam'ı ve Allah'ı reddetmeye zorlandı, domuz eti yedirilerek içki içirildi, tecavüzle tehdit edildi ve kadın askerlerin önünde mastürbasyon yapmaya zorlandı.Iraklı tutukluların hayvan gibi üzerine binildi ve yiyecekleri döküldükleri tuvalet deliğinden çıkarıp yemeye zorlandılar.Haydar Sabar Abed Miktup El - Abudi adlı tutuklu, Amerikan askerlerinin kendilerini köpekler gibi elleri ve dizleri üzerinde yürümeye zorladığını, havlamalarını istediklerini, bunu yapmayınca da yüzlerine ve göğüslerine tekme attıklarını anlattı. El - Abudi, askerlerin, hücrelerin zeminine su döktüğünü, tutukluların başlarına torba geçirilmiş halde yerde uyumasını istediklerini anlattı. 

'Ben işkenceye inanırım' 
Amerikan askerleri bir tutukludan, kırık bacağına vurarak İslama küfretmesini ve hayatta olduğu için İsa'ya teşekkür etmesini istediler. Asker, "Herhangi bir şeye inanır mısın " diye sorduğu tutukludan, "Allah'a inanırım" yanıtını alınca, "Ben işkenceye inanıyorum ve sana işkence edeceğim" dedi. 
Washington Post, işkence skandalını sorgularken, ifadesi alınan bu tutukluların, Saddam Hüseyin ve kitle imha silahları hakkında bilgiye sahip olduğu düşünülenler arasında tutulduğunu yazdı. 

Çocuğa tecavüz 
Gazete, 1511108 numaralı tutuklu Kasım Mehaddi Hilas'ın, işkenceyi soruşturan yetkililere verdiği ifadeyi aktardı. Hilas, Ebu Gıreyb'e getirilir getirilmez soyunmaya zorlandı. Başına torba geçirildikten sonra gül renkli, çiçekli kadın külotu giymeye zorlandı ve bundan başka hiçbir şey giymesine izin verilmedi. Hilas ayrıca, ordunun çevirmeni olan bir kişinin, 15 yaşlarındaki bir erkek çocuğa tecavüz etmesine ve bir kadın askerin bunu fotoğraflamasına tanık olduğunu aktardı. 

Ebu Gıreyb'den 472 kişi kurtuldu 

ABD ordusu, işkence skandalının merkezindeki Ebu Gıreyb Cezaevi'nden dün yüzlerce tutukluyu serbest bıraktı. Serbest bırakılan tutuklu sayısı açıklanmazken, daha önce yapılan duyurularda 472 tutuklunun serbest bırakılacağı bildirilmişti. Tutuklular, başkent Bağdat'ın dış kesimlerindeki cezaevinden otobüslerle ayrıldı. Evlerine ulaşan eski mahk mlardan bazıları, neden tutuklanıp Ebu Gıreyb'e götürüldüklerini bilmediklerini, cezaevinde ayrım yapılmaksızın her mahk ma kötü davranıldığını söyledi. 


</TEXT>
</DOC>
