<DOC>
<DOCNO> 237928 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/son/sontur27.html </URL>
<DATE> 2004/05/06/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Eğlence yerleri ve yabancı kadınlar Kars'ta şikayetlere yolaçtı 
</HEADLINE>
<TEXT>

     Kars'ta son zamanlarda eğlence merkezleri sayısındaki artış bazı kesimlerin tepkisine neden oldu. Kentte, en fazla tartışılan konu haline gelen gazinoların kent dışına kaydırılması öneriliyor. 
     AA muhabirinin edindiği bilgiye göre, sınır ili olmasının da etkisiyle eğlence hayatı her geçen gün daha fazla gelişen Kars'ta, özellikle kent merkezinde gazino sayısının artmasına neden oldu. 
     Doğu Anadolu Bölgesi'nin en fazla eğlence merkezine sahip olan ilde, gazinoların kent dışına kaydırılması tartışılıyor. 
     
     ''HUZURSUZLUK VAR'' 
     Kars Belediye Başkan Vekili Fevzi Kaya, AA muhabirine yaptığı açıklamada, gazinoların, kentin en işlek bölgelerinde bulunduğunu belirterek, bunun birçok olumsuzluğu da beraberinde getirdiğini ifade etti. 
     Söz konusu bölgelerde sık sık olayların meydana geldiğini, bu nedenle insanların akşam saatlerinden sonra dışarıya çıkmakta tereddüt ettiğini anlatan Kaya, ''Önemli oranda huzursuzluk var'' dedi. 
     Kendilerinin, bu eğlence merkezlerinin kapatılmasından yana olmadıklarını anlatan Kaya, ''Eğer kapatılırsa bu kez Kars'ın halkı eğlenmek için başka illere gidecek. Biz, yalnızca bunların kent dışına kaydırılmasını istiyoruz'' dedi. 
     Kars il genelinde 20'ye yakın gazino bulunduğunu kaydeden Kaya, halen gazino açmak için talep olduğunu söyledi. 
     
     YABANCI UYRUKLU KADINLAR 
     Kars Emniyet Müdürü Necmettin Seymen ise gazinoların çevresinde meydana gelen olaylarla ilgili vatandaşların şikayetlerde bulunduklarını kaydederek, kendilerinin bu yönde gerekli tedbirleri aldıklarını anlattı. 
     Seymen, gazinolardaki yabancı uyruklu hayat kadınları ile ilgili konu hakkında da ''Bizim bu yönde çalışmalarımız var. Ancak, buradaki kadınların bir bölümü, evlilik yapmak yoluyla Türk vatandaşlığına geçmiş ve biz bunları sınır dışı edemiyoruz'' dedi. 
     Seymen, kentteki bu eğlence merkezlerinin kent dışına kaydırılması konusuna kendilerinin de olumlu baktıklarını kaydetti. 
     
     ''KENTTE MAFYALAŞIYORLAR'' 
     Gazinolarla ilgili konuyu, İl Genel Meclisi olağan toplantısında dile getiren meclisin tek kadın üyesi Çiğdem Aksoy ise AA muhabirine yaptığı açıklamada, özellikle seçim öncesi çalışmalarda, vatandaşlardan aldıkları talepler doğrultusunda kentteki en büyük sorunun hızla yayılan eğlence hayatı olduğunu gözlemlediklerini söyledi. 
     Yasakçı bir anlayışa sahip olmadıklarını, buraların kapanmasını istemediklerini kaydeden Aksoy, ''Ancak bu gazinolar kent dışına kaydırılmalı. Biz bu konuyu Vali Nevzat Turhan'a da özellikle aktardık. Kentteki gazinolar, maddi-manevi kayıplara yol açmanın yanında mafyalaşıyorlar. Birçoğu silahlı. İnsanlar belirli bir saatten sonra artık dışarıya çıkmaya korkuyor'' dedi. 
     Bu arada, önemli oranda bir müşteri kitlesine sahip olan gazinoların yenilerinin açılması için halen taleplerin olduğu öğrenildi. 
     
</TEXT>
</DOC>
