<DOC>
<DOCNO> 227620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/son/soneko55.html </URL>
<DATE> 2004/04/01/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
MB 2003'te yabancı sermaye girişi beklenenin altında gerçekleşti 
</HEADLINE>
<TEXT>

     Merkez Bankası, 2003 yılında doğrudan yatırım kaynaklı yabancı sermaye girişinin beklentilerin oldukça altında gerçekleştiğini bildirdi. 
     Merkez Bankası'nın 2003 Yıllık Raporu'nda, geçen yılın ilk 11 ayında yabancıların yurtiçinde gerçekleştirdikleri doğrudan yatırımlar bir önceki yıla göre yüzde 54 oranında azalırken, yerleşikler tarafından yurtdışına yapılanlar aynı dönemde 4 kat arttı. 
     Raporda, Türkiye ekonomisine ilişkin oluşan olumlu görünüm sonucunda, Türk Tahvilleri'nin 2003 yılı genelinde değer kazandığı ifade edilirken, 2003 yılı Ocak-Kasım döneminde gözlenen ihracat artışı, ''birim ücretlerin düşük olması, maliyetlerdeki gerileme ve USA EURO paritesindeki gelişmeler ve ihracat fiyatlarında gözlenen artışa bağlandı. Ayrıca, reel kurlarda görülen değerlenmeye karşın yurt içi sanayi üretiminin iç talepteki sınırlı artış nedeniyle arz fazlası yaratmasının da ihracatı arttırıcı başka neden olarak göze çarptığı kaydedildi. 
     Rapora göre, Türk Lirası 2003 yılı Şubat-Eylül döneminde reel olarak değerlendi. Ancak, yılın son çeyreğinde değer kaybederken, yıl geneline bakıldığında Türk Lirası yurt içi ve yurt dışı TEFE enflasyonu kullanılarak hesaplanan reel kur endeksine göre yüzde 8.8, TÜFE enflasyonu kullanılarak hesaplanan reel kur endeksine göre ise yüzde 8,9 oranında güçlendi. 
     Cari işlemler açığına da değinilen rapora göre, dış ticaret açığındaki genişleme ve portföy hesabındaki hisse senedi ve hazine kağıtlarına ait temettü ve faiz ödemeleri 2003 yılının ilk 11 ayında cari işlemler dengesini olumsuz etkiledi. Hizmetler dengesinde ise özellikle turizm gelirlerinde gözlenen büyük oranlı artış cari işlemler dengesine olumlu katkılar yaptı. 
     Merkez Bankası 2003 yılında, döviz alım ihaleleriyle 5.7 milyar dolar, aşırı dalgalanmalar nedeniyle ise 4.2 milyar dolar döviz alımı yaparken, 2003 yılı döviz rezervleri 33.6 milyar dolar seviyesine ulaştı. 
     Toplam dış borç 2002 yılına göre yüzde 8.2 oranında artarak 2003 yılı Eylül ayı itibariyle 142 milyar dolar oldu. Bu dönemde uzun vadeli dış borçlar yüzde 6.4 kısa vadeli borçlar ise yüzde 22.4 oranında arttı. 
     
     DÖVİZ KURU VE KAMU KONTROLÜNDEKİ FİYAT ARTIŞLARI 

     Raporda, kamu kontrolündeki fiyatların enflasyon hedefi ile uyumlu bir ayarlama politikasının izlendiği ve döviz kurundaki gelişmelerin başta akaryakıt fiyatları olmak üzere kamu kontrolündeki fiyat artışlarını sınırlayan önemli bir faktör olduğu kaydedildi. 
     Konut grubunda yer alan kira artışının ise genel TÜFE artışının üzerinde gerçekleştiği belirtilirken, özellikle doğalgaz ve elektrik fiyatlarına yıl boyunca zam yapılmamasının da etkisiyle düşük kaldığı kaydedildi. 
     Kira artışları 2003 yılında yüzde 23.7 oranında gerçekleşirken, bu yıl sonu TÜFE hedefinin 3.7 puan, yıl sonu TÜFE enflasyonun 4.3 puan üzerinde kaldı. 

     
</TEXT>
</DOC>
