<DOC>
<DOCNO> 220807 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/08/son/sontur18.html </URL>
<DATE> 2004/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan 3 Kasım'da ders almayanlara ciddi bir ders verin 
</HEADLINE>
<TEXT>

     AK Parti Genel Başkanı ve Başbakan Recep Tayyip Erdoğan, ''Gelin, 28 Mart'ta, 3 Kasım'da ders almayanlara ciddi bir ders verin. Zaten 3 Kasım'da öyle bir ders verdiniz ki dönmemek üzere gittiler. 28 Mart'ta da dönmemek üzere gitmeleri gerekenler var'' dedi. 
     Erdoğan, 8 Mart Dünya Kadınlar Günü dolayısıyla Dedeman Oteli'nde düzenlenen panelde konuştuktan sonra, Etimesgut'a geçti. 
     Etimesgut'ta partisince düzenlenen mitingdeki konuşmasına, Dünya Kadınlar Günü'nü kutlayarak başlayan Erdoğan, 3 Kasım seçimlerinden önceki durum ve iktidara geldiklerinden sonraki gelişmelerle ilgili bilgi verdi. 
     Türkiye'de iç borçlanma faizinin yüzde 69'dan yüzde 24'e düşmesine rağmen ''bazı hesap bilmeyenlerin dün de cebimde yüz bin lira var, bugün de yüz bin lira var dediklerini'' ifade eden Erdoğan, ''Bunlar, gelsinler secaatin arz ederken, firkatin söylesinler'' diye konuştu. 
     Erdoğan, enflasyonun düştüğünü, düşen enflasyon oranının daha önce ''modern çağdaş hırsızlar'' dediği hortumculara gittiğini söyledi. Ülkenin bunlardan çok çektiğini ve hala çekmeye devam ettiğini dile getiren Erdoğan, ''28 Mart geliyor. Gelin, 3 Kasım'da nasıl bir ders verdiyseniz, 28 Mart'ta da 3 Kasım'da ders almayanlara ciddi bir ders verin. Zaten 3 Kasım'da öyle bir ders verdiniz ki dönmemek üzere gittiler. 28 Mart'ta da dönmemek üzere gitmeleri gerekenler var'' dedi. 
     Erdoğan'ın bu sözleri üzerine, alanda bulunanlar, ''Vur, vur inlesin, Deniz Baykal dinlesin'' şeklinde slogan attılar. 
     Vatandaşlar arasında, ''beyaz Türkler, zenci Türkler'' diye ayrım yapanların olduğunu belirten Erdoğan, ''Bu ülkede Türk oğlu Türk var. 780 bin kilometrekarelik ülkede herkes aynı hizmeti görecektir'' diye konuştu. Vatandaşlar arasında hiçbir ayrım yapmadan hizmet verdiklerini anlatan Erdoğan, şöyle konuştu 
     ''Belediyecilik bizim işimizdir. Türkiye'de birçok zihniyet ortaya çıkar, bir şeyler söyler. Söyler de, ne altyapı, ne ulaşım, ne kanalizasyon ne de parkları halleder. Laf, laf, laf... Bu işler, kendini ispat edenlerle oluyor. 1994 yılında Melih Bey, Ankara'yı devraldı. Ben de İstanbul'u devraldım. O Devraldığımızda Ankara da İstanbul da susuzdu, iki şehirde de çöp dağları vardı. Kanalizasyonlar yollardan akıyordu. Bunlar şimdi çıldırıyorlar. Biz, sosyal devlet anlayışı ile hizmet veriyoruz, niye gocunuyorsunuz İstiyoruz ki Etimesgut'ta bu zevki yaşasın.'' Etimesgut'taki Şeker Fabrikası'nın 1 milyon 745 bin metrekarelik tarlasının fuar ve ticaret merkezi yapılması için çalışmalar yürütüldüğünü bildiren Erdoğan, bu proje gerçekleştiğinde yeni iş imkanı sağlanacağını kaydetti. 
     Erdoğan, Türkiye'nin bir numaralı sorununun işsizlik olduğunu, ancak işsizliğin dünyanın da 1 numaralı sorunu haline geldiğini ifade ederek, ABD'de sosyal güvenlik güçlü olduğu için işsizliğin bu yolla desteklenerek telafi edildiğini söyledi. Erdoğan, Türkiye'de kişi başına düşen milli gelir arttıkça sosyal güvenliğin güçleneceğine işaret etti. 
     Ankara'da metro ve hafif raylı sistemlerle trafik sorunun büyük ölçüde çözüleceğini, gecekonduların yıkılarak yerine çağdaş konutların yapılacağını anlatan Erdoğan, konuşmasının sonunda, seçime 19 gün kaldığını, bu sürede herkesin el ele vererek gayret göstermesini istedi. 
     
     MELİH GÖKÇEK'İN KONUŞMASI 

     Ak Parti Ankara Büyükşehir Belediye Başkan Adayı Melih Gökçek de yaptığı konuşmada, bugüne kadar Ankara'nın birçok hizmet aldığını, Etimesgut ve Sincan'ın da raylı sistemden faydalanma hakkı bulunduğunu, bu bölgeden geçen banliyö tren hattını 5 yıl içinde hafif raylı sistem haline getirmek istediklerini kaydetti. 
     Etimesgut 2 numaralı gecekondu bölgesindeki evlerde 110 bin kişinin yaşadığını anımsatan Gökçek, bu bölgenin bağlantı yoluyla çevre yoluna bağlanacağını anlattı. 
     Gökçek, Zırhlı birlikler ile Etimesgut arasındaki yolda devamlı trafik kazaları meydana geldiğini belirterek, bu yolu 8 şeride çıkartarak kazaları önleyeceklerini kaydetti. 
     İstanbul Yolu'ndan Eskişehir Yolu'na geçiş yapmak isteyenlerin önemli oranda zaman kaybettiğini anlatan Gökçek, bu sorunu Şaşmaz ile Zırhlı birlikler arasından geçen tren yolu üzerinde üst geçit yaparak çözeceklerini ifade etti. 
     Belediye ekmek fabrikasının gelecek dönemde Ankara Büyükşehir Belediyesi Halk Ekmek Fabrikası'na devredileceğini, bu yolla Etimesgutlular'ın daha kaliteli ve ucuz ekmek yiyeceklerini ifade eden Gökçek, şunları kaydetti 
     ''Eğer hizmeti daha iyi almak istiyorsanız, kesinlikle il ve ilçe belediye başkanı aynı partiden olmalı. Etimesgut geçmişte belediye başkanının farklı partiden olması nedeniyle bazı sıkıntılar yaşadı. Beni, ilçe belediye başkanını ve hükümeti birbirinden ayırmayın. Üçlü yapıp güçlü yapın.'' AK Parti Etimesgut Belediye Başkan adayı Serhat Kemal Yılmaz ise siyasi iktidarın sağladığı istikrarın ilçeye de yansıtılacağını söyledi. Yılmaz, ilçenin eğitim, sağlık alanlarında Başkent'in en iyi ilçesi durumuna getireceklerini ifade etti. 
     Mitinge, Devlet bakanları Beşir Atalay ve Ali Babacan, Adalet Bakanı Cemil Çiçek ile Sanayi ve Ticaret Bakanı Ali Coşkun da katıldı. 
     
</TEXT>
</DOC>
