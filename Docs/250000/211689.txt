<DOC>
<DOCNO> 211689 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/28/son/sondun32.html </URL>
<DATE> 2004/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan - Bush görüşmesi 
</HEADLINE>
<TEXT>

     Başbakan Recep Tayyip Erdoğan, ABD Başkanı George Bush ile yaptığı görüşmede, terör örgütü PKK KADEK'in yeni adı Kongragel ile birlikte ABD tarafından terör örgütü olarak kabul edildiğini biraz önce öğrendiğini ve bundan büyük memnuniyet duyduğunu ifade etti. 
     Başbakan Erdoğan, Oval Ofis'te yapılan görüşmede, 11 Eylül sonrası terörizme karşı uluslararası platformda Türkiye'nin yerinin belli olduğunu söyledi ve ''Burada ABD ile ortak mücadele içindeyiz'' dedi. 
     Erdoğan, ''PKK KADEK gibi bu örgütün yeni adı Kongragel'in de ABD tarafından terör örgütü kabul edildiğini biraz önce öğrenmek, bizi çok memnun etti'' diye konuştu. 
     Türkiye ile ABD'nin stratejik ortaklığının gelişerek devam ettirilmesi konusunda da aynı düşünceleri paylaştıklarını belirten Erdoğan, şunları söyledi 
     ''Başkan Bush'a, Kıbrıs'ta kararlılığımızı ifade ettik. BM'nin iyi niyet misyonuna desteğimizi belirterek, BM Genel Sekreteri Kofi Annan'ın planı temelinde müzakerelere başlanması gereğini aramızda konuştuk. Türk tarafının Güney Kıbrıs'tan geri kalmayacağını, her zaman bir adım önünde olacağını belirttik. Çözümde kararlıyız.'' ABD Başkanı Bush da, ''Türkiye, ABD'nin önemli bir dostu ve müttefikidir. Başbakan Erdoğan çok rahat konuşulabilen biri, açık sözlü. Görüşmelerde açık sözlü olduğunu gördük. Irak konusunda konuştuk. ABD'nin barışçı ve toprak bütünlüğü içinde bir Irak idealinden bahsettik. Kendisi de beni Kıbrıs görüşmeleri konusunda bilgilendirdi. Kıbrıs'ta çözüm bulma çabalarından çok memnun oldum. Bu, çok uzun süredir devam eden bir mesele'' diye konuştu. 
     Bush, Türkiye'nin terörle mücadeledeki tutumunu takdir ettiğini belirtirken, ''Her ikimiz de, masum vatandaşlarının teröristler tarafından öldürülmesinin ne anlama geldiğini anlıyoruz. Terörizme karşı agresif olmalıyız ve sorunları adalet önüne getirmeliyiz'' dedi. 
     Daha sonra öğle yemeğinde Erdoğan ile diğer önemli konuları ele alacaklarını kaydeden Bush, ''Bu yılın ilerleyen günlerinde Türkiye'yi ziyaret etmeyi gerçekten sabırsızlıkla bekliyorum. Türkiye'ye giden herkesin çok olağanüstü hikayeleri var. Türkiye'nin misafirperverliğinden ve ülkenin güzelliğinden bahsediyorlar. Ben de Başbakan Erdoğan'ı Oval Ofis'te ağırlamaktan şeref duyuyorum'' diye konuştu. 
     Erdoğan-Bush görüşmesine, Dışişleri Bakanı ve Başbakan Yardımcısı Abdullah Gül, Devlet Bakanı Ali Babacan, Devlet Bakanı Kürşad Tüzmen ve Milli Savunma Bakanı Vecdi Gönül de katıldı. 
     Amerikan tarafında ise ABD Dışişleri Bakanı Colin Powell ve Bush'un ulusal güvenlik danışmanı Condoleezza Rice da yer aldı. 
     Bu arada Başbakan Erdoğan, görüşmeden önce Beyaz Saray özel defterini imzaladı. 
     
</TEXT>
</DOC>
