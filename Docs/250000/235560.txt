<DOC>
<DOCNO> 235560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/28/son/soneko17.html </URL>
<DATE> 2004/04/28/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
TOKİ'nin konut projesinin beyaz eşya sektörünü de hareketlendirecek 
</HEADLINE>
<TEXT>

     Toplu Konut İdaresi'nin TOKİ , ''100 bin konut'' hedefi kapsamında 14 ilde, 10 bin 557 konutu Mayıs'ta satışa çıkaracak olmasının, ekonomiye olumlu şekilde yansıyacağı çok sayıda sektörü hareketlendireceği bildirildi. 
     Anadolu Yapım Müteahhitleri Federasyonu Genel Başkanı İsmail Babacan, ''Kira öder gibi konut sahibi olma'' sisteminin daha çok gelişmiş ülkelerde kullanıldığını söyledi. 
     Uygulamanın, özellikle ekonominin durağan dönemlerinden çıkış için kullanılan bir yöntem olduğunu ve desteklediklerini belirten Babacan, ''Dargelirliler, hem nitelikli ve vasıflı konutlarda oturma, sağlıklı çevrede yaşama imkanına sahip olacaklar, hem de kira öder gibi konut sahibi olacaklar'' dedi. 
     Babacan, uygulamanın bazı sektörlerde hareket de sağlayacağını ifade ederken, ''yeni konutlara taşınacak kişilerin yeni eşyalara da ihtiyacı olacak. Bu durum beyaz eşyadan, perdeye kadar çok sayıda sektörü canlandıracak'' diye konuştu. 
     İnşaat Mühendisleri Odası İMO Adana Şube Başkanı Bahadır Acuner de, TOKİ'nin konut yapıp satışa çıkarmasının özelleştirmeyi savunan devlet açısından çelişki yarattığını savundu. 
     Devletin müteahhitlik yapmaması gerektiğini belirten Acuner, ''Devlet kooperatifleri desteklemeli. TOKİ'nin başlattığı uygulamadaki amaç piyasayı hareketlendirmek değil, yandaşlarına ihale dağıtmak. Bu uygulamanın bir mantığının olmadığını düşünüyoruz'' dedi. 
     Adana Tüm Emlakçılar Esnaf Odası Başkanı Aziz Tıraş ise başlatılan uygulamanın içinde Adana'nın da olması gerektiğini ifade etti. 
     Ucuz konut satışının piyasaya olumlu şekilde yansıyacağını anlatan Tıraş, şunları kaydetti 
     ''İnşaat sektörünün canlanması, piyasanın canlanması demek. Uygulama gayrimenkul satışlarını fazla etkilemez. Farklı bir gruba hitap edecek şekilde sosyal konut olarak düşünüldüğünden, lüks konutlardaki arz talep-dengesi korunur. Ancak inşaatlar bittikten sonra gayrimenkul satışlarına yansır ve emlak piyasasını canlandırır.'' 
     
</TEXT>
</DOC>
