<DOC>
<DOCNO> 205731 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/31/son/sondun36.html </URL>
<DATE> 2004/12/31/ </DATE>
<TIME> 17.57 </TIME>
<AUTHOR>  </AUTHOR>
<HEADLINE>
New York Times "Irak'ta Kürtler özerkliği korumaya kararlı" 
</HEADLINE>
<TEXT>

     ABD'de yayımlanan New York Times gazetesi, Irak'ta Kürtlerin kuzeyde elde ettikleri özerkliği korumaya kararlı olduklarını yazdı. 
     Irak'ın diğer kesimleri şiddetle sarsılırken kuzey bölgesinin sükunet içinde olduğunu kaydeden gazete, bölgede tam bir inşaat ve refah patlaması yaşandığını belirtti. 
     Pratik uygulamalar açısından bölgenin tam anlamıyla farklı bir ülke görüntüsü verdiğini kaydeden gazete, kendi topraklarında da Kürt nüfusu bulunan Türkiye ve İran başta olmak üzere komşu ülkelerin bu bölgedeki gelişmelere çok duyarlı olduğunu yazdı. 
     Gazete, yerel halk arasında büyük desteğe sahip olmasına rağmen, bağımsızlığa dair her türlü fikrin ABD tarafından reddedildiğini belirtti. 
     Iraklı Kürtlerin ellerinde tuttukları özerkliği hem Bağdad'ın, hem de diğer ülkelerin müdahalesinden koruma niyetinde olduğunu yazan gazete, merkezi Erbil'de bulunan yerel yönetimin bakanlarından Hamid Efendi'nin, ''kendilerine temel strateji olarak, Kerkük'ün kontrolünü ele geçirmeyi seçtikleri'' şeklindeki sözlerine yer verdi. 
     Efendi, ''Kerkük'ün kontrolü için bütün güçlere karşı savaşmaya hazırız. Petroldeki payımız çok az. Daha büyük bir pay almaya çalışacağız'' dedi. Ancak ABD'nin bu arzularını bugüne kadar engellediğini söyleyen Efendi, ''Eğer ABD bize müsaade ederse, Kerkük'ün kontrolünü ele geçirebiliriz'' şeklinde konuştu. 
     Gazete, bölgedeki Kürtlerin peşmerge gücünü üç kat artırmak için Kerkük'ün petrol gelirlerinden bugün aldıklarından daha fazla bir pay almak istediklerini de yazdı. 
     
</TEXT>
</DOC>
