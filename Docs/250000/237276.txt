<DOC>
<DOCNO> 237276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/04/son/sonspo33.html </URL>
<DATE> 2004/05/04/ </DATE>
<TIME> 18.50 </TIME>
<AUTHOR>  </AUTHOR>
<HEADLINE>
Zehiroğlu Bursaspor, bizi futbolla değil, zorbalıkla yenmiştir... 
</HEADLINE>
<TEXT>

     Çaykur Rizespor Kulübü Genel Kaptanı Yılmaz Zehiroğlu, Bursaspor'un kendilerini futbolla değil, zorbalıkla, birlik ve beraberlikle yendiğini savundu. 
     Yılmaz Zehiroğlu, Samsunspor maçının hazırlıklarına başlayan yeşil-mavili takımın antrenmanı öncesinde gazetecilerin sorularını yanıtladı. 
     Bursa'ya gitmeden önce yerel basının provokasyon çalışmalarına başladığını ileri süren Zehiroğlu, ''Bursa'da bizi karşılayan basın, bizi demeçlerimizden dolayı tenkit etti. Maça giderken ise 500'ün üzerinde polisin korumasına rağmen yine de taşlandık. İlk devre sonunda saha görevlisi kartı takan biri bize saldırdı. Bize vurdular. O karışıklıkta Kürşat'ın ayak bileği çatladı'' dedi. 
     Soyunma odasında güvenlik görevlileri ve federasyon temsilcilerinden yardım istediklerini kaydeden Zehiroğlu, şöyle devam etti 
     ''Onlar bana birşey olmayacağını ve kendilerinin kefil olduğunu söyledi. Bu kez ikinci yarı seyirci taş atmaya başladı. Biz hakemden anons beklerken hakem anons yaptıramadı. Kulübeden bana tehditler savurdular. Sahaya takım yöneticisi olarak çıkan bir kişi bana bu maç böyle biterse senin buradan ölün çıkar diye tehditler savurdu. Kenardan futbolculara pala, satır gibi kesici aletler gösterildi. Sanki futbol değil de savaşa gittik. Futbol oynamaktan çok kendimizi korumanın peşindeydik.'' Orta hakemin çok aciz bir maç yönettiğini ileri süren Zehiroğlu, şunları söyledi 
     ''Kartlara müdahale edemedi. Faulden gol yedik, çalamadı. Zaten ikinci yarıda oyunun hakimiyeti elinden çıkmıştı. Maçın bitmesini beklemekten başka yapacağı bir şey yoktu. Kurdukları planı ikinci yarı istedikleri gibi uyguladılar. Bir yerde gönlüm maçın böyle sonuçlanmasını istedi. Kaybetmekten başka çaremiz yoktu. Eğer aksi birşey olsaydı belki de gelip cenaze törenlerimizi çekecektiniz. 2 kere başkan Ekrem Cengiz'i arayarak can güvenliğimiz olmadığını, Başbakan veya İçişleri Bakanlığı'nı aramasını istedim. Gereken yapıldıktan sonra takviye polisler gelmeye başladı. 3 puan sevdasına nasıl bu kadar çirkinleşebildiler Bizi Bursaspor futbolla değil zorbalıkla ve birlik beraberlikle yenmiştir.'' Zehiroğlu, bir gazetecinin, ''Futbol Federasyonu Yönetim Kurulu Üyesi Levent Kızıl'ın maçın hakemi üzerinde bir etkisi oldu mu'' biçimindeki sorusuna da şu yanıtı verdi 
     ''Maçta, hakem olsun, temsilciler olsun hepsi Levent Kızıl'ın işçisi. Patron ne söylerse onu yaparlar. Ben inanıyorum ki ne bunların gözü görür, ne kulağı işitir. Görülecek duyulacak herşey Bursaspor'un aleyhine olduğu için kalemler dahi yazmaz. Levent Kızıl varoldukça her zaman Bursaspor Birinci Lig'de kalmak mecburiyetinde. Her sene aynıdır. Son 5 maçta babalarından miras kalır gibi 15 puan alırlar, ligde kalırlar. Bunu anlamış değilim. Levent Kızıl elini çekerse düzelir diye düşünüyorum.'' Bursaspor maçında yaşanan olaylara karşın hakemin içeriye gidip maçı iptal etmediğini belirten Zehiroğlu, '' Canlı kaldığın müddetçe bu maç bitecek diye talimat almıştı. Aynen görevini ifa etti. 1974 yılında Kıbrıs Savaşı'na katıldım. Düşmana kurşun attım. Ölümü bu kadar yakından hissettiğim bir durum olmadı. Ben unumu elemiş, eleğimi asmışım. Bir Yılmaz Zehiroğlu Rize'ye feda olsun ama bu çocuklara birşey olsa hayatta kendimi affetmezdim'' diye konuştu. 
     
     FEDERASYONA BAŞVURU 
     Çaykur Rizespor Kulübü Müdürü Akif Özakyol, Bursaspor maçının tarafsız sahada yeniden yapılması için yarın Futbol Federasyonu'na başvuracaklarını açıkladı. 
     Özakyol, maçla ilgili tüm görüntü, bilgi ve belgelerin ellerinde olduğunu belirterek, ''Hukuk işleri sorumlumuz Remzi Kazmaz, maçla ilgili itirazımızı yarın Futbol Federasyonu'na gönderecek. Maçın tarafsız bir sahada yeniden yapılmasını istiyoruz'' dedi. 
     
</TEXT>
</DOC>
