<DOC>
<DOCNO> 222705 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/16/son/sondun12.html </URL>
<DATE> 2004/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İran, teftişleri koşulsuz kabul edecek 
</HEADLINE>
<TEXT>

     İran Ulusal Yüksek Güvenlik Konseyi Genel Sekreteri Hüccetülislam Hasan Ruhani, Uluslararası Atom Enerjisi Ajansı'nın UAEA teftişlerini koşulsuz kabul edeceklerini söyledi. 
     Japonya'nın başkenti Tokyo'da bulunan Ruhani, burada düzenlediği basın toplantısında, UAEA Başkanı Muhammed El Baradei'nin ''İran'ın 27 Mart'ta müfettişlerin ülkeye girişine izin verecek'' şeklindeki açıklamasına atıfta bulunarak, ''27 Mart 2004 tarihi doğrulandı ve bu teftişler için hiçbir koşul öne sürülmedi'' dedi. 
     El Baradei, dün yaptığı açıklamada, İranlı yetkililerin UAEA denetimlerine yeniden izin verdiğini ve denetimlere 27 Mart'ta başlanacağını söylemişti. 
     UAEA'nın merkezinin bulunduğu Viyana'daki diplomatik kaynaklar, İran'ın denetimleri ertelediğini bildirmiş, İran'ın Viyana'daki BM Büyükelçisi Piruz Hüseyni ise Cuma günü, BM denetçilerinin yaklaşan Nevruz tatili nedeniyle gelecek hafta yapmayı İran'a planladıkları ziyaretin ertelenmesini istediğini belirtmişti. 
     
</TEXT>
</DOC>
