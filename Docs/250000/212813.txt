<DOC>
<DOCNO> 212813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/03/guncel/gun20.html </URL>
<DATE> 2004/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

   
   Türk belgeseli, bir ustasını kaybetti    TÜRK belgesel sinemasının ünlü yönetmenlerinden Süha Arın, bir süredir tedavi gördüğü İstanbul Haseki Kardiyoloji Enstitüsü'nde vefat etti. Ulusal ve uluslararası ödüle layık görülen 30'un üzerinde belgesel filmi bulunan Arın, "Safranbolu'da Zaman", "Hattiler'den Hititler'e", "Midas'ın Dünyası", "Eski Evler, Eski Ustalar", "Mimar Sinan" gibi birçok belgesel filmin yönetmenliğini yaptı. Arın'ın cenazesi, yarın Teşvikiye Camii'nde kılınacak cenaze namazının ardından Aşiyan Mezarlığı'nda toprağa verilecek. 
   
   Türkiye'de 64 bin 51 kişi cezaevinde    DIŞ HABERLER SERVİSİ 
   HER yıl yayımlanan "Dünya Cezaevleri Nüfusu Listesi" raporuna göre Türkiye'de 64 bin 51 kişi cezaevinde bulunuyor. Bu sayı, 70 milyon olarak değerlendirilen nüfus içinde yüz binde 92'ye karşılık geliyor. İngiliz The Guardian gazetesi konuyla ilgili haberinde, İngiltere ve Galler'de bu oranın yüz binde 141 olduğunu belirterek, "Bu oran Libya, Burma ve Türkiye'den daha fazla" diye yazdı. Rapora göre en kalabalık cezaevleri ABD'de. 100 bin kişiden 701'i cezaevinde bulunuyor. AB ülkeleri içinde nüfusuna oranla en fazla mahk mu barındıran ülke olan İngiltere ve Galler'de 73 bin 688 kişi cezaevinde... Fransa'da 100 bin kişiden 93'ünün cezaevinde olduğunu gösteren rapora göre, Almanya'da bu oran yüz binde 98. 
   
   Cezaevinde bayram görüşmesi başlıyor    ANKARA Milliyet 
   BAYRAMPAŞA Kapalı Cezaevi'nde kalan tutuklu ve hükümlüler, Kurban Bayramı dolayısıyla bugün aileleriyle bir araya gelerek açık görüş yapacaklar. Bayrampaşa'daki hükümlü ve tutuklular, bugün dahil olmak üzere 4 - 8 Şubat günlerinde aileleriyle açık görüş yapabilecek. Adana, Ankara, Antalya, Aydın, Bakırköy - Metris, Bakırköy Kadın ve Çocuk, Bayrampaşa H Tipi, Bursa E Tipi, Gaziantep E Tipi, İzmir - Buca, Kartal, Kayseri, Konya, Mersin, Muğla ve Ümraniye E Tipi Kapalı cezaevlerinde kalan hükümlü ve tutuklular için açık görüş bugün ve 4 - 7 Şubat günlerinde yapılacak. Diğer bütün ceza infaz kurumlarında kalan hükümlü ve tutuklular da 4 - 7 Şubat günleri arasında 4 gün açık görüş yapacaklar. 
   
   52 yaşındaki 'teyze' işkence mağduru oldu    GÖKÇER TAHİNCİOĞLU Ankara 
   ÇORUM Başsavcılığı, "terör örgütüne yardım ve yataklık ettiği" iddiasıyla gözaltına alınan 52 yaşındaki Feride Kaya'ya işkence yaptığı gerekçesiyle 2 jandarma hakkında dava açtı. İddianamede, Kaya'nın gözaltından çıktıktan sonra korkması nedeniyle işkence gördüğünü söyleyemediği belirtildi. Savcı Harun Kodalak, Kaya'nın aynı koğuştaki arkadaşlarını tanık olarak dinledi. 2 tanık, Kaya'nın vücudunda cezaevine konulduğunda çok sayıda morluk bulunduğunu ve ezilmeler olduğunu söyledi. Tanıkların anlatımlarını "tatmin edici bulan" Savcı Kodalak, jandarmalar Selahattin Köse ve Neşet Şakrak hakkında 8 yıla kadar hapis istemiyle "işkence" suçundan dava açtı. 
   
   
</TEXT>
</DOC>
