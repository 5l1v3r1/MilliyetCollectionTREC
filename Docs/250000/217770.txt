<DOC>
<DOCNO> 217770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/25/son/sonspo31.html </URL>
<DATE> 2004/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Erol Bulut Takım arkadaşlarımla en ufak bir problemim yok 
</HEADLINE>
<TEXT>

     Bursaspor'un tecrübeli futbolcusu Erol Bulut, ''Takım arkadaşlarımı çok seviyorum. Hiçbiri ile en ufak bir problemim yok, zaten olamaz'' dedi. 
     Bulut, kendisine ait ''www.erolbulut.com'' adresli internet sitesinde yer alan açıklamasında, Gençlerbirliği maçı sonrası aynı sitede yazdığı yazının olay yarattığını belirterek, yazılı ve görsel basının sadece belli noktaları öne çıkarıp, kendisini ''arkadaşlarını suçluyormuş'' durumuna düşürdüğünü ifade etti. 
     Erol Bulut, ''Onları da suçlamıyorum çünkü bu, onlar için haber. Ben yazımda özetle, kötü oynadığımızı ve bu nedenle taraftarlara ve yönetimimize karşı kendimi borçlu hissettiğimi belirtmek istemiştim'' dedi. 
     Tecrübeli futbolcu, bu açıklamalarının medyada, ''Erol arkadaşlarını suçladı'', ''Takımın hırsı ve isteği bitmiş'' gibi başlıklarla yer aldığını anlatan Bulut, şöyle devam etti 
     ''Biz bir takımız. Başkanından yöneticisine, teknik direktöründen futbolcusuna, doktorundan malzemecisine kadar herkes Bursaspor'un başarısı için mücadele ediyor. Takım arkadaşlarımı çok seviyorum. Hiçbiri ile en ufak problemim yok, zaten olamaz. Et ve tırnak gibi birbirimize kenetliyiz, ayrılamayız. Ama bütün bunlar hatalarımızı görmeyeceğimiz anlamına gelmiyor. Başarıya ulaşmak için, külahımızı başımızın önüne koyarak defalarca düşünmeli ve bunlardan ders çıkarmalıyız. Benimki bir eleştiri, bir şikayet değil. Hatamızı, en azından kendi hatamı görüp düzeltmek yolunda attığım bir adımdır. Tüm bunlara rağmen eğer istemeden birilerini incittiysem, zarar verdiysem, kırdıysam çok özür dilerim.'' 
     
</TEXT>
</DOC>
