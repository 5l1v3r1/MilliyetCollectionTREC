<DOC>
<DOCNO> 234160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/23/son/soneko29.html </URL>
<DATE> 2004/04/23/ </DATE>
<TIME> 17.53 </TIME>
<AUTHOR>  </AUTHOR>
<HEADLINE>
ATSO başkanı Özgen "Kayıtdışı ekonomide bıçak kemiğe dayandı" 
</HEADLINE>
<TEXT>

     Antalya Valisi Alaaddin Yüksel, Cumhuriyetin 100'ncü Kuruluş Yıldönümü'nde 2023 yılında Antalya'nın, Doğu Akdeniz bölgesinin en önemli finans merkezi olacağını söyledi. 
     Antalya Ticaret ve Sanayi Odası'nun ATSO kuruluşunun 118'inci yılı düzenlenen törenle kutlandı. ATSO Başkanı Kemal Özgen ve ATSO meclis üyeleri Atatürk Anıtı'na çelenk koyup, saygı duruşunda bulundu. Tören daha sonra ATSO Salonu'nda devam etti. 
     Antalya Valisi Alaaddin Yüksel, ATSO'daki törende yaptığı konuşmada Antalya'nın turizmde bir marka haline geldiğini, bunun diğer sektörlerle daha da geliştirilmesi gerektiğini söyledi. 
     Antalya'nın her yıl Anadolu'da orta büyüklükteki bir kent nüfusu kadar göç aldığını belirten Vali Yüksel, bu göçle sağlık, eğitim, ulaşım ve bir çok alanda sorunların da giderek arttığına işaret etti. Antalya'da yaşayan herkesin Antalya'nın sorunlarının farkına varması gerektiğini ifade eden Vali Yüksel, ''Eğer Antalya'nın değişim ve dönüşümünü sağlamak istiyorsak, bu kentte yaşayan herkes Antalya'nın farkına varmak zorundadır. Antalya'da yaşayan Antalya'yı hissetmeli, fark etmelidir. Eğer hissetmiyorsa, fark etmiyorsa, onun Antalyalı olmasından şüphe etmek lazım'' dedi. 
     Antalya'nın eğitim, sağlık ve tarım sorunlarına da değinen Vali Yüksel, bu yıl içinde yapılacak çalışmaları anlattı. 
     Vali Yüksel, şöyle devam etti 
     ''Devlet Hastanesi'nde hastalar artık koridorlarda yatıyor. Bu sorunları aşmamız gerekir. Devlet Hastanesi bahçesine 200 yataklı, Kepez Beldesi'ne yapılan 400 yataklı hastane bu yıl içinde tamamlanacak. Kumluca ilçesi ile Manavgat ve Alanya ilçelerinde de hastanelere yapılacak. Dünya kenti Antalya'yı konuşacaksak eğitim sorunumuzu çözmemiz gerekir. Antalya'da 9 bin derslik var. 2005-2006 eğitim döneminde bunu 13 bine çıkaracağız. Sınıflardaki öğrenci sayısını 25'e indireceğiz. Tarımda büyük projelerimiz var. Uzaktan Algılama ve Coğrafik Bilgi Sistemi ile tarımda veriler oluşturulacak. Zirai ilaç kalıntılarının önlenmesi için Antalya'da İyi Tarım Uygulamaları Yönetmeliği çıkardık. Köylerimizde Organize Sera Bölgeleri kuracağız. Antalya'da Teknoloji Bölgesi kurulacak. Bununla ilgili çalışmalar Bakanlar Kurulu'nda imzaya açıldı. Antalya, 2023 yılında Doğu Akdeniz bölgesi ve dünyanın en ünlü finans merkezlerinden olacaktır.'' 
     
     ATSO başkanı Kemal Özgen 
     ATSO Başkanı Kemal Özgen de konuşmasında, ülke ekonomisi hakkında bilgi verdi. Ekonominin en büyük sorunun Türk Lirası'nın aşırı değerlenmesi ve kayıt dışı ekonomi olduğunu belirten Özgen, şöyle devam etti 
     ''Kayıt dışı ekonomide bıçak kemiğe dayanmıştır. Bugün yalnızca kaçak işçi çalıştırmanın devlete maliyeti 15 katrilyon liradır. Kayıt dışı ekonomi hem haksız rekabet yaratmakta hem de buradan kaynaklanan vergi açığını kayıtlı kesim ve tüketici, yüksek vergilerle ödemektedir. Şubat ayı dış ticaret açığı ikiye katlanmıştır. ABD'nin faiz oranlarını artırması ve sermaye girişlerinin giderek zorlaşması gündemdedir. Bu nedenle Merkez Bankası'nın piyasadan alımlarını artırması, ihtalatçı birlikleri ve anti-damping soruşturmalarıyla ithalattaki artışın önüne geçilmesi, gerekirse sıcak para girişinin vergilendirilmesi gerekmektedir.'' Konuşmalardan sonra Antalya Valisi Alaaddin Yüksel, ATSO eski Başkanı olan Antalya Büyükşehir Belediye Başkanı Menderes Türel ile odanın en eski 3 üyesine plaket verdi. 
     ATSO Başkanı Kemal Özgen ve ATSO Meclis Başkanı Orhan Tolunay da, eski Başkan Türel ile eski meclis üyesi Kepez Belediye Başkanı Erdal Öner'e plaket verdi. 
     Özgen, daha sonra ATSO'nun 50 yıllık üyesi Nedim Saraçoğlu, Gani Çıragöz ve Mehmet Ali Akyüz'e onur plaketi sundu. 
     
</TEXT>
</DOC>
