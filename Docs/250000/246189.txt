<DOC>
<DOCNO> 246189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/08/son/sondun24.html </URL>
<DATE> 2004/06/08/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Bulgaristan, 3 haftaya kadar tam üye olabilir 
</HEADLINE>
<TEXT>

     AB Komisyonu'nun genişlemeden sorumlu üyesi Günter Verheugen, Bulgaristan'ın 3 haftaya kadar AB ile tam üyelik görüşmelerini tamamlayabileceğini söyledi. 
     Resmi ziyaret için Sofya'da bulunan Verheugen, Bulgaristan'a AB üyeliği yolunda verdiği destek ve gösterdiği gayretlerden dolayı Cumhurbaşkanı Georgi Pırvanov tarafından ülkenin en yüksek devlet madalyası olan ''Stara Planına Nişanı'' ile ödüllendirildi. 
     Verheugen, ödül töreninden sonra sırasıyla Başbakan Simeon Sakskoburgotski, Dışişleri Bakanı Solomon Pasi, Avrupa entegrasyonundan sorumlu Bakan Maglena Kuneva ve Başbakan Yardımcısı Plamen Panayatov ile görüşmelerde bulundu. 
     Verheugen, resmi temaslarını tamamladıktan sonra basın toplantısı düzenleyerek, AB'nin genişleme süreciyle ilgili görüşlerini dile getirdi. 
     AB ile Bulgaristan arasındaki tam üyelik görüşmelerinde artık sona gelindiğini ifade eden Verheugen, ''Görüşmelerin en geç 3 haftaya kadar tamamlanacağını düşünüyorum. Böylece Bulgaristan, 1 Ocak 2007 tarihi itibarıyla AB'nin eşit konumlu, sorumluluk taşıyan bir üyesi olacaktır'' dedi. 
     Bulgaristan'ın AB üyeliği yolunda çok önemli reform çalışmaları gerçekleştirdiğini ifade eden Verheugen, ''Ancak suç eylemleri ve adalet alanında daha net bir strateji oluşturulması gerekiyor. Suç eylemleri, olası birçok yabancı yatırımcının hevesini kaçırmaktadır. Bulgaristan'ın bu sorunu en kısa zamanda çözeceğine inanıyorum'' diye konuştu. 
     Verheugen, Bulgaristan ile Romanya'nın AB'ye birlikte üye olması gerektiği görüşünde olduğunu da belirterek şunları söyledi 
     ''Daha hızlı ilerleyen ülkelerden birinin diğerini beklemesine gerek yok. Ülkenin biri diğerine göre daha hızlı gidiyorsa, bu durum diğer ülke için engel olmayacak. Bulgaristan, hem ülke olarak daha küçük, hem de reformlara tam 7 yıl önce başlamıştır. Oysa Romanya, daha üç yıl önce reform uygulamaya başladı. Dolayısıyla Bulgaristan, Romanya'ya göre görüşme sürecini daha erken tamamlayacak, ancak kabul töreni aynı anda yapılacaktır.'' 
     
</TEXT>
</DOC>
