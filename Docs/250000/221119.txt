<DOC>
<DOCNO> 221119 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/10/magazin/mag01.html </URL>
<DATE> 2004/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
En masumu Sibel'di 
</HEADLINE>
<TEXT>

   Fatih Akın, kendini, filmini ve Sibel Kekilli'yi nasıl seçtiğini Milliyet'e anlattı Sokaktan topladığım 350 kız arasında, en masumu oydu.. 
      Birsen Altuntaş 
   
   Berlin Film Festivali'nde 'Altın Ayı' kazanan 'Duvara Karşı'nın 31 yaşındaki yönetmeni Fatih Akın, genç yaşta yakaladığı başarının mutluluğunu yaşıyor. 
   Doğduğu şehir Hamburg'ta Görsel Sanatlar Yüksekokulu'nda Hochschule für Bildende Künste öğrenim gören Akın, oyuncu olarak başladığı sinemada yönetmen olmasını, hep dönerci ya da kebapçı rolleri verilmesine bağlıyor. 1997'de çektiği ilk filmi 'Kısa ve Acısız' ile 9 ödül kazanan Akın'la cuma günü Türkiye'de vizyona girecek 'Duvara Karşı'yı ve oyuncularını konuştuk... 
   
   Altın Ayı'yı bir Türk yönetmeninin alması Almanya'da nasıl yankı buldu    Onlar da şaşkınlar, "Türk filmi mi, Alman filmi mi " diye soruyorlar. Nasıl Boğaz Köprüsü hem doğuyu hem de batıyı birleştiriyor, benim filmim de öyle. Filmde 'Bakın Türkiye'de neler var ' diyorum. Türkiye'de Meltem Cumbul, Güven Kıraç, Derya Alabora, Haluk Bilginer gibi çok iyi oyuncular var ve bu isimlerle çalışmayı sürdüreceğim. Alman ya da Türk filmi diye ayrım yapmıyorum. Bu ödül her iki ülkenin ödülü. Ayrıca 'Duvara Karşı'da kullandığım bazı ayrıntılar da Türk sinemasına bir selam niteliği taşıyor. 
   
   Kendinizi yönetmen olarak Almanya'da kabul ettirmeniz zor olmadı mı    Bir çerçeveyi yıkmak için 365 günün tümünde çalışıyorum. Çok hırslıyım. Çalışma hırsımın altında sadece işimi sevmem var. Bunu zamanla herkes fark etti, Almanya'da, hatta dünyanın pek çok ülkesinde baktılar ki filmlerim ticari anlamda da ilgi görüyor. Böylece risk taşıyan bir adam olmadığımı anladılar. İsmimin markalaşması kendiliğinden oldu. 
   
   "Duvara Karşı" filmi gibi, başrol verdiğiniz Birol Ünel ve Sibel Kekilli de galada tam not aldı. Oyuncuları belirlerken nelere dikkat ettiniz    - Birol Ünel Almanya'da, yönetmenlerle, dağıtımcılarla kavga etmiş, 'Yaramaz çocuk' olarak tanınıyor. Fazla derin ve punk akımına göre alternatif yaşayan bir insandı. Diğer yönetmenler onunla çalışmadığı için ilgimi çekti. Tanıştım ve "Bu adam filmimin başrolü olmalı" dedim. Sibel de sokaktan topladığım 350 kız içerisindeki en masum olanıydı. 
   
   Sibel Kekilli, o zaman porno filmlerde oynadığını size söyledi mi    Çekim öncesi yaptığımız deneme çekimlerinde kendisini tanıtırken porno çektiğini söyledi. Meraklandım ama sonra porno film çektiğini unuttum ve bu konunun üzerinde durmadım. Zaten önemi de yok. 
   
      Filmdeki cesur sahnelerde Kekilli daha mı rahattı    Dünya sinemasında seks sahneleri çekmek gayet doğal bir şey ama bu tarz sahneleri çekmek hep zordur. Özellikle benim için çok zor, çünkü önceki filmlerim 'Kısa ve Acısız' ile 'Temmuzda'da fazla seks sahneleri yoktu. 
   Tabii ki seks sahneleri çekerken çekiniyorum oyuncular çıplakken kendilerini rahat hissetmiyorlar ama 'Duvara Karşı' filminde öyle olmadı. Seks sahnelerinde duyguyu çok güzel verdik. Filmde Sibel'in dışında başka bir oyuncu oynasaydı, film bu noktaya gelemezdi. Bir oyuncu için geçmişi kaynak niteliğindedir. 
   
   Sibel Kekilli'ye bundan sonrası için tavsiyelerde bulunuyor musunuz    Kız ilk defa bir sinema filminin kamera karşısına, amatör olarak çıktı. Belediyede memur olarak daha düne kadar çöp topluyordu. Ödül aldık, geçmişi ortaya çıktı. Kız 23 yaşında daha çocuk. Seda Sayan ile karşılaştıramazsın, bunu öğrenmesi, tecrübe kazanması gerekiyor. Onun için yavaş yavaş, ağır ağır yol alacak. 
   
   Filmden sonra burnunu yaptırdı 
   Birol Ünel ile başrolünü paylaştığı Altın Ayı ödüllü 'Duvara Karşı' filmindeki başarısından çok, geçmişteki filmleri konuşulan Sibel Kekilli, gala için geldiği Türkiye'de estetikli burnuyla dikkati çekti. Kemerli ve daha uzun olan burnuyla filmde rol alan Kekilli, kamera önünde daha estetik durması için böyle bir operasyona gerek duyduğunu söyledi. 
   
</TEXT>
</DOC>
