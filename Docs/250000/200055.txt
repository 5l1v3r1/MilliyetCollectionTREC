<DOC>
<DOCNO> 200055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/05/son/sonspo41.html </URL>
<DATE> 2003/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Tahkim Kurulu Maç tekrar oynanacak 
</HEADLINE>
<TEXT>

     Futbol Federasyonu Tahkim Kurulu, Fenerbahçe ile Çaykur Rizespor takımları arasında oynanan lig maçında kural hatası yapıldığı gerekçesiyle, Futbol Federasyonu Yönetim Kurulu'nun verdiği '' Maçın tekrar oynanması'' kararını, Çaykur Rizespor Kulübü'nün itirazını reddederek onadı. 
     Futbol Federasyonu'nun Levent'teki binasında yaklaşık 6 saat süren duruşmalı toplantı sonrasında bir açıklama yapan Tahkim Kurulu Başkanı Türker Arslan, Çaykur Rizesporlu futbolcu Victoria'nın, iki sarı karttan sonra kırmızı kart görerek ihraç edilmesi gerekirken, bu kuralın uygulanmadığını belirterek, ''Bu kuralın uygulanmamış olmasının, kural hatası niteliğinde olduğu ve bu kural hatasının maçın sonucuna tesir edecek nitelikte bulunduğu fikrine varılmıştır'' dedi. 
     Arslan, bu kararı oy çokluğuyla aldıklarını da ifade ederken, sadece üyelerden Gürol Kaymak'ın karşı oy kullandığını bildirdi. 
     Ligin 12. haftasında oynanan ve 1-1 sona eren Fenerbahçe-Çaykur Rizespor maçında, hakem Ali Aydın, konuk ekipten Victoria'ya maçta iki sarı kart göstermiş, ancak oyundan ihraç etmemişti. Futbol Federasyonu, bunun üzerine kural hatası yapıldığı gerekçesiyle maçın tekrarlanması kararı vermiş, Tahkim Kurulu ise dosyanın daha iyi incelenmesi gerektiği kanaatine varıp, ''telafisi zor imkanlar sağlayabileceği'' gerekçesiyle, 3 Aralık'ta tekrarlanacağı açıklanan karşılaşmayla ilgili yürütmeyi durdurma kararı vermişti. 
     Maçın oynanacağı tarihi ise Futbol Federasyonu daha sonra belirleyecek. 
     
</TEXT>
</DOC>
