<DOC>
<DOCNO> 222784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/16/son/soneko25.html </URL>
<DATE> 2004/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Mehmet Civan Enflasyonun düşmesi işletmeleri krize sokabilir 
</HEADLINE>
<TEXT>

     Gaziantep Üniversitesi GAZÜ İşletme Fakültesi Öğretim Üyesi Yrd. Doç. Dr. Mehmet Civan, enflasyonun düşmesinin işletmeleri satış açısından krize sokabileceğini söyledi. 
     Civan, son günlerde enflasyonun tek rakama inmesinin piyasalardaki talebi daralttığını belirterek, enflasyondaki düşüşle birlikte bu dönemde borcu olan işletmelerin de satışlarının düştüğünü bildirerek, şöyle konuştu 
     ''Özellikle bu dönemlerde borcu olan işletmelerin satışlarla birlikte borçlarını ödeme hızları da düşüyor ve işsizlik artıyor. İşletmelerin bu dönemlerde sürekli satış yapabilmeleri için düşük kar marjı ile satış yapmaları kaçınılmazdır. Ancak işletmelerin düşük kar marjlarında sürekli satış yapmaları maliyetlerine hakim olmalarına bağlıdır.'' Civan, işletmelerin yurtdışı satışlarına ağırlık vererek ülke içinde oluşabilecek talep daralmasını önleyebileceğini ve enflasyonun olumsuz etkilerinin bir nebze olsun giderilebileceğini vurguladı. 
     Enflasyonun olmadığı dönemlerde işletmelerin finansal açıdan yönetilmelerinin çok önemli olduğunu ve bu dönemde işletmelerin reel karlılığı ve verimliliği yakalayabilmeleri için ciddi önlemler alması gerektiğini kaydeden Civan, konuşmasını şöyle tamamladı 
     ''Enflasyonun düşmesiyle birlikte işletmelerin karlılığı ve verimliliği yakalamak için çok ciddi bir şekilde çalışması gerekir. Aksi durumda bazı işletmelerin finansal kriz dönemlerinde olduğu gibi sıkıntılı bir döneme girebilirler.'' 
     
</TEXT>
</DOC>
