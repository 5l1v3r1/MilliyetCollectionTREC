<DOC>
<DOCNO> 240219 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/15/son/sondun03.html </URL>
<DATE> 2004/05/15/ </DATE>
<TIME> 07.20 </TIME>
<AUTHOR>  </AUTHOR>
<HEADLINE>
ABD, istenirse Irak'tan askerlerini çekeceğini bildirdi... 
</HEADLINE>
<TEXT>

     Amerikan yönetimi, Irak'ta 30 Haziran'da egemenliğin Iraklılara devrinden sonra geçici yönetimin istemesi durumunda askerlerini bu ülkeden çekeceğini ancak, bu durumu pek olası görmediğini ve Amerikan askerlerinin 30 Haziran'dan sonra da Irak'ta kalacağını umduğunu bildirdi. 
     Beyaz Saray sözcüsü Scott McClellan, yaptığı açıklamada, ''Biz askerlerimizi dünyada sadece memnuniyetle karşılandığımız yerlere konuşlandırıyoruz. Tamamen, koalisyon güçlerinin Irak'ta, 1 Temmuz'daki egemen bir hükümetin davetiyle kalacağını ümit ediyorum'' dedi. 
     Irak'ta egemen bir hükümetin Amerikan askerlerini istememesi durumunda bu ülkede kalmayacaklarını ifade eden McClellan, ''Tamamen, onların davetiyle orada olacağımızı sanıyorum'' dedi. 
     Beyaz Saray sözcüsü, Irak güvenlik güçlerinin, kendi güvenliklerini sağlamak için tam techizatlanmadığını ve eğitilmediğini söyledi. 
     ABD'nin Irak'taki sivil yöneticisi Paul Bremer'in dün, Irak'ta egemenliğin devrinden sonra Amerikan askerlerinin çekilmesi olasılığını gündeme getirmesi üzerine McClellan'ın, ABD'nin niyetine açıklık getirme çabasıyla bu açıklamayı yaptığı kaydediliyor. 
     Bremer dün, ''O tarihten sonra 30 Haziran kurulacak geçici hükümet gitmemizi isterse gideriz ama ben bunun isteneceğini sanmıyorum'' demişti. 
     ABD Dışişleri Bakanı Colin Powell da, benzer açıklamalarda bulunarak, Irak'ta geçici yönetimin istemesi durumunda Amerikan askerlerini bu ülkeden çekeceklerini ancak, bunun olacağını sanmadığını söyledi. 
     
</TEXT>
</DOC>
