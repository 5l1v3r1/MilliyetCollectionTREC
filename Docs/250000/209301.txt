<DOC>
<DOCNO> 209301 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/17/son/sonspo06.html </URL>
<DATE> 2004/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Rizespor, Fenerbahçe maçına 3 puan için çıkacak... 
</HEADLINE>
<TEXT>

     Devre arası hazırlıklarını Antalya'da tamamlayan Çaykur Rizespor, yarın Fenerbahçe ile yapacağı maç için İstanbul'a geçti. 
     Teknik direktör Hikmet Karaman, daha önce Fenerbahçe maçında kazandıkları bir puanın olduğunu dile getirerek, ''Bu kez Fenerbahçe maçına 3 puan için çıkacağız'' dedi. 
     Antalya kampının yararlı bir biçimde geçtiğini de ifade eden Karaman, ''Devre arasında yaptığımız yeni transferlerle daha güçlendik. Fenerbahçe maçında iyi bir futbol oynayıp, iyi bir sonuçla döneceğimize inanıyoruz'' diye konuştu. 
     Çaykur Rizespor'da, yeni transferler Portekizli Nene ve Gaziantepspor'dan alınan Cem Baki'nin Fenerbahçe maçında ilk 11'de görev alması beklenirken, bonservis sorunu çözülemeyen Alper ise sarı-lacivertli takım karşısında görev alamayacak. 
     İstanbul'da bugün yapacağı son çalışmayla hazırlıklarını tamamlayacak olan yeşil-mavililerin Fenerbahçe karşısında, Murat, Kürşat, Koray, Ahmet, Serkan, Gürol, Sedlak, Cem Baki, Nene, Zafer ve Okan muhtemel 11 ile sahaya çıkması bekleniyor. 
     
</TEXT>
</DOC>
