<DOC>
<DOCNO> 224575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/22/son/sonspo38.html </URL>
<DATE> 2004/03/22/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Futbol Federasyonu, Şenol Güneş'in sözleşmesini feshetti... 
</HEADLINE>
<TEXT>

     Futbol Federasyonu, Milli Takımlar Teknik Direktörü Şenol Güneş'in sözleşmesini tek taraflı feshetti. 
     Futbol Federasyonu Yönetim Kurulu, Levent'teki binasında saat 14.00'te toplandı. Yaklaşık 2 saat sonra toplantıdan ayrılan Futbol Federasyonu Başkan Vekili Ata Aksu, daha sonra Şenol Güneş ile birlikte geri döndü. Yönetim kurulunun kararı Şenol Güneş'e, Futbol Federasyonu Başkanı Haluk Ulusoy tarafından bildirildi. Ulusoy ve Güneş, daha sonra birlikte basın toplantısı düzenledi. 
     Haluk Ulusoy, Şenol Güneş ile yollarına devam etmemeyi yönetim kurulunda görüştüklerini ve karara bağladıklarını belirterek, ''Güneş'in sözleşmesi 13 Temmuz'da sona eriyordu. Biz kararımızı bir an önce vermek istedik. Ya devam edecek, ya da ayrılacaktık. Eğer devam etmeyi düşünmüyorsak, yeni gelecek hocaya zaman tanımamız gerekiyordu. Bugünden ayrılmanın daha doğru olduğunu düşündük ve sözleşmesini tek taraflı olarak feshetme kararı aldık. Türk futboluna hayırlı uğurlu olsun'' dedi. 
     Şenol Güneş'in 4 yıl boyunca Türk futboluna namusuyla, şerefiyle hizmette bulunduğunu ve büyük başarılar elde ettiğini anlatan Ulusoy, ''Saygı, sevgi çerçevesinde çok güzel yıllarımız geçti. Hiç kırgınlık yaşamadık. Basında çıkan sözler beni ilgilendirmiyor. 4 yıl boyunca maddi-manevi hep Şenol hocanın arkasında oldum. Belki bir gün yine yollarımız bir yerde kesişir. Şenol hoca, Türk futboluna yine en iyi şekilde hizmete devam edecektir. Nasıl yıllar önce Şenol Güneş'i getirdiysek, bugün de dost olarak yollarımızı ayırıyoruz'' diye konuştu. 
     
     500 BİN DOLARLIK TAZMİNAT 

     Haluk Ulusoy, Güneş'in sözleşmesiyle ilgili bundan sonra hukuki vecibeler neyse yerine getirileceğini söyledi. 
     Bir gazetecinin, ''Tazminat konusu ne oldu'' şeklindeki sorusu üzerine Ulusoy, ''Güneş'in sözleşmesinde 500 bin dolar tazminat olduğu doğrudur. Bundan sonra hukukçularla görüşeceğiz'' dedi. 
     
     YERLİ HOCA 

     Başkan Ulusoy, yönetim kurulunun, yeni teknik direktör konusunda kendisine yetki verdiğini belirterek, ''Yarından itibaren çalışmalara başlıyorum. Öncelikle yerli hocadan yana olduğumu belirtmek isterim'' dedi. 
     Ulusoy, Şenol Güneş göreve devam ederken ne kendisinin, ne de görev verdiği birinin hoca arayışında olduğunu vurgulayarak, şöyle devam etti 
     ''Ülkemizin mutlaka 2006'ya katılması gerektiğini, Almanya'da yapılacağı için orasının evimiz olduğunu söylemiştim. Ben Milli Takım'da yerli hocadan yanayım. Daha önce 'Bizi Dünya Kupası'na taşıyacak hoca, dünyanın neresindeyse milli takımın başına onu getireceğim ve gereken maddi desteği sağlayacağım' demiştim. Bundan yola çıkarak yabancı teknik direktörlerin isimleri çıktı. Eğer ben yabancı hoca isteseydim, Şenol Güneş hocamızla haziran ayına kadar devam ederdik. İsmi geçen Scolari ve Trapattoni, temmuz ayından önce buraya gelemez. Türk Milli Takımı'nı Dünya Kupası'na götürecek hocayı getireceğiz.'' Ulusoy, Şenol Güneş'in yardımcılarıyla da görüşüp onların düşüncelerini aldıktan sonra bu konuda da karar vereceklerini söyledi. 
     Başkan Haluk Ulusoy, Milli Takım'ın, Hırvatistan ile oynanacak hazırlık maçına Futbol Federasyonu bünyesindeki bir hocayla gidebileceğini sözlerine ekledi. 
     
     GÜNEŞ ''DEVAM ETMEK İSTİYORDUM'' 

     Milli Takımlar Teknik Direktörü Şenol Güneş, kendisine görev veren ve görevden alan Futbol Federasyonu'na teşekkür ederek, ''Kendimi başarılı bulduğum için devam etmek istiyordum, ama karara saygılıyım'' dedi. 
     Güneş, Milli Takım ile 4 yılda çok güzel günler geçirip çok doğru işler yaptıklarını ifade ederek, şunları söyledi 
     ''Belki bunları izah etmek için zamanımız olmadı. Türkiye'nin geldiği noktayı bugün itibarıyla anlatamadık. Beni bu yönetim göreve getirdi ve şimdi onlar görevden aldı. Saygıyla karşılıyorum. Biz layık olmaya çalıştık. Milli Takım'a manevi değerler için geldik. Para konusu gözümüzde yoktu. Zaten ilk 2 seneden sonra prim konusunu konuşmadık. Bir yere borcumuz varsa öderiz. Bu Milli Takım'a ise senet bile veririz. Benim için ani oldu. Şimdi bir açıklama yapamıyorum, ama önümüzdeki günlerde gerekli açıklamaları yapacağım.'' 
     
     İLGİNÇ VEDA 

     Toplantının ardından Ulusoy ve Güneş el sıkışarak vedalaşırken, Güneş'i, başkan vekili Ata Aksu uğurladı. 
     İkili kapıda bir süre arabanın gelmesini beklerken, Güneş, Aksu'ya, ''Araba nerede. Kovarken acele ediyorsunuz, gönderirken etmiyorsunuz'' dedi. 
     
</TEXT>
</DOC>
