<DOC>
<DOCNO> 248527 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/16/son/sontur44.html </URL>
<DATE> 2004/06/16/ </DATE>
<TIME> 21.20 </TIME>
<AUTHOR>  </AUTHOR>
<HEADLINE>
Telekom'un özelleştirilmesi yasa tasarısı kabul edildi. 
</HEADLINE>
<TEXT>

     Türk Telekom'un özelleştirilmesine ilişkin yeni düzenlemeler getiren ve TMSF tarafından devralınan şirketlerin varlıklarının satışını öngören yasa tasarısı, TBMM Genel Kurulu'nda kabul edildi. 
     Yasayla, yabancı yatırımcıların da Telekom'un özelleştirme ihalesine katılabilmesine olanak sağlanıyor. Ayrıca, ulusal güvenlik ile ilgili olarak milli yararların korunmasına yönelik tedbirlerin alınması şartıyla Türk Telekom hisselerinin yüzde 50'den fazlasının da satılabilmesi öngörülüyor. 
     
     ÇALIŞANLARIN DURUMU 
     Türk Telekom hisselerinin satışı sonucu kamu payının yüzde 50'nin altına düşmesi durumunda, Türk Telekom'da asli ve sürekli görevlerde çalışmakta olanlar ile sözleşmeli personel statüsünde çalışanlar, kapsam dışı personelden Türk Telekom'da çalışmaya devam etmek istemeyenler ile Türk Telekom'da çalışmaya devam etmek istemekle birlikte bu istekleri Yönetim Kurulunca uygun görülmeyenlere ilişkin personelin durumu da düzenleniyor. 
     Sözkonusu personelin listesi, hisse devir sözleşmesinin imzalanmasından itibaren 30 gün içerisinde Devlet Personel Başkanlığına bildirilecek. Bu personel Devlet Personel Başkanlığı tarafından başka kamu kurum ve kuruluşlarına nakledilecek. 
     Başka kamu kurum ve kuruluşlarına nakledilen İş Kanunu'na tabi kapsam dışı personele, iş mevzuatına göre herhangi bir tazminat ödenmeyecek. 
     Türk Telekom'da kamu payının yüzde 50'nin altına düşmesinden itibaren bir yıl içinde haklı nedene dayanmadan sözleşmesi feshedilenler veya haklı nedenlerle kendileri tarafından feshedilmesi sonucu işsiz kalanlar, iş kaybı tazminatı ve diğer hizmetlerden yararlanacaklar. 
     Türk Telekom'da kadrolu veya sözleşmeli statüde çalışan personel ile kadrolu veya sözleşmeliyken iş mevzuatına geçmiş ve geçecek olanlardan emeklilik hakkını kazanmış olanlar, bu hükmün yürürlüğe girmesinden sonraki 2 ay içerisinde, kamu payının yüzde 50'nin altına düşmesinden sonra kazanacaklar ise kazandıkları tarihten itibaren 2 ay içinde emekli olmak isterlerse emekli ikramiyeleri veya kıdem tazminatları yüzde 30 fazlasıyla ödenecek. 
     Türk Telekom'da iş mevzuatına göre çalışanlardan, bu hükmün yürürlüğe girmesinden itibaren 2 ay içerisinde kendi isteğiyle işten ayrılırsa kıdem tazminatı yüzde 20 fazlasıyla ödenecek. Sözkonusu yüzde 30 ve yüzde 20 fazla ödemeler Türk Telekom tarafından karşılanacak. 
     Türk Telekom yardım sandıklarına üye olan personelin Kurumdan ve iştiraklerinden ayrılmaları halinde de ''aralıksız sürekliliği bulunmak kaydıyla'' üyeliği devam edecek. 
     
     TÜRKSAT AŞ 
     Yasa, Türk Telekom tarafından yürütülmekte olan uydu hizmetlerinin milli güvenlik ve ülke savunması açısından stratejik önemini göz önünde tutarak Türksat A.Ş adlı ayrı bir anonim şirket çatısı altında yürütülmesini de hükme bağlıyor. 
     Türksat A.Ş'nin başlangıç sermayesi 125 trilyon lira olarak belirlenen yasa, bu tutarın Türk Telekom tarafından karşılanmasını içeriyor. 
     Türk Telekom'un, kaynağına ve yargıya intikal edip etmediğine bakılmaksızın tüm alacaklarının yargı yoluyla kesinleşenler hariç olmak üzere sulhen tahsili hususunda, Bakanlar Kurulu tarafından belirlenecek usul ve esaslar çerçevesinde Ulaştırma Bakanlığı yetkili kılınıyor. 
     Elektronik haberleşmeyle ilgili altyapı hizmetlerinde kullanılan taşınır ve taşınmaz yapı ve teçhizatlar, yasal ölçütlere uygun olmak ve Telekomünikasyon Kurumu'ndan izin alınmak şartıyla kurulmaları halinde yapı ruhsat ve iskan iznine tabi olmayacak. 
     
     KULLANIM VE RUHSATNAME ÜCRETİ 
     Yasa, işletmecilerin cep telefonları için ödenen telsiz kullanımı ve ruhsatname ücretlerinin Telekomünikasyon Kurumu'na aktarılmasını da düzenliyor. 
     Telekomünikasyon Kurumu ile imzalamış oldukları GSM görev ve imtiyaz sözleşmeleri çerçevesinde mobil telefon hizmeti yürütmekte olan telekomünikasyon işletmecileri ile Kurum'dan yetki almak suretiyle telekomünikasyon hizmeti yürüten diğer işletmeciler, kendi sistemlerine dahil her türlü abonenin Kurum'a ödemek zorunda olduğu telsiz ruhsatname ve kullanma ücretlerini abonelerinden tahsil ederek, Telekomünikasyon Kurumu hesaplarına devretmekle yükümlü kılınıyor. 
     
     PTT PERSONELİ SANDIĞI 
     PTT Personeli Müteselsil Kefalet Sandığı tasfiye ediliyor. Sandığın işletilmesine, tasfiyesine ve bu konuda gerekli düzenlemeler yapmaya PTT Genel Müdürlüğü Yönetim Kurulu yetkili oluyor. 
     Yasanının yürürlüğe girdiği tarihten itibaren sandığa tabi personelden kesilmiş olan aidat toplamından, ilgili personele ait ihtilaflı borçlar düşüldükten sonra kalan tutarlar hak sahiplerine 3 ay içinde defaten ödenecek. 
     Sandığın bu ödemeden kalan toplam nakit mevcudundan ihtilaflı borçlar için gerekli meblağ düşüldükten sonra kalan yüzde 70'ı nemalandırılmak suretiyle PTT Genel Müdürlüğü ve eleman temininde çalışan personele, kalan yüzde 30'u ise bütçeye gelir kaydedilmek üzere Maliye Bakanlığı'na aktarılacak. 
     
     TELEKOMÜNİKASYON KURULU'NUN ÜYE SAYISI ARTIRILIYOR 
     Telekomünikasyon Kurulu'nun üye sayısı 4'ten 6'ya çıkarılırken, 2 yeni üye Ulaştırma Bakanlığı tarafından aday gösterilecek. 
     Telekomünikasyon sektörünün çok hızlı büyümesi nedeniyle bu sektörün temsilcilerinin Kurum'da daha fazla sayıda temsili için Ulaştırma Bakanlığı'na tanınan aday gösterme hakkından biri telekomünikasyon sektörüne bırakılıyor. Bu durumda Telekomünikasyon Kurumu'nda bir başkan, telekomünikasyon hizmetlerini temsil eden 2 üye, telsiz hizmetlerini temsil eden 1 üye, telekomünikasyon sektörünü temsil eden 2 üye, tüketicileri temsilen 1 üye görev yapacak. Bu üzenleme, 1 Ocak 2005 tarihinde yürürlüğe girecek. 
     Yasa, Türk Telekom bünyesinde faaliyet gösteren Telsiz İşletme Müdürlüğü'nce yürütülen deniz haberleşme ve seyir güvenliği hizmetlerinin, uydu üzerinden verilen deniz haberleşme hizmetleri hariç olmak üzere, Kıyı Emniyeti ve Gemi Kurtarma İşletmeleri Genel Müdürlüğü tarafından yürütmesini öngörüyor. 
     Yasayla getirilen bir hüküm uyarınca da limanların, mülkiyetin devri dışındaki özelleştirilmelerinde de yabancıların yüzde 49'un üzerinde pay sahibi olmalarına olanak sağlanıyor. 
     
     YÖNETİMİ FON'A GEÇEN ŞİRKETLER 
     Bankalar Kanunu uyarınca yönetim ve denetimi Tasarruf Mevduatı Sigorta Fonu'nca TMSF devralınan şirket ve iştiraklerden olan devlet alacaklarının tahsilini teminen, bu şirket ve iştiraklerinin mal varlıklarının biran önce satışına ilişkin düzenlemeler de getiriliyor. Buna göre, Fon'un yönetim ve denetimine sahip olduğu şirketlerin ve veya yönetimini ve denetimini devir aldığı şirketlerin Fon tarafından atanan yöneticileri, bu şirket ve iştiraklerinin yüzde 49'undan fazlasını dahi yabancı gerçek ve tüzel kişilere doğrudan ya da dolaylı olarak satabilecek. 
     Bu hüküm çerçevesinde telekomünikasyon, enerji, ulaşım, medya ve diğer sektörlerdeki Fon'a devredilmiş olan şirketlere tanınmış imtiyaz sözleşmesi, lisans, ruhsat gibi benzeri izinlerin yenilenmesi veya değişikliği işlemi 2 ay içinde tamamlanacak. Bu düzenlemeyle Telsim'in imtiyaz ve ruhsat satışı kolaylaştırılıyor. 
     
     ALACAKLARIN TAHSİLİ İÇİN UZLAŞMA 
     Hazine'nin GSM işletmecisi firmalardan olan alacaklarının bir an önce tahsil edilmesini sağlamaya yönelik bir düzenleme de yapılıyor. 
     GSM Pan Avrupa Mobil Telefon sisteminin kurulmasına ve işletilmesine ilgili lisans verilmesine ilişkin imtiyaz sözleşmelerine istinaden işletmeciler tarafından Hazine'ye ödenmesi gereken paylardan, yasa yürürlüğe girdiği tarihten önce ödenmeyen kısmının, ihtilaflı olanlar dahil faizleriyle birlikte sulhen tahsili için GSM işletmecileriyle gerektiğinde uzlaşmaya, Hazine Müsteşarlığı'nın bağlı olduğu bakanlık ile Maliye Bakanlığı yetkili kılınıyor. Uzlaşma konusundaki bu anlaşmalar, Bakanlar Kurulu kararı ile yürürlüğe girecek. 
     CHP'li milletvekilleri tasarının af içeren hükümleri olduğu gerekçesiyle nitelikli çoğunluk aranması gerektiğini savundular. Açılan usul tartışmasında AK Parti Grup Başkanvekili Salih Kapusuz, affın tek yanlı bir tasarruf olduğunu, oysa düzenlemede sulh yoluyla alacak tahsilinin öngörüldüğünü ifade etti. 
     Tasarının tümünün oylamasına 268 milletvekili katılırken, 237 kabul, 31 ret oyu kullanıldı. 
     
</TEXT>
</DOC>
