<DOC>
<DOCNO> 246214 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/08/son/soneko14.html </URL>
<DATE> 2004/06/08/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Yabancı analistler, IMF ile yapılacak yeni anlaşmayı değerlendiriyor... 
</HEADLINE>
<TEXT>

     Yabancı analistlere göre, Uluslararası Para Fonu IMF ile en uygun yeni anlaşma formatı ihtiyati Stand-by ya da normal Stand-by olabilir. 
     A.A muhabirinin bilgi aldığı analistler, Program Sonrası İzleme Anlaşması'nın, finansman imkanı içermediği için Türkiye'nin IMF'ye olan borç geri ödemelerine katkıda bulunmayacağını vurguluyorlar. 
     Analistler, 8.5 milyar dolarlık ABD kredisinin alınması ihtimalinin de zayıfladığı bir ortamda, Hükümet'in, geçen yıl Ağustos ayında, IMF kredilerini yeniden yapılandırdığını belirterek, bu plana göre 2006 ve 2007 yıllarında yüklü bir borç geri ödemesinin bulunduğunu, bunun finansmanı için mali imkan sağlayan bir IMF anlaşmasının önemini vurguluyorlar. 
     Ayrıca analistler, AB'nin de, Türkiye'ye müzakere tarihi vermeden önce yeni bir Stand-by önerebileceği ihtimaline de işaret ediyorlar. 
     
     İHTİYATİ STAND-BY... 
     İhtiyati Stand-by, ekonomik programın, aynen Stand-by disiplini içerisinde, değişen vadelerde 1-2 ya da 3 yıllık uygulanmasını içerirken, gerekmesi halinde, belirli bir mali yardımın da derhal devreye girmesine imkan veriyor. İhtiyati Stand-by, normal Stand-by'a göre daha esnek bir denetim mekanizması da içeriyor. 
     
</TEXT>
</DOC>
