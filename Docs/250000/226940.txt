<DOC>
<DOCNO> 226940 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/30/son/sonspo12.html </URL>
<DATE> 2004/03/30/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Gaziantepspor, Ankaragücü'ne hazırlanıyor... 
</HEADLINE>
<TEXT>

     Deplasmanda Beşiktaş'a 4-1 yenilerek, UEFA Kupası'na katılma şansını da büyük oranda yitiren Gaziantepspor, Ankaragücü maçına mutlak galibiyet için hazırlanıyor. 
     Ankaragücü maçı hazırlıklarına milli maçlar nedeniyle ülkelerinde bulunan Jaziri, Bouazizi, Lozarov ile milli maç için çağrılan Şevki, Bekir, Bülent, Ömer ve İbrahim katılamıyor. 
     Çalışmaları 8 as futbolcudan yoksun olarak sürdüren kırmızı-siyahlı ekip, Ankaragücü'nü yenip, Beşiktaş maçında alınan farklı yenilgiyi telafi etmeyi düşünüyor. 
     Teknik Direktör Nurullah Sağlam, AA muhabirine yaptığı açıklamada, Beşiktaş maçını unuttuklarını, tek düşüncelerinin Ankaragücü maçı olduğunu ve yoğun bir hazırlık döneminden geçtiklerini söyledi. 
     Saha ve seyirci avantajını da kullanarak Başkent takımını yenmek zorunda olduklarını ifade eden Sağlam, şöyle konuştu 
     ''Hedefimiz, kendi sahamızda Ankaragücü'nü yenip 3 puan alabilmek. Tüm hesaplarımız galibiyete yönelik. Kendi sahamızda galip gelmek istiyoruz. Futbolcularım, hırslı ve istekli çalışıyor. Beşiktaş maçının üzüntüsünü tamamen üzerimizden attık. 
     Artık, puan kaybetmek istemiyoruz. Ankaragücü güçlü bir ekip, sahaya galibiyet için çıkacaklar. Zorlu bir 90 dakika bizi bekliyor. Bu zorlu karşılaşmadan galibiyetle ayrılmak için taraftarlarımızdan da tam destek bekliyoruz. Bu maçın telafisi yok. Kendi sahamızda puan kaybetmek istemiyoruz.'' Sağlam, sakat olan İlhan ile Hasan Özer'in Ankaragücü maçında forma giyemeyeceğini de sözlerine ekledi. 
     
</TEXT>
</DOC>
