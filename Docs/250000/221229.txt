<DOC>
<DOCNO> 221229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/10/son/soneko02.html </URL>
<DATE> 2004/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan Karar aşamasında Fransa'nın desteğine inanıyorum 
</HEADLINE>
<TEXT>

     Devlet Bakanı Ali Babacan, AB'nin tam üyelik müzakereleri için karar verme aşamasında Fransa'nın, Türkiye'ye gerekli desteği vereceğine inandığını söyledi. 
     TÜSİAD Bürosunun açılışı için Paris'e gelen Babacan, kaldığı otelde Türk gazetecilerinin Fransa ile ilişkilere ilişkin sorularını yanıtladı. 
     Babacan, bir soru üzerine, ''Fransa'nın da karar aşamasında arkamızda olacağını düşünüyorum'' dedi. 
     TÜSİAD Bürosunun açılış töreni dolayısıyla dün akşam düzenlenen akşam yemeğinde Fransa Sanayi, Ekonomi ve Maliye Bakanı Francis Mer ile görüşen Babacan, Fransa'nın, Türkiye'nin gerçekleştirdiği reformları yakından takip ettiğini belirtti ve bu reformların diğer Avrupa ülkelerinde olduğu gibi Fransa tarafından da hayranlıkla karşılandığın ifade etti. 
     Babacan, ''Fransız bakan, bana Türkiye'nin AB üyeliği konusunun Fransız kamuoyuna daha iyi anlatılması gerektiğini, parlamenterlerin ve halkın bu konuda daha iyi bilgilendirilmesi gerektiğini söyledi'' dedi. 
     Babacan, AB üyeliği sürecinde son bir yıl içinde hükümetin önemli adımlar attığını belirterek, ''Avrupa'daki herkes gerçekleştirilen reformların farkında, ancak ülkelerin kendilerine göre bazı hassasiyetleri bulunuyor. Almanya Başbakanı Gerhard Schröder bile bir yıl içinde Türkiye'nin AB üyeliği konusunda çok değişti'' diye konuştu. 
     AB ile tam üyelik müzakerelerinin başlaması için 2004 yılının Türkiye açısında önemli bir yıl olduğunu kaydeden Babacan, ''vaktimizi iyi kullanmamız gerekir, AB ülkelerinde iktidarlara, muhalefete ve diğer gruplara kendimizi iyi anlatmamız gerekir ''dedi. 
     Babacan, Paris'te TÜSİAD Bürosunun açılışı dolayısıyla düzenlenen etkinliğin bu açıdan önem taşıdığını ifade etti. 
     Fransız Bakan Francis Mer ile daha önceden yakın ve sıcak ilişkilere sahip olduğunu belirten Babacan, kendisini temmuz ayında Türkiye'ye davet ettiğini hatırlattı. 
     Fransız firmaların Türkiye'de en fazla yatırım şirketler sıralamasında ilk sırada yer aldığını, ancak yapılan yatırımların miktarı bakımından bu ülkenin 5. sırada geldiğini kaydeden Babacan, yabancı sermaye yatırımlarının Türkiye'de artması için hükümetin gerekli kolaylıkları gösterdiğini sözlerini ekledi. 
     Devlet Bakanı Babacan, Türkiye'ye dönmek üzere bugün öğleden sonra Paris'ten ayrılacak. 
     
</TEXT>
</DOC>
