<DOC>
<DOCNO> 232340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/17/son/sonspo10.html </URL>
<DATE> 2004/04/17/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Galatasaray, ara vermeden Malatyaspor maçının hazırlıklarına başladı 
</HEADLINE>
<TEXT>

     Ligde 5 haftalık yenilgi serisine Denizlispor'u 4-3 yenerek son veren Galatasaray, gelecek hafta yapacağı Malatyaspor maçının hazırlıklarına ara vermeden başladı. 
     Teknik direktör Gheorghe Hagi yönetiminde, Florya Metin Oktay Tesisleri'nde gerçekleştirilen ve 1.5 saat süren antrenmanda, sarı-kırmızılı futbolcular ve Rumen teknik adamın neşeli hareketleri dikkati çekti. 
     Denizlispor karşısında 90 dakika forma giyen futbolcular kısa süreli koşunun ardından çalışmayı bırakırken, diğer futbolcular şut çalışmasının ardından çift kale maç yaptı. 
     Oldukça iddialı geçen ve 2 etap halinde yapılan maçta, Hagi'nin takımı, 2 maçı da kazandı. Kazanan futbolcular sevinç gösterileri yaparken Hagi, yitiren ekibe ceza koşusu yaptırdı, ancak bu oyuncularla birlikte kendisi de koştu. 
     Antrenmana, sakatlığı süren Hakan Şükür dışında tüm futbolcular katıldı. 
     Hagi'nin oğlu ve kızı da çalışma sırasında sahada yer alırken, Rumen teknik adam antrenman sonrasında oğluyla futbol oynadı. 
     
</TEXT>
</DOC>
