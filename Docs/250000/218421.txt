<DOC>
<DOCNO> 218421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/28/guncel/gun04.html </URL>
<DATE> 2004/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarihi hastane harabeye döndü 
</HEADLINE>
<TEXT>

   GATA'nın temellerinin atıldığı tarihi hastane binası, 2 trilyonluk ödenek olmasına rağmen onarımı üstlenen şirket kaçınca çürümeye terk edildi 
      ÖMER ERBİL İstanbul 
   
   Gülhane Askeri Tıp Akademisi'nin GATA temellerinin atıldığı Topkapı Sarayı surlarının dibindeki tarihi hastane harabeye döndü. Başbakanlığın onarımı için 2.1 trilyon lira ödenek çıkardığı bina, restorasyona başlayan şirketi ortadan kaybolunca kaderine terk edildi. Ödeneğin akıbeti de bilinmiyor. 
   Bir kısmı Başbakanlık Devlet Arşivleri Genel Müdürlüğü'ne, bir kısmı da Kültür Bakanlığı'na tahsisi sağlanan tarihi binanın, Genelkurmay Başkanlığı'nın ricasıyla 2000 yılında restore edilmesine karar verildi. Restorasyon için Mimar Sinan Üniversitesi öğretim üyeleri Prof. Dr. Haluk Sezgin ve Prof. Dr. Oğuz Ceylan'a proje hazırlatan Başbakanlık, 2 trilyon 160 milyar liralık ödeneği de Kültür Bakanlığı'na verdi. 
   Diy Mar İnşaat'ın restorasyona başlamasından kısa süre sonra, binanın çerçeve ve döşemeleri kayboldu. Aradan geçen 3 yıla rağmen binaya tek bir çivi dahi çakılmadı. Müteahhit şirket de işi bıraktı. İstanbul Röleve ve Anıtlar Müdürlüğü'nün bazı yetkililerine göre, bu parayla Topkapı Sarayı'nın güvenlik işleri yapıldı. 
   
   Paraya ne oldu 
   Ceylan, "2001'de binanın restorasyonuna kalkan müteahhit şirket, sonra bırakıp kaçtı. Önce Başbakanlık Devlet Arşivleri bizden proje istedi. Sonra bina Kültür Bakanlığı'na geçti. Bakanlık burayı Topkapı Sarayı için yeni sergileme alanı olarak kullanmak istiyor. O dönemde verilen paralara ne oldu bilmiyorum" dedi. 
   
   
   
</TEXT>
</DOC>
