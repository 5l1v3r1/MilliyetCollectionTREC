<DOC>
<DOCNO> 240961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/18/son/sonsiy05.html </URL>
<DATE> 2004/05/18/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Avrupa Konseyi'nin Türkiye'den yeni isteği Askerliğe vicdani ret 
</HEADLINE>
<TEXT>

     Avrupa Konseyi'nin Türkiye ile ilgili Denetim Komitesi'nin Haziran ayı raporunda, askerlik yapmak istemeyenler için, "vicdani ret hakkı" ve "alternatif hizmet" getirilmesine ilişkin bir maddenin de yer alacağı öğrenildi. Avrupa Konseyi'nin, bu isteği resmen hükümete de ilettiği belirtildi. 
     Avrupa Konseyi Parlamenterler Meclisi AKPM üyesi ve CHP Ankara Milletvekili Ayşe Gülsün Bilgehan, ANKA'nın sorularını yanıtlarken, Avrupa Konseyi'nin Strazburg'da geçen ayın sonunda yapılan toplantısında, Türkiye'nin denetimden çıkmasının kabul edilmesi beklenirken, Leyla Zana ve arkadaşlarının davası nedeniyle havanın değiştiğini söyledi. 
     Bilgehan, Avrupa Konseyi'nin Türkiye ile ilgili Denetim Komitesi'nin Nisan ayında çıkacak olan raporunda, Türkiye'nin zorunlu askerliğin kaldırılarak, "vicdani ret" konusunda da düzenleme yapılmasına ilişkin bir maddenin bulunduğunu ancak bunun da Haziran ayındaki toplantıya bırakıldığını bildirdi. Bilgehan, Avrupa Konseyi'nin Türkiye'den bunu resmen istediğini, konunun Hükümete de iletildiğini açıkladı. 
     Bilgehan, bu nedenle Türkiye'nin Haziran ayında "vicdani ret" konusunu tartışmaya başlayacağını belirterek, başta Fransa olmak üzere bunun birçok ülkede uygulandığını ve birçok ülkenin de bu konuyu tartıştığını anlattı. 
     Bilgehan, "Bununla askerlik yapmak istemeyenlere, silah ve savaş istemeyenlere alternatif bir düzenleme getiriliyor. 
     Bir kamu hizmeti. Örneğin askerlik yapmak yerine, askerlik süresi boyunca öğretmenlik yapılması" dedi. 
     Bilgehan, Türkiye'de askerlik konusunun kritik bir konu olduğunu vurgularken, bu konudaki kişisel görüşünü de, "Birçok alanda demokraside yenilenmeler oluyor. Hiçbir şey sabit kalmıyor. Bunlar olurken, ülkelerin kendi şartlarını iyi belirleyip, kendi gerçeklerini göstererek uyum sağlamaları gerekiyor. Örneğin pek çok genç okuma-yazma dahil bir eğitimi askerde alıyor" diye açıkladı. 

     
</TEXT>
</DOC>
