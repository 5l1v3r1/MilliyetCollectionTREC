<DOC>
<DOCNO> 212727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/02/son/sonspo01.html </URL>
<DATE> 2004/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum "Servet konusunda sorun yok desem yalan atmış olurum" 
</HEADLINE>
<TEXT>

     Fenerbahçe Teknik Direktörü Christoph Daum, Trabzonspor maçının daha zor geçeceğini düşündüğünü, ancak sahadan önemli bir galibiyetle ayrıldıklarını söyledi. 
     Daum, maç sonrası düzenlediği basın toplantısında, Trabzonspor'un deplasmanda sadece 1 maç yitirdiğini belirterek, ''Özellikle evimizde oynadığımız maçta Trabzonspor'a taraftarımızın beklentisi olan ofansif futbolu sergileyemedik. Çünkü Trabzonspor'a karşı bunu oynamak tehlikeliydi. Dikkatli oynadık ve galip geldik'' dedi. 
     Trabzonspor gibi açık vermeyen bir takım karşısında orta saha ve defanstan bazı oyuncularının atağa kalkmalarının önemli olduğunu kaydeden Alman çalıştırıcı, ''Ümit böyle bir sorumluluk aldı ve ilk golümüz böyle geldi. Van Hooijdonk'un attığı ikinci golde onun ne kadar özel bir futbolcu olduğunu gördük. Çok pres yapan ve koşan bir oyuncu değil, ama yaptığı bir hareketle oyunun kaderini değiştiriyor. Nobre ondan daha farklı. Pres yapmayı ve koşmayı seviyor. Attığı golle kendini ödüllendirmesini bildi'' şeklinde konuştu. 
     
     FUTBOLCU VE TARAFTARA UYARI 
     Daum, futbolcularını ve taraftarları da uyararak, alınan bu başarılı sonuçlar nedeniyle havaya girilmemesini istedi. 
     ''İyi bir hava yakalamış olsak da özgüvenimiz yerinde olsa da bazı kesimlere uyarılarda bulunmak istiyorum'' diyen Daum, bu konuda şunları söyledi 
     ''Maç 2-0 olduktan sonra bazı futbolcularım 'Tamam kazandık. Bu maçı atlattık' diye düşündü. Yediğimiz golde rakibe baskı uygulayıp alan daraltmadık. Takım içinde bazı arkadaşlarımız hafif de olsa vurdumduymazlığa başvurdukları için bunlar oluyor. Oyuncularım evimizde oynadığımız maçlarda taraftarın 'Atağa kalk, yürü' serzenişlerini duyuyor. Bazı oyuncularım da bu arzulara kulak veriyor. Ancak unutulmamalı ki Trabzonspor'a karşı açık vermememiz gerekiyordu. Çünkü onlar iyi kontraatak yapıyorlardı. Taraftarımız, basın ve oyuncularımıza şunu söylemek istiyorum 'Henüz hiçbirşeyi başarmış değiliz. Yakaladığımız bir başarı da yok. Türkiye Kupası ve lig şampiyonluğunun garantisi de bulunmuyor. Bu iki hedefe ulaşmak için çalışmalı, çalışmalı ve çalışmalıyız. Ayağımız yere basmalı.'' Ligde diğer takımlarından çok daha iyi olmadıklarını anlatan Daum, ''Hatta ismini vermek istemediğim bir takım bireysel pozisyonlar açısından bizden daha iyi. Yeni ve genç bir ekip kurduk. Diğer takımları kolay yeneriz havasına girmemeliyiz. Çok çalışıp, kendimizi aşmamız lazım. Bugüne kadar geldiğimiz nokta benim için de sevindirici. Ancak herkes iki ayağını yere basarsa ve böyle düşünürse şansımız yüksek olur. Çok dikkatli olmalı ve çok çalışmalıyız'' diye konuştu. 
     
     SERVET KONUSU 
     Daum, bir basın mensubunun ''Servet ile sorun yaşadığınız yönünde haberler var. Bu futbolcu başka bir takıma transfer olmak isterse izin verir misiniz '' sorusuna şöyle yanıt verdi 
     ''Bu konuda yorum yapmak istemiyorum. Çünkü diplomatik olur. Aile içindeki sorunları aile içinde çözeceğiz. Basın önünde değil. Problem yok desem, yalan atmış olurum. Bu nedenle yorum yapmak istemiyorum. Rahatsızlık hisseden bir oyuncum, 'Gazım var, kendimi iyi hissetmiyorum' deyip başka bir takıma transfer olmak isterse, buna izin vermem. Ben Brezilyalı Emerson'u da tribünde oturttum. Keyfi şekilde ayrılmak isteyen olursa buna izin vermem.'' Bu konuşmanın üzerine basın mensuplarının daha önce başka takımlara gitmek için bazı futbolculara izin verdiğini hatırlatmaları üzerine Daum, ''Hayır ben onların Fenerbahçe'ye katkı sağlayacaklarını düşünmüyordum. Yusuf, her zaman davranış ve hareketleriyle olumluydu. Ayrılmasına birlikte karar verdik. Hakan Bayraktar'ın durumu farklıydı. Erhan'da da kararı ben verdim'' dedi. 
     Beşiktaş ile yaptıkları şampiyonluk yarışında avantaj ve dezavantajlarının ne olduğunun sorulması üzerine Alman teknik adam, ''Tabelada 3. sırada bulunan ekibe göre bir avantaj sağladık. Ancak şampiyonluk için birşey söylemek erken. Türklerin bir duygusallığı vardır. Bunu söyleyebilir. Ancak ben bu konuda şimdilik yorum yapmak istemiyorum'' dedi. 
     Öte yandan Daum, takımın yarın izin yapacağını, 3 şubat salı günü de Samandıra Tesisleri'nde Elazığspor maçı hazırlıklarına başlayacağını belirtirken, ''Yalnız ben burada olamayacağım. Münih'e bir fuara gidiyorum. Sonra benim için transfer yapmaya gitti diye yazmayın'' diye espri yaptı. 
     
</TEXT>
</DOC>
