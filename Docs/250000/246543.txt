<DOC>
<DOCNO> 246543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/09/son/sonsiy25.html </URL>
<DATE> 2004/06/09/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Yıldırım Selanik-İstanbul arası günlük yolcu seferleri başlatacağız 
</HEADLINE>
<TEXT>

     Ulaştırma Bakanı Binali Yıldırım, ''Türkiye ile Yunanistan arasındaki ilişkiler zirvede'' dedi. 
     Atina'da kaldığı otelde Türk gazetecilerin sorularını yanıtlayan Bakan Yıldırım, bugün Yunanistan'da yapacağı temaslar hakkında bilgi verdi. 
     Yıldırım, Yunan Deniz Ticaret Bakanı ile sektöre ilişkin bilgi alışverişinde bulunacaklarını anlatarak, meslektaşıyla Selanik-İstanbul arasında hem demiryolu hem de karayolu koridoruyla ilgili konuları görüşeceklerini bildirdi. 
     ''Bu yıl sonunda karşılıklı olarak Selanik-İstanbul arasında günlük yolcu tren seferlerini başlatmayı düşünüyoruz'' diyen Yıldırım, mevcut hattın yük taşımacılığında kullanıldığını hatırlattı. 
     Bakan Yıldırım, bu hattın Türkiye tarafında 30, Yunanistan tarafında da tamamının elektrik bağlantısının bulunmadığını ifade ederek, hattın yenilenmesi gerektiğini söyledi. 
     Daha önce oluşturulan çalışma gruplarının bu konuda belli bir aşamaya geldiğini dile getiren Yıldırım, hattın devreye girmesiyle birlikte 13.5 saatlik sürenin yarıya ineceğini bildirdi. 
     Yıldırım, 173 kilometrelik karayolu hattını da devreye sokacaklarını anlatarak, ''Edirne'ye giden otoyola alternatif olmak üzere Tekirdağ, Malkara ve Keşan üzerinden yeni bir karayolu koridoru düşüncemiz var. Bunun finansmanını AB altyapı fonlarından karşılamayı düşünüyoruz. Yalnız bu hat tren yoluna göre biraz daha uzun sürecek. Çünkü finansman teminine bağlı'' diye konuştu. 
     ''Türk gemilerinin Yunanistan ve İtalya limanlarında tutulmasına'' ilişkin bir soru üzerine de Ulaştırma Bakanı Binali Yıldırım, şunları kaydetti 
     ''Gemilerin limanlarda alıkonulması bugünün sorunu değil. Son birkaç yıldır yoğun bir tartışma konusu. Bugünkü Yunan Deniz Ticaret Bakanı ile yapacağımız görüşmede bunu vurgulayacağız. Özellikle yaz aylarında Avrupa'dan yolcu gelişleri fazlaca oluyor, gerek Yunanistan'dan, gerekse İtalya'dan. Dün İtalyan meslektaşımla yaptığım görüşmede, bu konuda yardımcı olmasını istedim. Zaman zaman haksız tutulmalar oluyor. Onlara biz müdahale ediyoruz.'' 
     
     ''YANLIŞ ORGANİZASYONDAN KAYNAKLANAN OLAY'' 
     ''Türk heyetin Pire Limanı'nda yaşadığı sorun''la ilgili bir soruyu ise Yıldırım, şöyle yanıtladı 
     ''Büyütecek bir konu değil, ama yanlış, keşke hiç olmasaydı. Yanlış organizasyondan kaynaklanan bir olay. Bir yere seyahat düşünüyorsanız, kuralları bilmeniz gerekir. Kuralları bildiğiniz halde oradaki acentenin 'yok ya hallederiz' demesine itibar etmeniz doğru olmaz. Tedbirli olmanız lazım. Türkiye ve Yunanistan arasındaki ilişkiler zirvede. Yunanistan bütün kuralları bir tarafa bırakarak çözüm üretti. Kendilerine teşekkür ediyorum.'' Bakan Yıldırım, Yunanistan ile hava koridoru konusunda sorun yaşanmadığını da vurgulayarak, olimpiyatlarda kullanılmak üzere Yunanistan'a İstanbul ve İzmir'in de aralarında bulunduğu 5 havaalanı önerdiklerini, ancak şu ana kadar talep gelmediğini sözlerine ekledi. 
     
</TEXT>
</DOC>
