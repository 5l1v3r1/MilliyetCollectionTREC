<DOC>
<DOCNO> 221359 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/10/son/sontur46.html </URL>
<DATE> 2004/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Afganistan Savunma Bakanı Mevlana hayranıyım 
</HEADLINE>
<TEXT>

     Afganistan Devlet Başkanı Birinci Yardımcısı ve Savunma Bakanı Mareşal Muhammed Kasım Fehim, kendisinin doğduğu günden beri Mevlana'ya karşı büyük bir sempati duyduğunu söyledi. 
     Fehim, Türk Hava Kuvvetleri Komutanlığı'nda görevli bir grup askeri personel eşliğinde geldiği Konya'da, Mevlana Müzesi yakınlarındaki bir restoranda, Konya Valisi Ahmet Kayhan ve diğer yetkililerle öğle yemeği yedi. 
     Aynı restoranın Sema Salonu'nda kendisi için özel olarak sunulan sema gösterisini izleyen Fehim, daha sonra Mevlana Müzesi'ni gezerek, Mevlana'nın hayatı, eserleri ve müzede sergilenen eşyalarla ilgili yetkililerden bilgi aldı. 
     Müze ziyaretinin ardından gazetecilerin sorularını yanıtlayan Fehim, Mevlana'nın tüm İslam aleminde sevilen bir kişi olduğunu, Afganistan halkı tarafından da çok sevilen ve tanınan bir değer olduğunu belirtti. 
     ''Doğduğum günden beri Mevlana'ya karşı büyük bir sempati duymuşumdur'' diyen Fehim, bugün Konya'ya gelerek Mevlana Müzesi'ni ziyaret ettiği için çok mutlu olduğunu ifade ederek, Afganistan'da özellikle yeni neslin Mesnevi'ye büyük ilgi gösterdiğini söyledi. 
     Bir gazetecinin, Mevlana'nın en önemli özelliğinin hoşgörü, barış ve kardeşlik gibi değerlere vurgu yapması olduğunu anımsatarak, ''Afganistan'da Türk müteahhitlerin öldürülmesi olayını, Mevlana diyarından nasıl değerlendiriyorsunuz '' sorusuna ise Fehim, şu yanıtı verdi 
     ''Mevlana her zaman barış ve hoşgörüyü savunmaktadır. Biz de aynı görüşteyiz. Afganistan'da Türk müteahhitlerin kanını dökenler, Mevlana'nın öğretilerinden habersiz olanlardır. Ya da bu değerlerden habersizmiş gibi davrananlardır. Yaşanan bazı üzücü olaylar konusunda Afganistan devleti olarak elimizden geleni yaparız. Sonuç olarak biz, Mevlana'nın barış ve hoşgörü felsefesinin savunucusuyuz.'' Fehim ve beraberindekiler, Mevlana Müzesi'nin ardından Karatay Çini Müzesi, İnce Minareli Medrese ile bazı tarihi mekanları ziyaret etti. 
     Fehim'e, gezi boyunca, Afganistan Hava Kuvvetleri Komutanı Korgeneral Faryabi Davaran ile Afganistan'ın Türkiye Büyükelçisi Abdülgafur Poya ve diğer Afgan yetkililer eşlik etti. 
     
</TEXT>
</DOC>
