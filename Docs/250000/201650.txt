<DOC>
<DOCNO> 201650 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/12/son/sonspo09.html </URL>
<DATE> 2003/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon'da hedef 6 puan 
</HEADLINE>
<TEXT>

     Trabzonspor Teknik Direktörü Turgay Semercioğlu, Galatasaray ve Gençlerbirliği maçından 6 puan toplamak isteğinde olduklarını söyledi. 
     Turgay Semercioğlu, ligin ilk yarısında çok zorlu 2 maç yapacaklarını dile getirerek, ''Galatasaray ve Gençlerbirliği maçından 6 puan toplamak arzusundayız. Bunu başarabilirsek, ligde avantajlı bir konum yakalayacağımız gerçeği var'' dedi. 
     Bordo-mavili takımın antrenmanlarında, daha çok kadroya girmeyen oyuncularla ilgilendiğini ifade eden Semercioğlu, şöyle devam etti 
     ''Benim için 25 futbolcumuzun hepsi aynı değerdedir. Oynayan, oynamayan oyuncular var ve oynamayan oyuncular da önemli. Her an, her zaman onlara vazife verebilirim. Takımda sakatlıklar yaşanıyor. Gençler de çok hevesliler. Benim görevim 25 futbolcuyu da hazır tutmaktır.'' Semercioğlu, yönetimle iyi bir ilişkilerinin bulunduğunu da kaydederek, şöyle konuştu 
     ''Yönetimden çalışma şartlarım bakımından çok memnunum. Bir problemim yok. Her koşulda yardım ediyorlar ve devamlı bizim sorunlarımızla ilgileniyorlar. Futbolculara, 450 milyar liralık bir ödeme yaptılar. Yine ödemek için arayış içindeler. Biz saha içinde, onlar da saha dışında çaba sarfediyorlar. Bunun karşılığını almak istiyoruz.'' 
     
</TEXT>
</DOC>
