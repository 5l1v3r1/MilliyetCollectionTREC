<DOC>
<DOCNO> 214400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/11/spor/bnba.html </URL>
<DATE> 2004/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Hido'nun zaferi 
</HEADLINE>
<TEXT>

   San Antonio'nun dahi çocuğu Ginobili'yi yedek sırasına kaydırarak ilk beşe bileğinin hakkıyla yerleşen milli oyuncumuz, takımının en büyük sorunu dış şut istikrarsızlığına da çözüm buldu 
      NBA'e yakın plan METE AKTAŞ 

   
   Kovboylar eyaleti Teksas'ın, kovboy kültürüyle harmanlanmış San Antonio şehrinin halkı, en önemli sembollerden biri olan rodeo gösterilerine bayılır. Bu yıl da, Amerika'nın en iyi rodeocuları 6 - 22 Şubat'ta San Antonio Spurs'ün salonu SBC Center'da bir araya geliyorlar. 16 gün boyunca sürecek bu organizasyonu 1 milyonun üzerinde seyircinin takip edeceği söyleniyor. İşte bu büyük organizasyon yüzünden mecburen yollara düşen Spurs, 2 - 22 Şubat arasında 15.000 kilometre kat edip, arka arkaya 7 deplasman maçı yapacak. 
   
   Krallara darbe 
   San Antonio geçtiğimiz Cuma gecesi bu deplasman turunun bir parçası olarak en büyük rakiplerinden biri olan Sacramento Kings deplasmanındaydı. Sahasında oynadığı 25 maçta sadece 3 defa bileği bükülebilen Kings, 8 gün önce San Antonio'yu deplasmanda 96 - 91 yenerek Spurs'ün, Batı'nın büyük üçlüsü Lakers, Kings ve Mavericks karşısındaki bu sezon oynadığı 6 maçta 6. yenilgisini tatmasına neden olmuştu. Ama Spurs bu kez Kings'i 102 - 94 yenerek şeytanın bacağını kırıyordu. Tim Duncan'ın 28 sayı 14 ribaundluk performansı ve Tony Parker'ın 20 sayısı Kings'i yıkıyordu. San Antonio'nun bu maçı kazanmasında çok büyük rol oynayan bir oyuncu daha vardı. Eski bir Kings oyuncusu olan Hidayet Türkoğlu... 2003 yazında All - Star pivot Brad Miller'ın dahil olduğu takasla Sacramento'dan San Antonio'ya gelen ve o takastan beri eski evi Arco Arena'da yeni formasıyla ilk defa sahne alan Hido, mükemmel bir oyun sergileyerek maçı 13 sayı, 6 ribaund, 3 asist, 3 top çalma, 1 blok ile tamamladı. 
   
   Yanılıyorsun Vlade 
   Maç sonrasında Sacramento Kings pivotu Vlade Divac, Hidayet için şu övgü dolu sözleri söylüyordu "Hidayet'i aldıkları için çok şanslılar. San Antonio henüz ne kadar yetenekli bir oyuncuyu aldığının farkında değil." 
   Divac bu konuda yanılıyor. Çünkü başta Coach Gregg Popovich ve Hidayet'i 17 yaşından beri takip eden Genel Menajer R.C.Buford, Hido'nun doğru sistemde doğru basketbolu oynamaya yönlendirildiğinde ve kırılgan özgüveninin sürekli üst seviyelerde tutulduğu zaman neler yapabileceğini ve ne kadar üst düzey bir oyuncu olabileceğini çok iyi biliyorlardı. Bu yüzdendir ki, sezon başlamadan önce Popovich, Spurs için sezonun başarılı geçmesinde ve şampiyonluk unvanının korunmasındaki "anahtar" oyuncunun Hidayet Türkoğlu olacağını söylemişti. 
   
   Adım adım zirveye 
   Fazla kilolarını veren ve Spurs'ün Tim Duncan odaklı hücum sistemine yavaş yavaş alışan Hidayet son 1 ayda performans grafiğini o kadar yükseltti ki, sezon başında takımın "dahi çocuğu" olarak gösterilen Emanuel Ginobili'yi yedek sırasına kaydırarak ilk beşe bileğinin hakkıyla yerleşmeyi bildi. Spurs'ün en büyük sorunlarından biri olan dış atışlardaki istikrarsızlığını çözmeye başlayan ve şu anda sahip olduğu 43.5 üç sayı isabet oranı ile NBA 4.'sü olan Türkoğlu, istikrar çizgisini koruduğu takdirde Spurs ile birlikte daha da büyük işlere imza atacak. 
   Yazıya kovboylarla başladık, kovboylarla bitirelim. Eski bir country şarkısında der ki "I'm Just an Old Chunk of Coal, But I'm Gonna be a Diamond Someday" yani, "Ben eski bir kömür parçasıyım, ama bir gün gelecek ve ben bir elmas olacağım". Sacramento Kings Coachu Rick Adelman ve Genel Menajeri Geoff Petrie'ye selam olsun... 
   
   San Antonio beşte beş    NBA Ortabatı Grubu'nda Minnesota Timbervolves'un ardından ikinci sırada yer alan son şampiyon San Antonio Spurs, Houston Rockets'ı rakip sahada 85 - 82 mağlup ederek üst üste beşinci, toplamda 34. galibiyetini aldı. San Antonio'da maça ilk beş başlayan ve 27 dakika forma giyen milli oyuncumuz Hidayet Türkoğlu, 1 3 iki sayı, 1 3 üç sayı, 2 2 serbest atış, 4 ribaund, 3 top çalma, 2 top kaybı ve toplam 7 sayıya ulaştı. 
   
   Diğer sonuçlar 
   Cleveland - Boston 97 - 89 
   Atlanta - Dallas 102 - 96 
   Denver - Memphis 86 - 83 
   
   HAFTANIN OYUNCUSU 
   TIM DUNCAN San Antonio Spurs 
   MR. Fundamental geçen hafta yine iş başındaydı ve San Antonio'nun haftayı 100 galibiyet oranıyla kapatmasında başrol oynadı. Spurs geçen hafta deplasmanda Utah, Seattle ve Sacramento'yu devirirken, Duncan 27.3 sayı 13 ribaund 3.6 blok 3 asist 2.3 top çalma ortalamalarıyla oynadı. 
   
   HAFTANIN BEŞİ 
   Tim DUNCAN San Antonio 
   Kenyon MARTIN New Jersey 
   Jason KIDD New Jersey 
   Dirk NOWITZKI Dallas 
   Tony PARKER San Antonio 
   
   HAFTANIN TAKIMI 
   NEW JERSEY NETS 
   SADECE 20 gün önce büyük bir kaos ortamı yaşanan New Jersey'de artık tam bir huzur ortamı mevcut. Çiçeği burnunda antrenörleri Lawrence Frank'in liderliğinde Nets geçen hafta oynadığı 4 maçı da kazanarak Atlantik Grubu'nda en yakın rakibi New York Knicks ile arasındaki farkı 5.5 maça çıkardı. 
   
   BU MAÇ KAÇMAZ 
   BATI KARMASI- DOĞU KARMASI 15 Şubat Pazar 
   SHAQ, Iverson, McGrady, Kobe ve diğerleri Melekler Şehri'nde buluşuyor. Dünyanın en iyi 24 oyuncusu yeteneklerini Pazar günü Los Angeles'da Staples Center'da oynanacak olan 53. All-Star maçında sergileyecekler. 
   
   NE DEDİN NE DEİN 
   Mark Cuban "Amerika'nın Rüya Takım konseptinden artık vazgeçmesi gerek. NBA oyuncularının, milli takımlarda sakatlık yaşama riskleri yüksek ve bu risk benim gibi takım sahiplerinin korkunç rüyalar görmesine neden oluyor." 
   Larry Brown "Eğer 1992'de Rüya takım, Olimpiyatlar'da yer almasaydı bugün Dirk Nowitzki, Steve Nash gibi oyuncular belki futbolcu olacaklardı. Mark'ın bu açıklamalarını akıl dışı buluyorum." 
   Mark Cuban "Larry Brown iyi bir coach olabilir, ama para işlerinden birşey anlamıyor. Benim gibi her ay başında oyunculara milyonlarca dolarlık çek kesip dağıtmadıkça bu konularda ahkam kesmese iyi olur. Ne zaman yüzlerce milyon doları kendi cebinden oyunculara ödeyen bir adam olur, işte o zaman gelip benimle tartışma hakkını kazanır." 
   NBA oyuncularının uluslararası organizasyonlarda oynamamasını savunan Dallas'ın sahibi Mark Cuban ile Detroit Pistons ve ABD Milli Takımı'nın coachu Larry Brown arasındaki söz düellosundan bir kesit. 
   
   SAYILARLA GEÇEN HAFTA 
   3.000.000 Dolar. Geçen yıl geçirdiği motorsiklet kazasında ağır yaralanan ve tam olarak iyileşemeyen Chicago Bulls'un genç guardı Jason Williams'ın sözleşmesi, kulübü tarafından 3 milyon dolar karşılığında fesh edildi. 
   1.300 New York Knicks coachu Lenny Wilkens, geçtiğimiz hafta içinde coachluk kariyerinin 1300. galibiyetini alarak NBA tarihinde 1300 galibiyet barajına ulaşan ilk coach oldu. 
   29 Lige katıldıkları 1995-96 sezonundan beri bir sezonda en fazla aldığı galibiyet sayısı 28'i geçmeyen Grizzlies, bu sezon henüz 50 maç geride kalmışken, 29 galibiyet elde ederek kulüp rekoru kırdı. 
   7 Saniye. All - Star maçını A.B.D'de ulusal bazda yayınlayacak T.N.T televizyonu kısa süre önce Amerikan Futbolu final maçı Superbowl'un devre arasında yaşanan skandalın Janet Jackson - Justin Timberlake ve Janet Jackson'ın sağ göğsünün yarattıkları skandal bir benzerinin yaşanmaması için devre arasındaki gösterileri 7 saniyelik gecikme ile yayınlayabileceğini açıkladı. 
   1 Byron Scott'ın görevinden alınması sonrasında New Jersey coachluğuna getirilen Lawrence Frank, ilk başantrenörlük deneyimine fırtına gibi başladı. Takımı başında çıktığı 7 maçta 7 galibiyet alan ve tüm maçlarını 10 sayı ve üstünde farkla kazanan Frank, NBA tarihinde çaylak bir coach olarak bunu başaran ilk kişi oldu. 
   
   
</TEXT>
</DOC>
