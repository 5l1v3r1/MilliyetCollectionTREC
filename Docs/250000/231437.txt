<DOC>
<DOCNO> 231437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/son/sontur45.html </URL>
<DATE> 2004/04/14/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Selçuk Belediye Başkanı Ülgür'e dava .. 
</HEADLINE>
<TEXT>

     İzmir'in Selçuk İlçesi Belediye Başkanı Hüseyin Vefa Ülgür ve aralarında meclis üyelerinin de bulunduğu 14 kişi hakkında, bazı kaçak yapılara ve imar planında yapılan değişikliklere göz yumarak ''Görevlerini kötüye kullandıkları'' iddiasıyla 1 yıldan 3 yıla kadar hapis cezası istemiyle dava açıldı. 
     İzmir Cumhuriyet Savcısı İsmet Bölükbaşı tarafından hazırlanan iddianamede, Ülgür, İmar İşleri Müdürü Atilla Aksoy ve şehir plancısı Zehra Tüm'ün, nazım imar planında izin verilmediği halde, bir binanın 1 kat fazla inşa edilmesine ''göz yumdukları'' belirtildi. 
     İddianamede, Ülgür, Aksoy ve İnşaat Teknisyeni Mesut Karaerkek tarafından, tarım arazisi üzerine yapı ruhsatı düzenlendiği, inşaat ruhsatında yapının zirai depo ve idari bina olduğunun belirlenmesine rağmen zeytinyağı fabrikası olarak kullanılmasına müsaade edildiği kaydedildi ve bazı ihalelerle usulsüzlükler görüldüğü anlatıldı. 
     Söz konusu iddialarla ilgili olarak, Selçuk Belediye Başkanı Vefa Ülgür, meclis üyeleri Hilmi Akın, İbrahim Erdallı, Hasan Hakkı Doğan, Nuri Caferoğlu, Yazı İşleri Müdürü Bülent Çelen, Fen İşleri Müdürü Fedail Dağ, Fen İşleri Müdür Vekili Mahmut Yiğit Tüm, veteriner Veli Keskin, doktor Yusuf İbri, Hesap İşleri Müdürü Hüseyin Gezer, Hesap İşleri Müdür Vekili Varol Gürer, İmar İşleri Müdürü Atilla Aksoy, şehir plancısı Zehra Tüm ve inşaat teknisyeni Mesut Karaerkek'in, 1 yıldan 3 yıla kadar hapisle yargılanıp cezalandırılmaları istendi. 
     
</TEXT>
</DOC>
