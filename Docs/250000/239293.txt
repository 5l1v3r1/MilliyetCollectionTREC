<DOC>
<DOCNO> 239293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/son/sondun27.html </URL>
<DATE> 2004/05/12/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Fransa, imam yetiştirmek için İlahiyat Fakültesi açmayı düşünüyor 
</HEADLINE>
<TEXT>

     Fransa'da imam yetiştirilmesi için ilahiyat fakültelerinin açılması planlanıyor. 
     Fransa'da yayımlanan Le Monde gazetesinin haberinde, Fransa'da imam yetiştirilmesinin İçişleri Bakanlığı'nın önem verdiği konular arasında yer aldığı belirtildi. 
     Haberde, bunun için ilahiyat fakülteleri açılması ya da imamların stajdan geçmesine olanak sağlayacak bir düzenlemenin yapılmasının düşünüldüğü kaydedildi. 
     İçişleri Bakanlığı tarafından kurulan uzmanlar komitesinin, dün yaptığı toplantıda bu önerileri gözden geçirdiği belirtilen haberde, eski İçişleri Bakanı Nicolas Sarkozy'nin aksine şimdiki İçişleri Bakanı Dominque de Villepin'in Fransa'nın kendi imamlarını yetiştirmesi için ülkedeki farklı İslami derneklerle arasına mesafe koymayı planladığı ifade edildi. 
     Fransa, geçen haftalar içinde faaliyetleri kamu düzenini tehdit oluşturduğu gerekçesiyle iki imamı sınır dışı etmişti. 
     
</TEXT>
</DOC>
