<DOC>
<DOCNO> 239928 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/14/son/sondun15.html </URL>
<DATE> 2004/05/14/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Hani sıkı güvenlik Muhabirler ellerini kollarını sallayarak girdi 
</HEADLINE>
<TEXT>

     İngiltere'de yayımlanan bir gazetenin iki muhabirinin, sıkı güvenlik önlemlerinin alındığı iddia edilen Atina'daki olimpiyat stadına ellerini kollarını sallayarak girdikleri ve burada 2,5 saat geçirdikleri belirtildi. 
     The Times gazetesinin Atina muhabiri Laura Peek ve foto muhabiri Paul Rogers'ın, Eylül ayında başlayacak olimpiyatlardan önce güvenlik açısından ''geçilemez'' olduğu öne sürülen stada girmesinin, güvenlik önlemlerinin sanıldığı kadar sıkı olmadığını gösterdiği kaydedildi. 
     Laura Peek, olimpiyat stadının kapısından hiçbir güvenlik görevlisi tarafından durdurulmadan geçtiğini belirtti ve stadın çeşitli yerlerinde hatıra fotoğrafları çektirirken de kimse tarafından sorgulanmadığını kaydetti. 
     The Times gazetesi, ''Burası dünyanın en güvenli yeri olmalıydı, herkes teröristlerin olimpiyatlar sırasında burayı hedefleyeceğini çok iyi biliyor'' ifadesini kullandı. Gazetecilerin 2,5 saat süreyle stadda kalabilmelerinin güvenlik boşluğu olduğu belirtildi. 
     1 milyar dolara mal olan güvenlik önlemlerinin ''neye yaradığını'' soran gazete, muhabirlerin stadda 90 fotoğraf çektiğini, bu sırada kimse tarafından durdurulmadıklarını belirtti. 
     Muhabirlerin rahat rahat dolaştıktan sonra bir polis memuru tarafından fark edildiği ve dışarı çıkarıldığı kaydedildi. 
     
</TEXT>
</DOC>
