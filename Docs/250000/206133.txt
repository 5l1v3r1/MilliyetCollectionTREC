<DOC>
<DOCNO> 206133 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/03/siyaset/asiy.html </URL>
<DATE> 2004/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Sen misin yabancı heyetle görüşen 
</HEADLINE>
<TEXT>

   Mardin'e gelen Alman, İskoç ve İngiliz sendikacılarla görüşen Eğitim - Sen Mardin Şube Başkanı hakkında soruşturma açıldı 
      Belma Akçura 

   
   5 Ekim Dünya Öğretmenler Günü nedeniyle 2002'de Mardin'e gelen ve aralarında hukukçu ve sendikacıların bulunduğu yabancı heyeti kabul ettiği gerekçesiyle Eğitim - Sen Mardin Şube Başkanı Enver Ete hakkında valilik üçüncü kez idari soruşturma başlattı. 
   Milli Eğitim Teftiş Kurulu müfettişlerince bu konuda daha önce iki kez ifadesi alınan ancak kapatılan soruşturmanın geçtiğimiz hafta tekrar açıldığını belirten Ete, "Mardin'e gelen Alman, İskoç ve İngiliz beş sendikacı ve hukukçudan oluşan yabancı bir heyeti kabul ettiğim gerekçesiyle geçen hafta üçüncü kez müfettişler tarafından ifadem alındı. Bu bir komedidir" dedi. 
   Mardin'e gelen Alman sendikacıların, Bremen Gew Sendikası'na bağlı olduğunu ve kendi sendikalarıyla 'kardeş' anlaşması yaptıklarını da hatırlatan Ete, şöyle dedi 
   "Soruşturmalara alıştık ancak, gelen heyete ilişkin açılan soruşturmaya bir anlam veremedim. İlimize dışarıdan gelen heyetler doğal olarak bizi de ziyaret ediyor. Yurtdışından gelen ve bizi ziyaret eden sendikacı meslektaşlarımıza yardımcı olmak, ilimizde gezdirmek ve ağırlamak ne zamandan beri suç sayılıyor. Onlarla ilgilenmek, yemek yemek, otelde konaklamak bile soruşturma nedeni olabiliyor. Ciddi bir iddia varsa bakılsın ama bir sendikacı olarak attığımız her adımı neredeyse soruşturma nedeni haline getirmişler." 
   
   Dört ayrı soruşturma 
   Ete hakkında bugüne kadar 'yabancı konuk ağırlama'nın dışında çeşitli gerekçelerle dört ayrı adli ve idari soruşturma başlatıldı. 5 Ekim Dünya Öğretmenler Günü'nde Kızıltepe ve Nusaybin'de gerçekleştirilen etkinliklerde yaptığı konuşmalar nedeniyle de soruşturma açıldı. Her iki ilçe savcılığınca açılan soruşturmalarda Ete'nin konuşmalarının 'bölücülük propagandası' içerdiği iddia edildi. 
   Ete hakkında, diğer bir soruşturma da 8 Kasım'da yapılan ve Mardin Demokrasi Platformu tarafından organize edilen mitingle ilgili. Hem adli hem de idari olarak başlatılan bu soruşturmada da Ete ile birlikte Tertip Komitesi'ni oluşturan kişilerin "devlet memuru adabına uymayan hal ve davranışlarda bulundukları" iddia edildi. 
   Bu arada Mardin Milli Eğitim Şubesi Teftiş Kurulu Başkanı, konunun soruşturma aşamasında olduğunu belirterek, açıklama yapmasının doğru olmadığını belirtti. 
   
   
</TEXT>
</DOC>
