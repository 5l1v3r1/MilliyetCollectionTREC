<DOC>
<DOCNO> 249031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/18/son/sonsiy18.html </URL>
<DATE> 2004/06/18/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Bahçeli'nin sağlık durumu iyiye gidiyor... 
</HEADLINE>
<TEXT>

     Atatürk Eğitim ve Araştırma Hastanesi Başhekim Yardımcısı Dr. Şanal Tosun, hastanelerinde koroner by-pass ameliyatı olan MHP Genel Başkanı Devlet Bahçeli'nin, sağlık durumunun her geçen gün daha iyiye gittiğini belirterek, iştahının daha iyi olduğunu ve uzun mesafeyi de yorulmadan yürüdüğünü söyledi. 
     Dr. Tosun, Bahçeli'nin sağlık durumuna ilişkin yaptığı açıklamada, moralinin yüksek olduğunu, yazılı ve görsel basından Türkiye ve dünya gündemini yakından takip ettiğini kaydetti. 
     Devlet Bahçeli'ye ziyaretçi yasağının devam ettiğini belirten Dr. Tosun, Bahçeli'nin çarşamba günü Cumhurbaşkanı Ahmet Necdet Sezer ve 9. Cumhurbaşkanı Süleyman Demirel ile telefon görüşmesi yaptığını söyledi. 
     Şanal Tosun, Bahçeli'yi başta devlet büyükleri olmak üzere bir çok kişinin ziyaret etmek istediğini, ancak doktoru Doç. Dr. Erol Şener'in koyduğu ziyaret yasağı dolayısıyla olumlu yanıt verilemediğini bildirdi. 
     Tosun, Bahçeli'nin Cumartesi veya Pazar günü taburcu edilebileceğini söyledi. 
     
</TEXT>
</DOC>
