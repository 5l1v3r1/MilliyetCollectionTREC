<DOC>
<DOCNO> 248955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/18/son/sondun38.html </URL>
<DATE> 2004/06/18/ </DATE>
<TIME> 20.25 </TIME>
<AUTHOR>  </AUTHOR>
<HEADLINE>
FBI, Bulgaristan'da ofis açıyor 
</HEADLINE>
<TEXT>

     Amerikan Federal Soruşturma Bürosu FBI , El Kaide gibi uluslararası terör ya da suç örgütleriyle mücadeleyi genişletmek amacıyla Bulgaristan'ın başkenti Sofya'da ofis açıyor. 
     ABD Büyükelçisi James Pardew, düzenlediği basın toplantısında, ''Amerika, Bulgaristan hükümeti ve halkına, uluslararası örgütlerin kendi güvenlik ve refahlarına yönelik tehditleri nedeniyle yardım etmeyi amaçlıyor'' dedi. 
     FBI'ın, 2004 Olimpiyatlarına evsahipliği yapacak Atina'daki yetkilisi Robert Clifford, Sofya bürosunun ''terörizm, insan ve silah kaçakçılığı'' ve diğer organize suçlarla ilgili çalışmalar yapacağını söyledi. 
     Clifford, ''İstanbul ve Madrid'deki saldırılar gösterdi ki El Kaide her yeri vurabiliyor. Bu da bizim bugün yaptığımızın neden önemli olduğunu gösteriyor'' dedi. 
     Bulgaristan İçişleri Bakanlığı Genel Sekreteri General Boyko Borisov, ocak ayında yaptığı açıklamada, FBI ofisinin 23 Haziran 2004'de Sofya'da düzenlenecek ''Sahte para basımı ve uluslararası kalpazanlık şebekeleri'' konulu konferansın ardından faaliyete geçeceğini kaydetmişti. 
     
</TEXT>
</DOC>
