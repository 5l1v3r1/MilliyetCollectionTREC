<DOC>
<DOCNO> 218075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/26/son/sontur16.html </URL>
<DATE> 2004/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan, 3 bin 225 belediye başkan adayı ile buluştu... 
</HEADLINE>
<TEXT>

     Başbakan Recep Tayyip Erdoğan, ''3 Kasım'da tecelli eden millet iradesi, 28 Mart'ta yeni bir baharın müjdecisi olacaktır'' dedi. 
     AK Parti, 28 Mart Mahalli İdareler Genel Seçimleri'ne katılacak 3 bin 225 adayını tanıttı. AK Parti Genel Başkanı ve Başbakan Erdoğan, Akyurt'taki Mustafa Özbek Kongre ve Spor Merkezi'ndeki tanıtımda yaptığı konuşmada, belediyeciliğin önemine işaret etti. Belediyeciliği bir aşk ve inanç yolu diye nitelendiren Başbakan Erdoğan, ''Bu yol, aşk ve inançla katedilecek bir yoldur. Dolayısıyla hesabınızı, hiçbiriniz, sadece istatistik üzerine yapmayın'' dedi. 
     AK Parti meşalesini 3 Kasım'da milletin yaktığını, AK Parti'nin takibini yine milletin yaptığını ifade eden Başbakan Erdoğan, 3 Kasım'da tecelli eden millet iradesinin 28 Mart'ta yeni bir baharın müjdecisi olacağını söyledi. 
     Milletin kendilerine bir emanet verdiğini, yerel yönetim seçimlerinde de bu emanete talip olduklarını ifade eden Başbakan Erdoğan, ''Bu emanet şuuru bir kaybedilirse, milletin iki eli yakamızda olur'' ifadesini kullandı. 
     Türkiye için hayallerinin hep büyük olduğunu söyleyen ve 4,5 yıl belediye başkanlığı yaptığını anımsatan Başbakan Erdoğan, sözlerini şöyle sürdürdü 
     ''Zaman zaman kalbimiz kırıldı ama biz kimsenin kalbini kırmamaya özen gösterdik. Eğer yüreklerde yeterli yakıt yoksa, yani aşk ve hizmet heyecanı yoksa, bu yolda mesafe alamazsınız. Yakıt azalır ya da tükenirse katettiğiniz yolu da kaybedersiniz. 
     Biz millete koştukça, millet de bize koşmaktadır. Bu karşılıklı bir sevgidir, sevdadır.'' AK Parti Genel Başkanı ve Başbakan Recep Tayyip Erdoğan, halkın içinde dolaşan, gerektiğinde onunla yatan, onunla kalkan belediye başkanı istediklerini söyledi. 
     Erdoğan, Akyurt'taki Mustafa Özbek Tesisleri'nde partisine mensup belediye başkan adaylarını tanıtım toplantısında yaptığı konuşmada, Türkiye'yi baştan başa mamur kılacaklarını, bunun boyunlarının borcu olduğunu söyledi. 
     3 Kasım seçimlerinde Türkiye'yi baştan başa mamur etmek, şehirleri ihya etmek, insanları mesut kılmak için yola çıktıklarını anlatan Erdoğan, milletle süratle bütünleştiklerini kaydetti. 
     ''Biz milletimize koştukça, milletimiz de bize koştu'' diyen Erdoğan, şunları kaydetti 
     ''Bu, karşılıklı bir muhabbettir, sevdadır. Bu sevda, hizmet ve aşk sevdasıdır. Şunu altını çizerek söylüyorum İster başbakanlık, ister bakanlık, ister belediye başkanlığı, valilik veya kaymakamlık olsun, hizmet gereklidir ama yeterli değildir. Yeterli olan halkımızın gönlüne girmek, o gönlü kazanabilmektir. Sizler, bunu başarmak için bu aşk ve sevda yolunda birlikte yürüyeceksiniz, yürüyeceğiz. 
     Şu andan itibaren yükleneceğiniz görevde sizlere kızacaklar ama sizin kızmaya hakkınız yok. Gönlünüzü halkımıza açacaksınız. Fildişi kulelerden halkı yöneten belediye başkanı olamazsınız. Halkın içinde dolaşan, gerektiğinde onunla yatan, onunla kalkan belediye başkanı istiyoruz. Günün belli bir saatinden sonra telefonlarını kapatan belediye başkanları olamazsınız. 24 saat telefonu açık belediye başkanı olacaksınız. Başbakanınızın da 24 saat telefonu açık, bunu bilesiniz. Aksi takdirde, bizler de, belli bir süre gelip ondan sonra geldiği yere dönenlerin durumuna düşeriz.'' 
     
     ''DAHA GÜÇLÜ İRADE İSTİYORUZ'' 

     Başbakan Erdoğan, 3 Kasım'da Türk milletinin çözümsüz gibi görünen düğümü çözdüğünü belirterek, ''Milletimize sonsuz müteşekkiriz'' dedi. Milletten 28 Mart seçimlerinden daha güçlü bir irade istediklerini ifade eden Erdoğan, bu iradeyi alacaklarına inandıklarını söyledi. İçeride ve dışarıda Türk halkına layık olabilmek için azami gayret sarf ettiklerini kaydeden Erdoğan, Türkiye'nin kaybedilmiş zamanlarını, harcanmış enerjisini toplamaya çalıştıklarını dile getirdi. Erdoğan, birikmiş sorunları çözmeye çalıştıklarını, ancak ülkenin tamamının huzurunu sağlamadıkça tek tek yerel sorunlarla baş etmenin mümkün olamayacağını vurguladı. 
     
     ''ZEMİN DÜZENLEME...'' 

     Yola çıkarken bunu bildikleri için ilk bir yılda ''Acil Eylem Planı'' hazırladıklarını belirten Erdoğan, bu plan sayesinde ülkenin ufku ve bahtının açıldığını, hortum ve kaçakların kesildiğini, enflasyonun dizginlendiğini, ülkenin büyümeye başladığını, iç barış ve huzur ortamının yurdun her tarafından hissedildiğini kaydetti. 
     Erdoğan, ''Ancak, bugüne kadar yapabildiklerimiz yeterli değil. Geçen bir yıl içerisinde yaptıklarımız, bir anlamda zemin düzenleme çalışmalarıydı. İnşallah bu sağlam zemin üzerinde muhteşem bir abide yükselecektir'' dedi. 
     Başbakan Erdoğan, partisinin merkezi yönetimde olduğu gibi yerel yönetimleri de aklayacağını ifade etti. 
     
</TEXT>
</DOC>
