<DOC>
<DOCNO> 244426 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/01/son/sondun48.html </URL>
<DATE> 2004/06/01/ </DATE>
<TIME> 23.06 </TIME>
<AUTHOR>  </AUTHOR>
<HEADLINE>
Rusya, Trans-Trakya petrol hattının inşaatına gelecek yıl başlayacak 
</HEADLINE>
<TEXT>

     Rus petrolünü uluslararası pazarlara taşımakla sorumlu Transneft şirketi Başkanı Semyon Vaynştok, Türkiye'deki Anadolu Grubu ile ortaklaşa yapacakları Trans-trakya petrol boru hattının inşaatına gelecek yıl başlanacağını söyledi. 
     Vaynştok, İtar-Tass ajansına yaptığı açıklamada, yılda 60 milyon petrol taşıma kapasitesinde olacak boru hattının, 2007 yılında tamamlanmasının planlandığını belirtti. 
     Trans-trakya boru hattında karar verme aşamasını geride bıraktıklarını vurgulayan Vaynştok, ''Şu anda projenin teknik boyutunu inceliyoruz. İnşasına gelecek yıl başlamayı planladığımız boru hattını 2007 yılında tamamlamayı planlıyoruz'' dedi. 
     İstanbul ve Çanakkale boğazlarını devredışı bırakacak Trans-trakya boru hattını ekonomik nedenlerden dolayı tercih ettiklerini açıklayan Vaynştok, ''Türkiye'nin boğazlardan geçişte yeni yönetmeliği yürürlüğe sokmasıyla boğazlardan geçiş maliyetli hale geldi. Petrol yüklü tankerlerin boğazlardan gece geçemeyeceği hükmü uygulanınca 1 ton petrolün geçiş maliyeti 12 dolara yükseldi'' diye konuştu. 
     
</TEXT>
</DOC>
