<DOC>
<DOCNO> 213297 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/05/son/soneko09.html </URL>
<DATE> 2004/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
En çok döviz kazandıran sektör, en az döviz harcıyor... 
</HEADLINE>
<TEXT>

     Turizmin işletme aşamasında Türkiye'ye en çok döviz girdisi sağlayan sektör olmasına karşılık, yatırımlarda en az döviz harcayan sektör olduğu belirlendi. 
     Turizm Yatırımcıları Derneği TYD Ar-Ge Yöneticisi Haluk Akalın'ın Akdeniz Turistik Otelciler Birliği'nin AKTOB yayın organı Resort adlı dergisinde yayınlanan araştırmasında, çeşitli sektörlerde yapılan yatırımlarda kullanılan araç gereç ve malzemeler için ithal malı oranları saptandı. Araştırmada, otel yatırımlarının yüzde 24 ile diğer sektörlerden daha az döviz harcadığı ortaya çıktı. 
     Araştırmaya göre, yatırımında ençok ithal girdi kullanan sektörler yüzde 94.9 ile orman sanayi ve yüzde 85 ile dokuma-tekstil sektörü oldu. 
     Hazine Müsteşarlığı'nın 2000 ile 2002 yılları arasında verilen turizm yatırım teşvik belgeleri üzerinden yapılan araştırmada, turizm yatırımlarında ithal girdi oranı yüzde 24. Turizm en az ithal girdi kullanan sektör. Yatırımında ithal girdi oranı en düşük ikinci sektör ticaret. Ticaret amaçlı yatırımda ithal girdi ve döviz gereksinimi oranı yüzde 34. 
     Araştırmaya ilişkin yazıda şu bilgilere yer verildi 
     ''2000-2002 yılları arasında 1 milyar 978 milyon dolarlık turizm yatırımı teşvik belgesi almış, bu yatırım için gerekli döviz ihtiyacı 478 milyon dolar olmuştur. Turizmde ithalat yatırım oranı yüzde 24.2'dir. Turizmde mobilya, sıhhi tesisat, mutfak donanımı, arıtma sistemleri, soğutma-ısıtma sistemleri gibi kalemler ithal edilmektedir. Bunların büyük bölümünün kaliteli yurtiçi üretimi de mevcuttur. Ancak özellikle 5 yıldızlı otellerin ithal ürünlere yönelik bir tutkusu vardır. Diğer sektörlerin aksine, turizmde mevcut yüzde 24.2'lik ithalat yatırım oranını çok daha aşağılara çekmek pratik olarak mümkündür.'' 
     
</TEXT>
</DOC>
