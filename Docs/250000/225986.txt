<DOC>
<DOCNO> 225986 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/27/ekonomi/eko03.html </URL>
<DATE> 2004/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıbrıs rallisi 
</HEADLINE>
<TEXT>

   Para girişinin devam etmesi halinde borsacılar 23.000 seviyesinin görülmesinin sürpriz olmayacağını söylüyor 
   SONGÜL HATISARU 
   
   Yerel seçimden AKP'nin yüksek bir yüzdeyle zaferle çıkacağı ve bunun da Kıbrıs'ta çözüm yolunda siyasi inisiyatifi artıracağı beklentisi borsayı yeni bir rekora taşıdı. Borsa son yedi günden bu yana TL bazındaki zirvelerini aşarken, dün 363 puanlık artış kaydeden endeks yüzde 1.78 primle 20.836 puandan kapandı. 
   Endeks bu kapanışıyla haftalık bazda yüzde 4.06 oranında yükselmiş oldu. Endeksin yükselişinde ağırlıklı olarak sanayi hisselerinin etkili olduğu gözlendi. 
   
   Kademeli çıkış bekleniyor 
   Çukurova Grubu'nun borçlarını yeniden yapılandırmak amacıyla BDDK'ya yeni teklifte bulunması Yapı Kredi Bankası YKB hisselerine alım getirirken borsadaki olumlu havayı da desteklediği görüldü. İMKB 100 Endeksi yüzde 1.78 prim yaparken, YKB'deki artış yüzde 7.3 oranında oldu. 
   Yurtiçinde ve yurtdışında bir şok dalgası yaşanmadıkça para girişinin sürmesi halinde çıkışın kademeli olarak devam etmesi bekleniyor. İşlem hacmindeki artışta endeksin bu seviyelerinde yeni maliyetlerin oluştuğunu ve bundan sonraki olası çıkışlar içinde yeni beklentilerin gündeme geldiğini gösteriyor. 
   Teknik olarak endeksin 23.000 seviyesini görme potansiyeli bulunuyor. 
   Endeks önümüzdeki hafta 21.100 - 21.500 seviyelerini test edebilir. Borsacılar, orta vadede 1.7 sent 23.000 seviyesinin hedeflendiğini söylüyor. 
   
   
</TEXT>
</DOC>
