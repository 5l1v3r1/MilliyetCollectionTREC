<DOC>
<DOCNO> 233271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/son/sontur34.html </URL>
<DATE> 2004/04/20/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Merzifon'daki kazada hem kamyon, hem otobüs şoförü suçlu .. 
</HEADLINE>
<TEXT>

     Merzifon-Samsun yolunda 11 kişinin ölümü, 28 kişinin de yaralanmasıyla sonuçlanan trafik kazasında kamyon şoförü Hüseyin Koyuncuoğlu birinci derecede, otobüs şoförü Hamdi Kurum ise ikinci derecede kusurlu bulundu. 
     Hüseyin Koyuncuoğlu yönetimindeki 38 ND 516 plakalı kamyonun, Merzifon-Samsun yolu 15. kilometrede 16 Nisan 2004 günü saat 04.30 sıralarında, bölünmüş yolda karşı istikamete geçerek Hamdi Kurum idaresindeki ''Sema Turizm'' işletmesine ait 34 GEB 55 plakalı yolcu otobüsüne çarpması sonucu 11 kişi ölürken 28 kişi de yaralanmıştı. 
     Emniyet Genel Müdürlüğü'nden yapılan açıklamada, kaza sonrası düzenlenen ''kaza tespit tutanağı''na göre, kamyon şoförü Hüseyin Koyuncuoğlu'nun, Karayolları Trafik Kanunu'nun 84 b maddesindeki '' taşıt giremez trafik işareti bulunan karayoluna veya bölünmüş karayolunda karşı yönden gelen trafiğin kullandığı şerit, rampa ve bağlantı yollarına girme'' kuralını ihlal etmekten birinci derecede, araç sollamadığı halde üç şeritli yolda en sol şeridi kullanan otobüs şoförü Hamdi Kurum'un ise aynı kanunun 56 1-a maddesinde belirtilen ''Şerit İzleme ve değiştirme kurallarına uymamak'' kuralını ihlal etmekten ikinci derecede kusurlu olduğu kaydedildi. 
     
</TEXT>
</DOC>
