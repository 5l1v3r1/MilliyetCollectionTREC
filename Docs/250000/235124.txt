<DOC>
<DOCNO> 235124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/spor/spo06.html </URL>
<DATE> 2004/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Yanal'dan işbaşı 
</HEADLINE>
<TEXT>


A Milli Takım'da Ersun Yanal devri dün resmen başladı. Başarılı teknik adam, dört yıllık sözleşmeye imza atarak kolları sıvadı 

MEHMET DEMİRCAN 


Ulusoy ile buluştu 
2006 Dünya Şampiyonası'na hazırlanan A Milli Takım'da, Ersun Yanal dönemi resmen başladı. Yanal, Polat Otel'de Federasyon Başkanı Haluk Ulusoy'un da hazır bulunduğu törenle, kendisini 4 yıllığına Milli Takım Teknik Direktörü yapan sözleşmeyi imzaladı. Yanal ile birlikte, yardımcısı Mesut Bakkal, antrenör Özcan Bizzati ve kaleci antrenörü Metin Bayındır da göreve geldi. 

'Ekol yaratacağız' 
ERSUN Yanal, A Milli Takım'ı çalıştırmanın her Türk antrenörü için onur ve gurur olduğunu dile getirdi. Yanal, dünya birinciliğine koşmak istediklerini açıklayarak, "Bütün dünyanın kabul edeceği yeni bir ekol yaratacağız. Futbolda kaybetmenin de olduğunu bilmeliyiz. Buna rağmen kaybettiğimizde bile keyif veren bir takım yaratmak amacındayız" dedi. 

'Kapılarımız açık' 
MİLLİ Takım kapısının herkese açık olduğunu belirten Ersun Yanal, "Ay - Yıldız'ın başarısı için herkese görev düşüyor. Bu takım hepimizin" yorumunu yaptı. Yanal şunları söyledi "Yaşlısı, genci, tecrübelisi, tecrübesizi her Türk futbolcusu, Ay - Yıldızlı formayı hak ediyorsa giyecek. 2004 vizesini alamadık ve bundan ders çıkardık. 2006'ya katılacağız." 


'Güvenimiz tam' 

FUTBOL Federasyonu Başkanı Haluk Ulusoy, her şartta Ersun Yanal'ın yanında olacaklarını açıkladı. Ulusoy, "Yanal'a güvenimiz tam. Federasyon olarak bir dediğini iki etmeyeceğiz. El ele büyük başarılara koşacağımıza inanıyorum. Türkiye son yıllarda yakaladığı başarıları sürdürecek hatta geçecektir" diye konuştu. 


</TEXT>
</DOC>
