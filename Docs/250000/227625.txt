<DOC>
<DOCNO> 227625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/son/soneko60.html </URL>
<DATE> 2004/04/01/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Merkez Bankası, Banka Meclisi'nde iki üye yerine seçim yapıldı 
</HEADLINE>
<TEXT>

     Merkez Bankası'nın 72. Hissedarlar Genel Kurulu'nda görev süresi 30 Nisan tarihinde sona erecek iki üye yerine yapılan seçimlerde Mustafa İbrahim Turhan ile Necati Şahin getirildi. 
     Merkez Bankası'nın bugün gerçekleştirilen genel kurulunda saygı duruşunun ardından divan oluşturularak yetki verildi. Daha sonra Banka Meclisi ve Denetleme Kurulu'nun 2003 hesap yılına ait raporları görüşüldü. 
     Denetleme kurulu raporunun görüşülmesi sırasında söz alan hissedarlardan İbrahim Selahattin Ergüden, Merkez Bankası'nın 2003 yılında bir önceki yıla göre 3 katrilyon lira daha fazla para bastığını, para basma yetkisinin ise TBMM'ye ait olduğunu söyledi. Para basılması sonunda 2003 yılında bütün milletin mal varlığının yüzde 40 oranında eridiğini belirten Ergüden, para basımının nereden kaynaklandığını sordu. 
     Ergüden'in sorusuna yanıt olarak kendisine iletilen notu okuyan Merkez Bankası Başkanı Süreyya Serdengeçti, Ergüden'in Merkez Bankası'nın para basma yetkisinin olmadığına ilişkin açtığı davaların tümünün reddedildiğini bildirdi. Bunun üzerine Ergüden, bu konuda yalnızca bir dava açtığını ve söz konusu davanın da Danıştay'da temyiz aşamasında bulunduğunu bildirdi. 
     Daha sonra Merkez Bankası'nın 2003 yılına ait bilanço kar ve zarar hesabının onaylanması ile banka meclisi üyeleri ile denetleme kurulunun ibrası gerçekleştirildi. 
     Genel kurulda banka meclisinde 30 Nisan 2004 tarihinde görev süreleri dolacak olan Bilsay Kuruç ile Tuncay Altan yerine Dr. Mustafa İbrahim Turhan ile Necati Şahin Seçildi. 
     Ayrıca denetleme kurulundaki görevleri 30 Nisan 2004 tarihinde boşalacak olan A sınıfı hissedarlığına Necdet Şensoy, B-C sınıfı hissedarlığına da yapılan seçimler sonunda Burhan Göklemez getirildi. 
     
</TEXT>
</DOC>
