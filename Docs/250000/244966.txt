<DOC>
<DOCNO> 244966 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/03/son/sondun44.html </URL>
<DATE> 2004/06/03/ </DATE>
<TIME> 19.33 </TIME>
<AUTHOR>  </AUTHOR>
<HEADLINE>
Atina Olimpiyatlarında İspanyolları Özel Güvenlik birimi koruyacak 
</HEADLINE>
<TEXT>

     2004 Atina Olimpiyatları'na katılacak İspanyol ekibinin güvenliğinin özel İspanyol güvenlik birimleri tarafından sağlanacağı açıklandı. 
     İspanya Olimpiyat Komitesi Başkanı Jose Maria Echevarria, Atina Olimpiyatları'na katılacak İspanyol takımlarının güvenliğini şu anda da görev yapan özel İspanyol güvenlik ekiplerinin sağlayacağını söyledi. 
     İspanya'nın ilk kez böyle bir uygulama yaptığını ifade eden Echevarria, İspanyol ekibinin Atina'da kalacağı otellerde ve çalışma alanlarındaki güvenliğini kendilerinin üstleneceğini belirtti. 
     Echevarria, Olimpiyat Oyunları gibi çok önemli bir etkinlikte hiç kimsenin kendisini özgür hissedemeyeceğini, güvenliğin öncelikli olmasının normal olduğunu kaydetti. 
     İspanyol özel güvenlik biriminin silah taşımayacağı da belirtildi. 
     
</TEXT>
</DOC>
