<DOC>
<DOCNO> 204129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/24/son/sondun14.html </URL>
<DATE> 2003/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Korsikalı militanlar Club Med'den haraç almış... 
</HEADLINE>
<TEXT>

     Korsikalı ayrılıkçı militanların, Fransızların dünyaca ünlü tatil köyü zinciri Club Med'den uzun yıllar haraç aldığı bildirildi. 
     ''France 2'' televizyon kanalı, 2000 yılında öldürülen Korsikalı milliyetçilerin eski lideri Jean-Michel Rossi'nin, Club Med'den haraç alınmasıyla ilgili kamera önünde yaptığı itirafları yayınladı. 
     Korsikalı ayrılıkçı FLNC örgütü içindeki bir iç hesaplaşma sonucu öldürüldüğü tahmin edilen Rossi'ye göre, örgüt, bombalı saldırı düzenleme tehditiyle, Club Med'den her yıl 500 bin frank haraç aldı. 
     Club Med yönetiminin de iddiaları kısmen doğruladığı belirtilirken, tatil köyünde görevli bazı yöneticilerinin savcılık tarafından ifadelerinin alındığı bildirildi. 
     Rossi, 7 Ağustos 2000'de öldürülmeden önce yine kamera önünde yaptığı ve daha sonra basına dağıttığı itirafların yer aldığı kasetlerde, Korsikalı ayrılıkçı örgütün büyük şirketlerden nasıl haraç aldığını ve mafyayla bağlantıları olduğunu açıklamıştı. 
     
</TEXT>
</DOC>
