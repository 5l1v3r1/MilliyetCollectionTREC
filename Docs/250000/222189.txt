<DOC>
<DOCNO> 222189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/14/son/sondun13.html </URL>
<DATE> 2004/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Gürcistan Maliye Bakanı Acaristan'da gözaltına alındı 
</HEADLINE>
<TEXT>

     Gürcistan Maliye Bakanı Zurab Nohaydeli'nin seçim kampanyası çalışmaları için gittiği Acaristan'da gözaltına alındığı bildirildi. 
     Nohaydeli'nin, dün özerk bölgedeki Helaçauri bölge halkı ile görüşmesinin Acaristan güvenlik birimleri tarafından engellendiği ve bölgeyi kısa sürede terk etmesinin istendiği kaydedildi. 
     Gürcistan Başbakanı Zurab Jvaniya, olayla ilgili açıklamasında, Tiflis yönetiminin hiçbir üyesinin ülkenin her hangi bir bölgesinde gözaltına alınmasına izin vermeyeceklerini kaydetti. 
     Acaristan İçişleri Bakanı Cemal Gogitidze de, Nohaydeli'nin özerk bölgede düzeni bozmak amacında olduğunu öne sürdü. 
     Nohaydeli'nin bölge halkına para dağıttığının tespit edildiğini ifade eden Gogitidze, bu nedenle güvenlik birimlerinin kendisini uyardığını ve özerk bölgeyi terk etmesini istediğini kaydetti. 
     Tiflis yönetiminin Acaristan'da yönetimi değiştirmeyi planladığını ileri süren Gogitidze, özerk bölgenin Başkanı Aslan Abaşidze'nin Moskova'ya bölgelerinin tehdit altında olduğunu tüm dünyaya duyurmak için gittiğini söyledi. 
     
     JVANİYA POTİ'DE 

     Bu arada, Başbakan Jvaniya'nın, Cumhurbaşkanı Mihail Saakaşvili ile görüşmek üzere Poti'ye gittiği belirtildi. 
     Poti'ye helikopter ile geçen Jvaniya, burada gazetecilere açıklamasında, Saakaşvili'nin bu sabah Batum'a girişinin engellenmesinden sonra büyük gerginlik yaşandığını söyledi. 
     Saakaşvili başkanlığında hükümet üyeleri ile olağanüstü toplantı yapacaklarını ifade eden Jvaniya, ''Cumhurbaşkanı'nın, ülkenin herhangi bir bölgesine gitmesini engellemeye çalışanların sınırları aştığını'' kaydetti. 
     Moskova'da temaslarda bulunan Aslan Abaşidze'nin ise bugün Tiflis'e geçmeyi planladığı, ancak yaşanan gelişmeler üzerine bu ziyaretinin süresiz ertelendiği ifade edildi. 
     Abaşidze'nin aile üyelerinin de Batum'dan bilinmeyen bir yere götürüldükleri öğrenildi. 
     
     SAAKAŞVİLİ ABAŞİDZE İLE TELEFONLA GÖRÜŞTÜ 

     Gürcistan Cumhurbaşkanı Mihail Saakaşvili'nin, Acaristan Özerk Cumhuriyeti'nin Başkanı Aslan Abaşidze ile telefonda görüştüğü bildirildi. 
     Batum Belediye Başkanı Giorgi Abaşidze düzenlediği basın toplantısında, Saakaşvili'nin, Moskova'da bulunan Abaşidze ile yaptığı telefon konuşmasında, son gelişmelerin ele alındığını ve tırmanan gerginliğin ''kan dökülmesine neden olabileceği sözlerinin sarf edildiğini'' kaydetti. 
     Giorgi Abaşidze, merkezi hükümet ile sürekli diyalog halinde olduklarını belirterek, Saakaşvili'nin Batum'a geleceğinden habersiz olduğunu ifade etti. 
     Gürcistan Cumhurbaşkanı'nın istediği bölgeye gidebileceğini ve bunda bir sorun olmadığını söyleyen Giorgi Abaşidze, İçişleri Bakanı Cemal Gogitidze'nin Çolohi Gümrüğü'ne gittiğini ve yetkililerden olaylarla ilgili bilgi aldığını kaydetti. 
     Bu arada, Ulusal Güvenlik Sekreterliği'nden yapılan açıklamada, Saakaşvili'nin Batum'a gidişinin engellenmesi olayıyla ilgili olarak Aslan Abaşidze hakkında gerekli yasal işlemlerin yapılacağı bildirildi. 
     Öte yandan, yaklaşık 150 Acaristan Kalkınma Partisi üyesinin Batum'da hükümet binası önünde toplanarak, Saakaşvili'nin bölgeye gelmek isteyişini protesto ettikleri belirtildi. 
     Batum'da olağanüstü güvenlik önlemlerinin alındığı ve yüzü maskeli çok sayıda silahlı kişinin ana caddelerde dolaştığı ifade edildi. 
     Batum'daki Rus askeri üssünde de büyük hareketlilik yaşandığı ve üst düzeyde alarm durumuna geçildiği öğrenildi. 
     Mihail Saakaşvili'nin bulunduğu konvoyun bu sabah Çolohi Gümrüğü'nde Batum'a gidişi engellenmişti. 
     
</TEXT>
</DOC>
