<DOC>
<DOCNO> 226857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/30/son/soneko10.html </URL>
<DATE> 2004/03/30/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Garanti hisseleri taban yaptı... 
</HEADLINE>
<TEXT>

     Garanti Bankası hisseleri, hisselerin satın alınmasına ilişkin ön anlaşmanın Doğuş Holding ve Banca Intesa arasında imzalandığının açıklanmasının ardından, ilk seans içinde büyük değer yitirdi. 
     Dün 5,750 liradan kapanan Garanti Bankası'nın hisseleri, 550 lira gerileyerek saat 10.30 itibariyle 5,200 liradan işlem gördü. Bu seviyeye göre hisselerin değer kaybı yüzde 9.57 olarak belirlendi. 
     Doğuş Grubu'nun Borsa'daki diğer iştiraklerinden Garanti Factoring'in hisselerinin değeri yüzde 9.52 kayıpla, 2,625 liradan 2,375 liraya düştü. 
     Garanti Gayrimenkul Yatırım Ortaklığı'nın hisseleri yüzde 9.43 gerileyerek, 2,650 liradan 2,400 liraya, Garanti Yatırım Ortaklığı hisseleri yüzde 9.63 kayıpla 9,350 liradan, 8,450 liraya indi. 
     Garanti Yatırım Ortaklığı Yeni hisseleri ise yüzde 10.43 artışla 57,500 liradan 63,500 liraya yükseldi. 
     Garanti Bankası'ndan dün yapılan açıklamada, banka hisselerinin satın alınmasına ilişkin ön anlaşmanın, Doğuş Holding A.Ş ve Banca Intesa arasında imzalandığı bildirilmişti. 
     
</TEXT>
</DOC>
