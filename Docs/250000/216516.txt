<DOC>
<DOCNO> 216516 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/20/son/soneko18.html </URL>
<DATE> 2004/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Şener Tek rakamlı enflasyonu Şubat ayı rakamlarında göreceğiz 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, Türkiye'nin enflasyonsuz bir döneme doğru gittiğini belirterek, ''Şubat ayı enflasyon rakamları ortaya çıktığında Türkiye, tek rakamlı enflasyonu görmüş olacak'' dedi. 
     Şener, Başbakanlık merkez binada Ömer Sabancı Başkanlığındaki TÜSİAD heyetini kabul etti. Şener, burada yaptığı konuşmada, artık 2 rakamlı, 3 rakamlı enflasyonun hatırlanmadığı bir Türkiye'yi inşa etmekte olduklarını ve 30 yıl aradan sonra Şubat ayında tek haneli rakamların görüleceğini bildirdi. Şener, ''Ekonomide güven ortamını bozmayacak, istikrara dayalı, bütçe disiplinine dayalı ekonomik politikalarımız, işin özüdür'' dedi. Hükümetin, sivil toplum örgütleriyle sağlıklı ilişkiler kurmasının, ekonomide sağlıklı karar alınmasına katkı sağlayacağını söyledi. Gündemde Kıbrıs meselesinin ve AB'nin olduğunu hatırlatarak, bunlarının hepsinin Türkiye'nin bugünü ve geleceği için önemli olduğunu ifade eden Şener, ''Tüm kamuoyunun şundan emin olması gerektiğini düşünüyoruz hükümet olarak bizim tavrımız, çizgimiz bu ülkede yaşayan insanların tavrıdır, çizgisidir. 70 milyon insanın mutluluğudur'' diye konuştu. 
     
     2004, YABANCI SERMAYENİN ARTACAĞI YIL OLACAK 
     Makro ekonomik alanda önemli gelişmeler yaşandığını vurgulayan Şener, ''2004 yılında ulaşacağımız bazı sonuçlar var. İşsizlik konusunda önemli mesafeler alınacağını düşünüyoruz. Hükümetimiz programını buna göre ayarlamıştır. İkincisi 2003 yılında başlayan istikrar ve güvene dayalı politikalar meyvaların 2004 yılında vermeye başlayacaktır. Yüksek faiz oranları devletin iç borçlanmalardaki reel faizlerinin yüksek oluşundan kaynaklanan olumsuzluklar 2003 yılında giderilmeye başlanmıştır. Yüzde 28 reel faizle aldığımız Devlet İç Borçlanma Senetlerindeki borçlanma oranı son ihalede nominal olarak yüzde 23, reel olarak yüzde 10 civarına düşmüştür. Bunun anlamı şudur artık piyasadaki tüm tasarrufları devletin emdiği bir ekonomiden, piyasaya kaynak aktarabilecek, kredi sağlayabilecek bir ekonomiye geçmiş durumdayız.'' Avrupa Birliği ve Kıbrıs'daki gelişmelerle birlikte Türkiye karşı güven ortamının artacağını düşündüğünü anlatan Şener ''Bu yıl yabancı sermaye girişlerini artacağı bir yıl olacaktır'' dedi. 
     
     TÜSİAD BAŞKANI SABANCI 
     TÜSİAD Başkanı Ömer Sabancı ise hükümetin 2004 yılı hedeflerine bağlı kalacağını gördüklerini belirterek, 2004 yılı hedeflerinin tutturulacağına inandıklarını söyledi. Ekonomide, sadece enflasyon ve faizlerin düşmesinin yetmediğine işaret eden Sabancı, ''Bunun yanı sıra, işsizlik konusunda, yabancı sermayenin Türkiye'ye gelmesi, yerli sermayenin daha fazla yatırım yapması, verginin tabana yayılması ve sürdürülebilir kalkınmanın sağlanması gibi konularda görüşlerimizi arz etmek istiyoruz. Artık Türkiye'nin önünde bir sanayi stratejisi olması gerektiğine inanıyoruz'' dedi. Sabancı, Kıbrıs ve AB konularındaki görüşlerini de yineledi. 
     
</TEXT>
</DOC>
