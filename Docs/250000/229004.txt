<DOC>
<DOCNO> 229004 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/06/son/sonsiy19.html </URL>
<DATE> 2004/04/06/ </DATE>
<TIME> 20.32 </TIME>
<AUTHOR>  </AUTHOR>
<HEADLINE>
KKTC'de CTP referanduma "Evet" diyor 
</HEADLINE>
<TEXT>

     KKTC'de koalisyon hükümetinin büyük ortağı Cumhuriyetçi Türk Partisi CTP , 24 Nisan'da yapılacak referanduma yönelik tavrını resmileştirmek üzere olağanüstü kurultay topladı. 
     CTP Parti Meclisi'nin tavsiye niteliğinde aldığı, referanduma ''evet'' deme kararı, olağanüstü kurultayda delegelerin oyuna sunulacak. Kurultaydan oy birliğiyle ''evet'' kararının çıkarılması hedefleniyor. 
     Lefkoşa Atatürk Spor Salonu'nda yapılan kurultay, bir şölene dönüştürüldü. Yerli müzik grubu S.O.S de bir konser verdi. 
     Salonu dolduran CTP'liler, Cumhurbaşkanı Rauf Denktaş'ın ''istifa'' etmesi yönünde slogan atarken, BM Genel Sekrteri Kofi Annan'a sevgi gösterisinde bulunarak ''I love you Kofi'' sloganı attı. 
     Partililerin ellerinde CTP bayrakları bulunurken, salonda bir tek KKTC ve Türk bayrağının olmayışı dikkati çekti. 
     Kurultayda, Başbakan Mehmet Ali Talat bir konuşma yapacak. 
     
</TEXT>
</DOC>
