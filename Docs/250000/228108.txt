<DOC>
<DOCNO> 228108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/03/guncel/agun.html </URL>
<DATE> 2004/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul ziyareti Zeugma'yı yordu 
</HEADLINE>
<TEXT>

   İstanbul'a getirilmek üzere sandıklara yüklenen Zeugma mozaiklerinin bir kısmı daha yola çıkmadan hasar gördü 
      Ömer Erbil 
   
   NATO zirvesi için İstanbul'a getirilecek Zeugma mozaiklerinin taşınma sırasında zarar göreceği gerekçesiyle 120 sivil toplum örgütü Gaziantep 2. Asliye Hukuk Mahkemesi'ne başvurdu. Bunun üzerine yüzde 70'i nakledilmek üzere sandıklara yüklenen mozaiklerin taşınmasına, mahkeme "ihtiyati tedbir" koydu. Mozaikler mahkeme kararını beklemeye başladı. 
   
   'Sünger taşları bozuyor' 
   Bilirkişi Yrd. Doç. Dr. Rifat Ergeç, konuyla ilgili raporunda şu ifadelere yer verdi "Kenarlarda kırılmalar görülmüştür. Bunlar, mozaikler daha yola çıkmadan başlayan tahribattır. Tahribat, indirip bindirmeler sırasında artabilir. Mozaiklerin konduğu sandıklarda dolgu malzemesi olarak kullanılan renkli stropor ile bazı mozaiklerin üstlerinin örtüldüğü gri sünger asit içerdiğinden, mozaik taşlarında bozulmalara yol açacaktır." Zeugma mozaiklerin restorasyonunda çalışan Dr. Celal Küçük de "Çam ağacından yapılan sandıklar mozaiklere zarar verir. Mozaikler kalıplar içine konmalı ve polikarbonlara sarılmalı. Bunlar yatak süngerlerine sarmış" dedi. 
   Bu arada Kültür Bakanlığı, "Her türlü emniyet önlemi alındı. Nakli gerçekleştirmek üzere eski eser taşımacılığında uzman firma bulundu" açıklamasını yaparken Gaziantep Müze Müdürlüğü'nün 1 Mart 2004 tarihli yazısında, mozaikleri İstanbul'a getirecek Bergen Nakliyat firmasının hasarsız nakletme garantisi vermediği belirtildi. 
   
   'Mars heykeli zarar görebilir' 
   Mozaiklerle birlikte gönderilecek olan ve dünyada tek örnek olan bronz Mars heykelinin sandıklama işleminin de yanlış yapıldığına dikkat çeken bilirkişi raporunda şu ifadelere yer verildi "Sandıkların dolgu maddesi bronz heykele zarar verecek niteliktedir. Taşıma sandığının 12 mm kalınlığında suntadan yapılmış olması, son derece zayıf malzemenin kırılma riskini artırmaktadır. Daha şimdiden esnemeler var." 
   
   
   
</TEXT>
</DOC>
