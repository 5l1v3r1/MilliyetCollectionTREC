<DOC>
<DOCNO> 212294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/31/guncel/gun00.html </URL>
<DATE> 2004/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
DYH geleceğinde 'Buluştu' 
</HEADLINE>
<TEXT>

   Doğan Yayın Holding, dev yabancı ortaklarının da katıldığı 'Buluşma'da, 2003'ü değerlendirip 2004 hedeflerini açıkladı Önce ve her zaman kalite 
      EKONOMİ SERVİSİ 
   
   Doğan Yayın Holding DYH , 2003 sonu faaliyetleri ve 2004 hedeflerini "Geleceği Görmek" konulu bir toplantıda değerlendirdi. Doğan TV Center'da perşembe günü yapılan 'Yılsonu Buluşma Toplantısı'nda, DYH'nin kendi sektörlerinde dünya devi yabancı ortaklarından Burda Holding Int. CEO'su Prof. Dr. Hubert Burda, CNN International'dan Chris Cramer ve Egmond Group'tan Steffen Kragh da hazır bulundu. Doğan Yayın Holding Başkanı ve CEO'su Mehmet Ali Yalçındağ, kısa bir açılış konuşmasının ardından, kürsüye Doğan Holding Yönetim Kurulu Başkanı Aydın Doğan'ı davet etti. 
   
   'Yolsuzluğa karşı cesaret' 
   Aydın Doğan, geçen yılki yılsonu toplantısını hatırlatarak başladığı konuşmasında, doların istikrarlı gidişi, enflasyonun makul düzeyde olması ve borsanın iyi durumundan dolayı, bu yılın daha umut verici bir ortam oluşturduğunu belirtti. Türkiye'nin 10 yıldır yolsuzluklar ve banka suiistimallerinden çok çektiğini söyleyen Aydın Doğan, "Halkın parasını cebine koyup götürenlerle mücadelede yeterince cesur ve kararlı davranılmaması, hem siyasi kurumlara hem devlete olan güvenin azalmasına yol açtı" dedi. 
   Banka yolsuzluklarına karışan büyük şirketlerin çoğunun aynı zamanda medya sahibi olduğunu vurgulayan Aydın Doğan, şöyle konuştu 
   "Bu şirketler ellerindeki gazete ve televizyonları, yolsuzluklarını savunmak için silah gibi kullanıyordu. Elerindeki medyayı etkili biçimde kullanıp siyasi otoriteyi ve devleti sindirmede başarılı da oldular. Batık banka sahibi medya, temiz medyayı da kendi seviyesine indirmek için elinden geleni yaptı. Bu nedenle, devlet ve siyasi kurumların yanında medyaya güven de sarsıldı." 
   
      'Tam destek veriyoruz' 
   Hükümetin yolsuzlukla mücadelede ciddi adımlar attığını söyleyen Doğan, "Biz de yolsuzlukla mücadelede kendilerine her türlü desteği veriyoruz" dedi. 
   Doğan, hükümeti yolsuzlukla mücadelede hiçbir ayırım yapmadan, daha etkin olmaya davet ettikten sonra, Avrupa Birliği AB ile ilişkilerdeki gelişmeleri de değerlendirdi. Aydın Doğan, AB'ye tam üyelik için verilen mücadelenin en çetin geçtiği cephenin yolsuzluklara karşı mücadele olduğunu sözlerine ekledikten sonra, Türkiye'nin AB'ye kültürel, ekonomik ve siyasi açıdan dinamizm getireceğine inandığını söylediği konuşmasını şöyle noktaladı 
   "Gelin 2004'ü topyek n kalite yılı ilan edelim. Haberde, yorumda, halkı bilgilendirmede evrensel kuralları daha titizlikle uygulayalım. Bunları uygulamayan medya kuruluşlarını hiçbir komplekse kapılmadan, eskisinden daha yüksek sesle teşhir edelim." 
   DYH Yılsonu Buluşma Toplantısı, dün de dünya medyasından önemli isimlerin katıldıkları seminerlerle devam etti. 
   
   'DYH bu yıl çok ilke imza attı...'    Doğan Yayın Holding Başkanı ve CEO'su Mehmet Ali Yalçındağ, Yılsonu Buluşma Toplantısı'ndaki konuşmasına, DYH'nin medyada yeni kurumlar oluşturmakta önderlik ettiğini söyleyerek başladı. DYH'nin konvansiyonel mantığa hapsolmadan değişimi yakaladığını ifade eden Yalçındağ, önce 2003 yılını değerlendirdi. 
   
   '2004 fırsatlar yılı' 
   Yalçındağ, 2003 yılında hizmetlerin paylaşılmasını esas alıp servis kalitesini artırarak hareket ettiklerini, gazete satışlarında yüzde 28, reklamlarda ise yüzde 20 artış yakaladıklarını açıkladı. DYH'nin 348 milyon dolarlık reklam geliri ile yüzde 30 pazar payı olduğunu anlatan Yalçındağ, DYH'nin halka açıklık oranının da yüzde 10'a çıktığını hatırlattı. Daha sonra 2004 yılı hedeflerine değinen Yalçındağ, bu yıla reklam portalının hazırlanması, personel yönetmeliğinin yürürlüğe konulması ve üç yıllık bütçe planlamasına geçilmesi gibi ilklere imza atarak başladıklarını kaydetti. 2004'ü fırsat yılı olarak gördüklerini, özelleştirmelerin hızlanması, bireysel emeklilik, ilaç sektörlerindeki atılımlarla bu sektörlerdeki reklam potansiyelinin artmasını beklediklerini belirten Yalçındağ, sözlerini şöyle bitirdi 
   "Avrupa Birliği'ne entegrasyon çalışmaları ile bu yılı atılım yılı olarak görüyoruz. Bu nedenle, yaratıcı fikir ve projelere daha fazla ihtiyaç var." 
   
   'Yaratıcılık Ödülleri' sahiplerini buldu    Doğan Yayın Holding'in bu yıl ilk defa düzenlediği Yaratıcılık Ödülleri 2003, Doğan TV Center binasında törenle sahiplerini buldu. Yarışmada, 9 ayrı kategoride yarışan 85 proje arasından birinciliği alanlar şöyle 
   Doğan Ofset'ten İbrahim Akça 'Rotasyon Baskı Boya Pompaları' projesiyle kazandı. 'En yaratıcı proje ekibi', Atlas Harita projesiyle Doğan Burda Rizzolli DBR Atlas olurken, 'En yaratıcı yeni' dalında da DBR '2003 yılı yaratıcı çalışmalar' projesiyle ödüle layık görüldü. 'En yaratıcı reklam pazarlama' dalında Radikal gazetesi 'Saatlerin ileri alınması' projesiyle, 'En yaratıcı PR' dalında Radikal gazetesi 'Radikal okuru festival jürisinde' projesiyle ödül kazandı. Yarışmada 'En yaratıcı sosyal sorumluluk' dalında Posta gazetesi 'Yılbaşı ağacı', 'En yaratıcı ürün marka' dalında Doğan Ofset 'Sarı Sayfalar', 'En yaratıcı iletişim' dalında Radikal gazetesi 'El Yazması' projesi ve 'En yaratıcı satış kampanyası' dalında ise DBR 'Kadın Festivali' projesiyle birinciliği kazandı. 
   
   Bu jüri değerlendirdi 
   Dinç Üner'in başkanlığındaki jüri, çok değerli şu isimlerden oluştu Global Tanıtım Genel Müdürü Ceyda Aydede, Televizyon Yapımcıları Derneği Başkanı Nuri Çolakoğlu, Boğaziçi Üniversitesi Öğretim Üyesi Oya Eczacıbaşı, Boyner Holding Yönetim Kurulu Başkanı Cem Boyner, Eski Anadolu Üniversitesi İletişim Bilimleri Fakültesi Dekanı Prof. Dr. Sezen Ünlü, Mavi Jeans Genel Müdürü Nurettin Kantarelli, Marmara Üniversitesi Güzel Sanatlar Fakültesi Dekanı Prof. Dr. Hüsamettin Koçan, reklamcı Serdar Erener, Mehmet Ali Erbil, Demet Akbağ ve Bahar Korçan. 
   
   Medya devleri Basın hep olacak    DYH'nin düzenlediği iki ayrı panelin konuğu olan dev medya şirketlerinin üst düzey yöneticileri, sektörün geleceğini değerlendirdi Yazılı basın asla bitmez 
   Dünyaca ünlü medya şirketlerinin üst düzey yöneticileri, Doğan Yayın Holding'in DYH ev sahipliğinde medyanın geleceğini konuştu. 
   Doğan Medya Center'da dün sabah düzenlenen 'Gazete Yayıncılığının Geleceği' konulu panelde, açılış konuşmasını Hürriyet Gazetesi Genel Yayın Yönetmeni Ertuğrul Özkök yaptı. Özkök, gazeteciliğin son yıllarda yeni arayışlara ihtiyaç duyduğunu belirtti. Daha sonra, İtalyan Corriere Della Sera Gazetesi Genel Yayın Yönetmen Yardımcısı Massimo Gaggi söz aldı. 
   Gaggi, gazetesi hakkında bilgi verdikten sonra, internet ve TV ile yazılı basın arasındaki rekabete değindi. İtalyan gençliğinin gazete okumayı alışkanlık haline getirmesi için 400 bin lise öğrencisiyle sürekli iletişim halinde olduklarını söyleyen Gaggi, gençlerin cuma sabahları da gazetede okudukları haberleri tartıştıklarını anlattı. 
   Tüm dünyada yazılı basının yeni ve kapsamlı haber anlayışı ve aktarımıyla varlığını sürdürmeye devam edeceğini söyleyen Gaggi, "Basın, teknolojik gelişimi de takip etmek zorunda" dedi. 
   
   Burda Haber sokakta 
   Ardından Doğan TV Center'da, CNN Türk'ten de canlı olarak yayımlanan, Doğan Holding Yönetim Kurulu Başkanı Aydın Doğan'ın da izleyici olarak katıldığı 'Sınırları Yok Olan Bir Dünyada Medyanın Geleceği' konulu panel yapıldı. 
   Nuri M. Çolakoğlu'nun yönettiği panele, Prof. Dr. Hubert Burda Burda Holding Yönetim Kurulu Başkanı, Almanya , Maurizio Romiti CEO, RCS Media Grup, İtalya , Nick Wrenn CNN International Haber Müdürü , Steffen Kragh CEO, Egmont Group, Danimarka ve Gerd Finkbeiner Man Roland Yönetim Kurulu Başkanı, Almanya konuşmacı olarak katıldı. 
   Prof. Dr. Burda, "En büyük hata ofiste oturmamız. Dışarı, sokağa çıkın. En iyi hik yeler orada çıkar. Aksi halde pazar payını kaybedersiniz. Benim en iyi pazar araştırmam, 12 yaşındaki kızım ve 14 yaşındaki oğlumdan geliyor" dedi. 
   Romiti ise TV'nin getirdiği rekabetçi ortama değinerek, "Bundan tedirgin değiliz. Gazete ve dergiler tıpkı 20 yıl önceki gibi yarın da olacaklar. Bence gelecekte farklı iletişim kanalları oluşmaya devam edecek" diye konuştu. 
   
   'Okuru tanımak şart' 
   Finkbeiner de, gazete ve dergilerin okurlarını daha iyi tanıyıp ne istediklerini bilmeleri halinde, gelecekten hiçbir endişe duymalarına gerek olmadığını söyledi. İnternet, yazılı basın ve diğer TV kuruluşları ile her zaman rekabete açık olduklarını belirten Wrenn ise, "Çeşitli basın organları olması çok güzel, böylece kıyaslama yapabiliyoruz. Ayrıca bunlar bilgi zenginliği oluşturuyor" şeklinde konuştu. 
   
   
   
   
</TEXT>
</DOC>
