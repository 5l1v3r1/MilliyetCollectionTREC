<DOC>
<DOCNO> 211844 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/29/spor/spo04.html </URL>
<DATE> 2004/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Kupa Kaplan'ı 0-1 
</HEADLINE>
<TEXT>

   Trabzonspor, ligin flaş ekibi Diyarbakırspor'u deplasmanda ilk kez forma giyen yeni transferi Volkan'ın 40 metreden attığı şık golle yıktı, çeyrek finale adını yazdırdı 
      
   151 gün sonra 
   LİGDE ikinci yarının ilk sınavında sahasında Konyaspor'a 3 - 0 yenilerek, herkesi şaşkınlığa uğratan Trabzon, Türkiye Kupası'nda moral buldu. Bordo - Mavili takım, sahasında son olarak 4. haftada Fenerbahçe'ye boyun eğen Diyarbakır'ın 151 gün süren yenilmezlik unvanına da son verdi. Karadeniz ekibini galibiyete Adanaspor'dan renklerine bağladığı Volkan'ın şık golü taşıdı. Ev sahibi, yakaladığı pozisyonlarda kaleci Petkoviç'i aşamadı. 
   
   Transfer harekatı 
   KARADENİZ ekibinde yönetim transfer yapılmayacağı şeklinde mesajler vermesine rağmen bu konudaki çalışmalarını yoğun bir şekilde sürdürüyor. Temas kurulan ve bonservisi elinde olan Brezilyalı Augusto Cesar'ın transferi için Brezilyalı menajer Miranda'da İstanbul'a geldi. Ayrıca Galatasaray'ın da ilgilendiği gurbetçi Fatih Sonkaya için de kulübü Roda ile anlaşma sağlandığı iddia edildi. 
   
   
   'Zoru başardık' 
   Semercioğlu mutlu 
   TRABZONSPOR'UN teknik patronu Turgay Semercioğlu, tur atlamalarının, ligdeki kritik Fenerbahçe maçı öncesi doping etkisi yapacağını söyledi. Genç teknik adam, "Oyuncularım zoru başardı. Fenerbahçe maçında aynı başarıyı göstererek, galip gelmek istiyoruz" dedi. 
   
   Özberk çaresiz 
   DİYARBAKIRSPOR'UN hocası Sakıp Özberk ise, iyi mücadele etmelerinin kendilerini tura taşıyamamasından yakındı. Tecrübeli çalıştırıcı, şans faktörünün de kendilerinden yana olmadığını belirterek, "Girdiğimiz pozisyonları cömertçe harcadık. Artık lige bakacağız" diye konuştu. 
   
   
   
</TEXT>
</DOC>
