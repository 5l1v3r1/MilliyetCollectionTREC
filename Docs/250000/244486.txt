<DOC>
<DOCNO> 244486 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/01/son/sonsiy14.html </URL>
<DATE> 2004/06/01/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Polonya'dan Türkiye'ye AB desteği... 
</HEADLINE>
<TEXT>

     Cumhurbaşkanı Ahmet Necdet Sezer, Avrupa'daki oluşumların AB'nin genişlemesiyle yeni bir boyut ve ivme kazandığını, ancak genişlemenin bir süreç olması gerektiğini belirterek, ''Türkiye'nin üyeliğinin gerçekleşmesi bu süreçte önemli bir aşama oluşturacaktır'' dedi. 
     Cumhurbaşkanı Sezer ve Polonya Cumhurbaşkanı Aleksander Kwasniewski, ikili görüşmelerin ardından heyetlerarası görüşmelere başkanlık ettiler. 
     Heyetlerarası görüşmelerden sonra iki ülke ilişkilerinin daha da geliştirmesini amaçlayan ''Eylem Planı'' imzalandı. 
     Belgeye, Dışişleri Bakanlığı Müsteşar Yardımcısı Volkan Bozkır ile Polonya Dışişleri Bakanlığı Müsteşarı Sariusz Najar imza koydu. 
     İki cumhurbaşkanı daha sonra ortak basın toplantısı düzenledi. 
     Cumhurbaşkanı Sezer, 5 yıl önce Anayasa Mahkemesi Başkanı olarak Polonya'yı ziyaret ettiğini anımsatarak, yeniden bu ülkeye gelmekten duyduğu memnuniyeti dile getirdi. Sezer, yaptığı görüşmelerde ikili ve bölgesel ilişkileri değerlendirdiklerini belirterek, güçlü temeller üzerinde geliştiğini ifade ettiği iki ülke ilişkilerinin daha da derinleştirilmesi konusunda görüş alış verişinde bulunduklarını kaydetti. Sezer, ''Gerek baş başa, gerek heyetler halinde yaptığımız görüşmeler, birçok konuya bakışımızdaki benzerliği birlikte saptama olanağını da vermiştir. Bundan mutluluk duyuyorum'' dedi. 
     Polonya'nın AB üyeliğinden duyduğu memnuniyeti dile getiren Sezer, Cumhurbaşkanı Kwasniewski'yi kutladı. 
     Sezer, Polonya'nın birlik üyeliği ile Avrupa'da hak ettiği yeri aldığını ifade ederek, ''Bu üyeliğin olumlu etkilerinin tüm Avrupa'da ve ötesinde hissedileceğine inanıyorum. Polonya'nın üyeliği ile NATO nasıl güçlendi ise AB de güçlenecektir'' dedi. 
     Avrupa'daki oluşumların, AB'nin genişlemesiyle yeni bir boyut ve ivme kazandığını ancak genişlemenin bir süreç olması gerektiğine inandıklarını kaydeden Sezer, Türkiye'nin üyeliğinin gerçekleşmesinin, bu süreçte önemli bir aşama oluşturacağını söyledi. 
     Sezer, başta Kwasniewski olmak üzere Türkiye'nin AB üyeliğine destek veren Polonyalılara teşekkür ederek, bu desteğin önümüzdeki dönemde de süreceğini kaydetti. 
     Türkiye ve Polonya'nın 600 yıllık ilişkileri bulunan iki dost ülke olduğunu ve bu dostluğun köklü bir kaynaktan beslendiğini belirten Sezer, şöyle konuştu 
     ''Güç dönemlerimizde birbirimizin yanında olduk. Dostluğumuzun kuşaktan kuşağa daha da güçlenerek süreceği kuşkusuzdur. Bize düşen görev, bu sürecin pürüzsüz bir şekilde ilerlemesine olanak verecek koşulları yaratmaktır. Eylem Planı, bu amacın gerçekleştirilmesine yönelik ortak istencimizi simgelemektedir. Plan'da öngördüğümüz hedeflerin gerçekleşmesi için ortak çaba göstereceğiz.'' Sezer, ticari ve ekonomik ilişkilerin, siyasal ilişkiler düzeyine çıkarılması için karşılıklı olarak yoğun çaba gösterilmesi gerektiğini de dile getirerek, ''Türkiye'ye yapılacak yatırımların getirisi çok yönlüdür. Polonya iş çevrelerinin bu olanağı iyi değerlendirmeleri gerekmektedir. Bu nedenle iş adamlarımızın Polonya'daki yatırımlarına Polonyalı iş adamlarınca ülkemde yapılacak yatırımlarla karşılık verilmesini bekliyoruz. Ticaret ilişkilerimizdeki olumlu eğilimin sürdürülmesini diliyorum'' diye konuştu. 
     
     KWASNİEWSKİ'NİN SÖZLERİ 
     Polonya Cumhurbaşkanı Kwasniewski de, Cumhurbaşkanı Sezer'i ülkesinde ağırlamaktan duyduğu memnuniyeti dile getirdi. İki ülke arasındaki ilişkilerin çok iyi düzeyde olduğunu ifade eden Kwasniewski, karşılıklı yapılan üst düzey ziyaretleri anımsatarak, bunun, ikili ilişkilerin geldiği noktanın kanıtı olduğunu söyledi. 
     Yaptıkları görüşmelerde, ticari ilişkilerin daha da geliştirilmesini ele aldıklarını, güvenlik ve askeri işbirliğinden söz ettiklerini anlatan Kwasniewski, bütün bu konuların Eylem Planı'nda yer aldığını belirtti. 
     Kwasniewski, görüşmede, İstanbul'da yapılacak NATO zirvesini de ele aldıklarını belirterek, zirvenin önemine değindi. 
     Görüşmelerde, Irak konusunu da değerlendirdiklerini ifade eden Kwasniewski, Irak'ta istikrarın sağlanması ve toprak bütünlüğünün korunmasını istediklerini kaydetti. 
     Kwasniewski, görüşmelerde, AB konusunu da ele aldıklarını belirterek, ''Türkiye ile müzakerelere oturulması konusunda destek veriyoruz. Türkiye'nin AB'de bulunması gerektiğini görüşmelerde dile getirdik'' dedi. 
     
     MEÇHUL ASKER ANITI'NI ZİYARET 
     Cumhurbaşkanı Sezer, daha sonra 2. Dünya Savaşı sırasında Nazi ordularınca bombalanan Brühl Sarayı'nın kalıntılarından oluşan Meçhul Asker Anıtı'nı ziyaret ederek çelenk koydu, saygı duruşunda bulundu. 
     Ziyaret sırasında iki ülke ulusal marşlarını seslendiren Onur Kıtası, resmi geçit yaptı. 
     Sezer, anıt özel defterini de imzaladı. 
     
</TEXT>
</DOC>
