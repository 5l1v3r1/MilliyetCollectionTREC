<DOC>
<DOCNO> 238045 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/07/son/sondun10.html </URL>
<DATE> 2004/05/07/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Papadopulos, 'mazeret' mektubu gönderdi... 
</HEADLINE>
<TEXT>

     Kıbrıs Rum yönetimi lideri Tasos Papadopulos, ''Kıbrıslı Rumların önceliğinin, BM Barış planını neden reddettiklerinin haklılığını kanıtlamak olduğunu'' açıkladı. 
     Papadopulos, bir gazetecinin ''önceliğin ne olduğu'' yolundaki sorusuna karşılık, ''Öncelik referandumda ifade edilen 'hayır'ı haklı göstermek ve hemen hemen tüm Avrupa ülkelerinde var olan hayal kırıklığını azaltmak'' dedi. 
     Bu arada Rum lideri Papadopulos, yabancı ülke liderlerine gönderdiği özel mektuplarla, 24 Nisan'da yapılan referandumda Annan planına niçin 'hayır' dediklerini ayrıntılı biçimde anlatıyor. 
     Papadopulos, özel temsilcisi, eski DİSİ Başkanı Yannakis Matsis aracılığıyla İspanya Başbakanı Jose Luis Rodrigues Zapatero'ya gönderdiği mektupta, ''Kıbrıs Rum tarafının barışı değil, BM planını reddettiğini ve bunun nedenlerini'' ayrıntılı bir biçimde izah etti. 
     Matsis, Papadopulos'un mektubunu Madrid'de İspanya Dışişleri Bakanı Miguel Angel Moratinos'a verdi. 
     Mektupta, ''Kıbrıs Rum halkının, adanın yeniden birleşmesi için mücadele edeceği ve BM kararları ile AB prensipleri temelinde bir anlaşma için çalışılacağı'' belirtildi. 
     Papadopulos, bir başka mektubu da Sosyal Demokratlar Hareketi EDEK'in fahri başkanı Vasos Lisaridis vasıtasıyla Libya lideri Muammer Kaddafi'ye gönderdi. 
     Lisaridis, Libya'dan sonra Mısır'a giderek, Mısır Devlet Başkanı Hüsnü Mübarek'le görüşecek ve kendisine Papadopulos'un mektubunu sunacak. 
     
</TEXT>
</DOC>
