<DOC>
<DOCNO> 244558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/01/son/sontur31.html </URL>
<DATE> 2004/06/01/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Hızlandırılmış trenin ilk yolcusu Erdoğan olacak... 
</HEADLINE>
<TEXT>

     Devlet Demiryolları TCDD , Ankara-İstanbul arasında ulaşımı 5 saate indirecek hızlandırılmış tren seferlerine 4 Haziran Cuma günü başlayacak. İstanbul'dan Ankara'ya gerçekleştirilecek ilk seferde Başbakan Recep Tayyip Erdoğan'ın da yolculuk yapması bekleniyor. 
     AA muhabirinin aldığı bilgiye göre, TCDD, hızlandırılmış trenlerin sefere başlayacak olması nedeniyle Cuma günü İstanbul'da tören düzenleyecek. 
     Törenin ardından tarifeli hızlandırılmış tren İstanbul'dan Ankara'ya hareket edecek. Bu trende Başbakan Erdoğan'ın da yolcuların arasında bulunacağı bildirildi. TCDD, Ankara-İstanbul hattında kalkış saati 06.00 ve 18.00 olmak üzere karşılıklı hızlandırılmış tren seferi düzenleyecek. 
     Bu arada hızlandırılmış trenlere isim koyabilmek için internette öneri toplayan TCDD, önerilerin ardından en çok ilgi gören 10 adet isim için Ankara ve İstanbul garlarında anket başlattı. Vatandaşlardan Haliç, Yakup Kadri Karaosmanoğlu, Haydarpaşa, Necip Fazıl, Nazım Hikmet, Marmaray, İstanbul, Gazi, Yahya Kemal Beyatlı, Mehmet Akif Ersoy isimlerinden birisini seçmeleri isteniyor. 
     Bugün yapılan deneme seferinde kullanılan trene geçici olarak ''Yahya Kemal Beyatlı'' ismi verilirken, anket sonuçlarında en çok tercih edilen isimin hızlı trenlere verileceği belirtildi. 
     Öte yandan TCDD'nin hızlandırılmış trenleri kamuoyuna anlatmak ve vatandaşların özellikle hemzemin geçitlerden daha dikkatli geçiş yapmalarını sağlamak amacıyla televizyonlarda skeç yayınlatacağı öğrenildi. 
     
</TEXT>
</DOC>
