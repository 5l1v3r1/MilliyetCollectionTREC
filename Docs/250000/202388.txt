<DOC>
<DOCNO> 202388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/16/spor/spo15.html </URL>
<DATE> 2003/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

   
   Zidane zirvede    FIFA'NIN geleneksel Yılın Futbolcusu ödülü, üçüncü kez Zinedine Zidane'ın oldu. İsviçre'nin Basel kentindeki galada ödülüne kavuşan Real Madrid'in Fransız yıldızı, Thierry Henry'yi sürpriz şekilde geride bıraktı. Ronaldo ise üçüncülükle yetindi. Bayanlarda ödüle Alman Birgit Prinz ulaşırken, 2003 Fair Play ödülünü Celtic seyircisi kazandı, "Yılın Takımı" yine Brezilya oldu. 
   
   Scholl'den tepki    ŞAMPİYONLAR Ligi'nde Real Madrid'le eşleşen Bayern Münih'in Türk asıllı futbolcusu Mehmet Scholl, Beckham'a yüklendi. Scholl, "Zidane'a, Ronaldo'ya, Figo'ya, Raul'a ve Roberto Carlos'a saygı duyuyorum. Ancak Beckham saygı duyulacak bir futbolcu değil. Bayern'de olsa ilk 11'de oynaması zor" dedi. 
   
   Erdoğan sevindirecek    BAŞBAKAN Recep Tayyip Erdoğan, Dünya ve Avrupa şampiyonalarında dereceye giren ve ödül almaya hak kazanan sporculara bugün ödüllerini verecek. Törende, 22206.21 Cumhuriyet Altını karşılığında, toplam 2 trilyon 472 milyar 856 milyon 800 bin liralık ödül dağıtılacak. 
   
   Ganea ayrıldı    RUMEN futbolcu Viorel Ganea ile Bursaspor'un yolları ayrıldı. Diyarbakırspor maçının ardından yönetime gitmek istediğini söyleyen Ganea'nın menajeri George Popescu ile Bursaspor yönetiminin toplantı yaptığı ve sözleşmenin karşılıklı olarak fesh edildiği açıklandı. Popescu, Ganea'nın başka takıma gitmek için değil, özel sorunları nedeniyle ayrıldığını ifade etti. 
   
   Rize'de isyan çıktı    ÇAYKUR Rizespor'da Samsun yenilgisi sonrası tepki alan Kürşat ve Koray resti çekti. Kırmızı kart gördüğü için protesto edilen Kürşat'ın, hocası Hikmet Karaman'a "Sevilmediğim yerde duramam" derken, penaltıya yol açtığı için eleştirilen Koray da, "Sürekli küfür yiyoruz. İstenmiyorsam giderim" dedi. 
   
   Deniz yuvada kaldı    GALATASARAY'IN transfer listesinde bulunan Gençlerbirliği'nin milli oyuncusu Deniz Barış kulübünde kaldı. Kırmızı-Siyahlı takım ile sezon sonunda bitecek olan sözleşmesinin uzatılması konusunda anlaşan Deniz, bugün mukavelesini iki yıl daha uzatan imzayı atacak. 
   
   Kupada ilk randevu    TÜRKİYE Kupası ikinci kademe maçında bugün Sakaryaspor ile Denizlispor karşı karşıya gelecek. Denizli'nin isteği üzerine bir gün öne çekilen mücadele, Adapazarı Atatürk Stadı'nda 13.00'te başlayacak. Karşılaşmayı Hakan Özkan yönetecek. 
   
   Uyanık lejyonerler    LİGİN son haftası öncesi 5 yabancı futbolcu sarı kart cezalısı durumuna düşerek, takımlarını yalnız bıraktı. Beşiktaş'da Giunti, Gaziantepspor'da Lazarov, İstanbulspor'da Balili, Diyarbakırspor'da Jupi ve Samsunspor'da Da Silva dördüncü sarı kartlarını görerek noel tatilini bir hafta öne aldı. 
   
   Erman Toroğlu'na DMG'den kınama    DMG Yayın Konseyi Hürriyet Kadın Grubu'nun yapmış olduğu başvuruyu görüşerek Erman Toroğlu'nun kınanmasını kararlaştırdı. Konseyin yaptığı açıklamada ise şu görüşlere yer verildi Erman Toroğlu'nun 24.10.2003 tarihli "Hakemin Bakiresi" başlıklı yazısı incelendiğinde kullandığı bazı ifadelerin DMG Yayın İlkeleri'nin 5. Yayınlarda hiç kimse ırkı, cinsiyeti, sosyal düzeyi veya ilişkisi, dini inançları, fizik kusurları veya yaşı nedeniyle aşağılanamaz ve kınanamaz ve 6. Düşünce, vicdan ve ifade özgürlüğünü sınırlayıcı genel ahl k anlayışını, din duygularını, aile kurumunun temel dayanaklarını sarsıcı yayın yapılamaz maddelerine aykırı olduğunu tesbit etmiş ve yazarın kınanmasına karar veren Konsey, bu konu ile ilgili olarak Spor Servisi'nin de yazı değerlendirmelerinde daha dikkatli olması gerektiği kanısına varmıştır. Ayrıca Konsey, Hürriyet çalışanlarından oluşan Kadın Grubu'nun yayınlar konusunda gösterdiği titizlik takdirle karşılanmıştır. 
   
   
</TEXT>
</DOC>
