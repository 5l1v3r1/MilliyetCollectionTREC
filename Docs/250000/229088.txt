<DOC>
<DOCNO> 229088 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/06/son/sonyas11.html </URL>
<DATE> 2004/04/06/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Nirvana'nın solisti Kurt Cobain öldürüldü mü 
</HEADLINE>
<TEXT>

     ABD'de ve dünyada kendi yarattığı ''grunge'' tarzı rock ile gençliğin idollerinden birisi haline gelen Kurt Cobain'in intihar etmediği, cinayete kurban gittiği iddia edildi. 
     Ölümünün 10. yılında hayranları Cobain'i ABD'de çeşitli etkinliklerle anarken, dün piyasaya çıkan bir kitapta, Cobain'in dul karısı Courtney Love, ünlü rock yıldızının ölümünde rol oynamakla suçlandı. 
     Max Wallace ve Ian Halperin'in birlikte yazdıkları, ''Love and Death The Murder of Kurt Cobain'' Aşk ve Ölüm Kurt Cobain Cinayeti adlı kitapta, Nirvana'nın şarkıcı ve gitaristi Cobain'in intihar etmediği ileri sürülüyor, rock yıldızının karısı Courtney Love'ın davranış ve açıklamalarının ne kadar şüpheli olduğu ispatlanmaya çalışılıyor. 
     Yazarlar, Cobain'in ölümünden önce aldığı aşırı dozda eroin nedeniyle tabancayla intihar edemeyecek durumda olduğunu savunuyor ve silahta parmak izi bulunmamasının ve intihar notunun inandırıcılığının şüpheli olduğunu ifade ediyorlar. 
     Ünlü yıldızın 8 yıldır ölümünü araştıran Halperin ve Wallace, Cobain'in cesedi bulununcaya dek geçen 3 gün içinde eşi Courtney Love'ın şüpheli davranış ve açıklamalarda bulunduğunu öne sürüyor. Love ise iddiaları kesin dille reddediyor. 
     Yazarlar, bunca yıl süren araştırmalarından sonra Courtney Love'dan başka zanlının bulunmadığını dile getiriyorlar. 
     Uyuşturucuyla başı dertte olan ve bu nedenle 12 yaşındaki kızının da velayetini kaybeden punk rockçı Love, ayrıca dün uyuşturucu kullanmak ve düzeni bozmak suçlarından yargıç karşısına çıktı. 
     Cobain ve grubu Nirvana'nın ''Smells Like Teen Spirit'' adlı parçaları VH1 adlı müzik kanalı tarafından son 25 yılın en iyi şarkısı seçilmiş, şarkının bulunduğu ''Nevermind'' adlı albüm 12 milyondan fazla satmıştı. 
     Cesedi 8 Nisan 1994'te bulunan Cobain'in 5 Nisan'da intihar ettiği açıklanmıştı. Araştırma sonunda bulunan cesedin Cobain'e ait olduğu dünyaya flaş haber olarak duyurulmuştu. 

     
</TEXT>
</DOC>
