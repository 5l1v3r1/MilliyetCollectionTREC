<DOC>
<DOCNO> 245771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/06/son/sonsiy03.html </URL>
<DATE> 2004/06/06/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
TCK değişiyor... İşte tasarıdan başlıklar... 
</HEADLINE>
<TEXT>

     Türk Ceza Kanunu TCK Tasarısı, bu ay sonunda TBMM Adalet Komisyonu'nda görüşülmeye başlanacak. 
     Alt komisyonun 7 ay süren çalışmasıyla 350 maddeye indirilen ve ilgili çevrelere gönderilerek tartışmaya açılan TCK Tasarısı'nın, bu yasama yılında TBMM'den geçmesi zor görünüyor. 
     TBMM Adalet Komisyonu Başkanı Köksal Toptan, AA muhabirine yaptığı açıklamada, tasarıyı bu ay sonunda görüşmeye başlamayı planladıklarını söyledi. Tasarının TBMM tatile girmeden önce komisyon aşamasını tamamlamayı ve Genel Kurul gündemine girmesini istediklerini belirten Toptan, şunları söyledi 
     ''Gelecek yasama döneminde komisyonlar yeni baştan oluşacak. Adalet Komisyonu, bu dönem çıkardığı önemli yasalar ve ortaya koyduğu çalışmayla milletvekilleri için cazip bir komisyon oldu. Uzun süren bir çalışmayla ve uzlaşmayla bu noktaya gelen tasarı, yeni oluşacak komisyonda yeni baştan ele alınmak, belki yeniden alt komisyon oluşumu istenebilir. Bu da süreci çok uzatır. Ama tasarıyı bu dönemde komisyondan geçirebilirsek, Genel Kurul'da ele alınmazsa bile tatil sonrasında görüşülebilir.'' Toptan, TBMM'nin 15 Temmuz'da tatile girmesinin planlandığını hatırlatarak, ay sonunda başlayacak görüşmelerin, komisyonun haftada bir gün yerine, 4-5 gün çalışarak bitebileceğini söyledi. Toptan, ''350 maddelik tasarının alt komisyonda uzlaşmayla çıkması nedeniyle tatile kadar çıkabileceğini umut ediyorum'' dedi. 
     Toptan, tasarının bu yasama yılında Genel Kurul'dan geçip geçmeyeceği sorusuna, ''Onu bilemem. Bizim dışımızda...'' dedi. 
     
     YARGI ÇERVELERİ TARTIŞIYOR 

     Alt Komisyon 20 Ekim'de başladığı TCK Tasarısı üzerindeki çalışmalarını, 13 Mayıs'ta tamamlandı. Komisyon, 58 toplantıda, Hükümet'ten 503 madde olarak gelen tasarıyı 350 maddeye indirdi. 
     Zaman zaman sert tartışmalara neden olan tasarı, önemli değişikliklere uğradı. Mayıs ayında hazırlanan rapor, üniversitelere, yargı çevrelerine, barolara gönderilerek, eksikliklerin tespiti ve önerileri istendi. 
     
     YENİ DÜZENLEMELER 

     1926 yılında çıkan TCK'da, bugüne kadar 50'nin üzerinde değişiklik yapıldı. 
     Töre ve namus cinayetlerinde ''haksız tahrik'' ve evlilik dışı çocuğunu öldüren anneye verilen ceza indirimi kaldırılan TCK Tasarısı'nda, yapılan önemli değişikliler şöyle 
     ''-Soykırım suçları ile insanlığa karşı suçlar tanımlandı. 
     -Gerçek kişilerin yanı sıra tüzel kişilere de yaptırım uygulanacak. 
     -Suçtan elde edilen kazançlar müsadere edilecek. 
     -Haksız tahrik indirimi ancak bir haksız fiil karşısında kalındığı takdirde uygulanacak. 
     -Para cezalarında gün hesabı yapılacak. 
     -Organ nakli müeyyide altına alındı. 
     -İşkence ve eziyet suçlarını caydırıcı hükümler getirildi. 
     -Cinsel dokunulmazlıklar ve cinsel suçlar, Genel ahlaka karşı suçlar faslından çıkarılarak, İnsan hayatına karşı suçlar bölümüne alındı. 
     -Hırsızlık ve kapkaç suçlarına ağır müeyyideler getirildi. 
     -Çevrenin kirletilmesi ve tahribi ile ilgili yeni düzenlemeler yapıldı. 
     -Sağlıksız bina yapımını önleyici tedbirler getirildi. Ruhsata aykırı ve ruhsatsız binalara elektrik, doğalgaz, su gibi hizmetleri getirenlere ceza uygulanacak.'' 

     
</TEXT>
</DOC>
