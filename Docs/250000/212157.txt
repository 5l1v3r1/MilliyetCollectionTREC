<DOC>
<DOCNO> 212157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/30/son/sondun23.html </URL>
<DATE> 2004/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollanda Hükümeti Türkiye'nin üyeliği hakkında 2'ye bölündü 
</HEADLINE>
<TEXT>

     Türkiye'nin Avrupa Birliği'ne üye yapılması konusunda Hollanda Hükümeti içinde derin görüş ayrılıkları bulunduğu bildirildi. 
     Volkskrant gazetesi ilk sayfasında, Lahey'deki hükümet kaynaklarına dayandırarak geniş yer verdiği haberde, bazı bakanların Türkiye'nin üyeliğine şiddetle karşı çıktıklarını, bazılarının da önemli kuşkuları bulunduğunu yazdı. 
     Bakanlar kurulunda geçen hafta Türkiye yüzünden sert tartışmalar oldu. Tartışma, Dışişleri Bakanı Ben Bot'un Türkiye'nin üyelik sürecinde artık daha fazla oyalanmaması, müzakere tarihi alması konusunda Ankara'ya tekrar ret cevabı verilmemesi gerektiği yolundaki görüşü üzerine başladı. 
     Türkiye'nin üyeliğine en sert şekilde koalisyonun ikinci büyük ortağı Liberal Parti karşı çıkıyor. Bu partiye mensup Maliye Bakanı ve Başbakan Yardımcısı Gerrit Zalm, Türkiye'nin üyeliğine karşı çıkanların başını çekiyor. Bu bakana aynı partiden, İçişleri Bakanı Johan Remkes ile Sağlık Bakanı Hans Hoogervorst, Hıristiyan Demokrat Parti'den Tarım Bakanı Cees Veerman ile Adalet Bakanı Piet Hein Donner, koalisyonun küçük ortağı Demokratlar 66 Partisi'nden de Kamu Yönetimi Yenileme Bakanı Thom de Graaf destek verdiler. 
     Liberal Partili Maliye Bakanı ve Başbakan Yardımcısı Gerrit Zalm'a göre, Ankara'ya üyelik kapısının açılacağını bu kadar rahatlıkla söyleyebilmek mümkün değil. Türkiye yoksul bir ülke ve üye olduğu takdirde Hollanda'ya yoğun bir işçi akını başlayabilir. Ayrıca, Türkiye'nin ekonomik yönden zayıf olması Brüksel'den çok fazla maddi destek almasını gerektirir ve bunun da Hollanda'da vergisini ödeyen vatandaşlara yıllık maliyeti bir milyar euroya ulaşabilir. 
     Liberal Partili bakanlar, Dışişleri Bakanı Ben Bot'un kısa bir süre önce bir Alman gazetesine verdiği demeçte, Türkiye'nin üyeliğe kabul edilmesinin İslam'a olumlu bir sinyal olabileceği yolundaki görüşünü de eleştirdiler. 
     Gazetenin haberine göre, bakanlar kurulu, şubatın ikinci yarısında özel olarak Türkiye'nin üyeliği konusunu görüşmek üzere Başbakanlık konutunda toplanacak. 
     
</TEXT>
</DOC>
