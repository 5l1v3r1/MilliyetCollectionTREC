<DOC>
<DOCNO> 208521 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/14/yazar/civaoglu.html </URL>
<DATE> 2004/01/14/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
Başörtü savaşları 
</HEADLINE>
<TEXT>

   
   Kardeşin kıvılcımlarıyla oluştu. Yazının devamındaki karikatüre bakınız... G.C. 
   
      Alma ve Lila adlı bu iki kız kardeş, İslamla hiç ilgisi olmayan bir ailede doğmuş ve yetişmişlerdi. 
   Baba Ate, yani Allah'a inanmayan bir Musevi avukat. Anne ise Cezayir'in İslamın ibadet, örtünme, oruç gibi gereklerinin yerine getirilmediği kesiminden bir bedevi kökenli... Başını hiç örtmemiş. Tam bir Parisli gibi yaşıyor. 
   Ve kızlar yetişkin olunca birden başlarını örtüvermişler. 
   Paris Henry Wallon Lisesi'ndeki sınıflarına türbanla girmek isteyince, okul yönetimi tarafından içeri alınmadılar. 
   Okul disiplin kurulu, iki kız kardeşi okuldan uzaklaştırdı. 
   Evlerinde, açık öğretim sisteminde eğitimi sürdürüyorlar. 
   
   Laik Ayetullahlar 
   Baba "Ate" avukat Levy, bunun üzerine kıyameti kopardı. 
   Aile, göçmen - geçici işçi ve kızları da kenar mahallelerin işçi çocukları değil Fransız yurttaşı oldukları için, medya gündeminin ilk maddesi oluverdiler. 
   Fotoğrafları gazetelerin birinci sayfalarında, dergilerin kapaklarında yayımlanmakta. 
   TV tartışma programlarında en ağırlıklı politikacıların, yazarların yanı sıra Yahudi Ate avukat Levy ve başı türbanlı kızları da var artık. 
   
      Baba, ilginç konuşmalar yaparak Ate tarafını açıkça ortaya koydu sık sık 
   "Benim anlayışıma göre kızlarımın bu tercihi bir hata. İslamiyette bir kadının kendini tam olarak var edebileceğinden kaygılıyım. Ama öte yandan da onların bu örtünme tercihlerine saygı duyuyorum. Tıpkı onların da benimkine saygı duydukları gibi... Kızlarımı okuldan ihraç ederek milyonlarca Fransız Müslüman vatandaşının dini tercihlerini lekelemişlerdir. Bu çocukların atalarının dinlerine riayet etmekle çirkin bir şey yaptıklarını söylemek infial yaratmanın en garantili yoludur. Fransa'da bunu yapanlar laik Ayetullahlardır..." 
   
   Hangi sakal 
   Şimdi, bu durumda, Avrupa başörtü savaşları Musa kökeninden Musevi denebilecek Ate bir avukat olan Baba Levy ile onun başlarını örten kızlarından mı çıkmış oluyor 
   Komplo teorisyenleri "işte gene Yahudi parmağı" diyebilirler. Karikatürdeki sakalın, iki tarafı uzun ve ortası kısa köktendinci Musevi sakalı olduğu kabusunu da yaşayabilirler. 
   Bunlar... Tek bir kare görüntüsüyle bir buçuk saatlik "film şeridi" tanımlamak gibi sığ bakış olur. 
   Olayı yansıtmaktan amacım "başörtüsü" içindeki masumiyeti olduğu kadar, masumiyetle ilgisi olmayan ve "başörtüsü" üzerinden siyaset rantı kapmak çabasındakilerin - bizde olduğu gibi, Avrupa'da da - İslamdan çok uzak, hatta İslam karşıtı... Tüm dinlerden uzak, hatta dinler karşıtı m ü t t e f i k l e r i n i ortaya koymaktır. Hadisenin sosyal - siyasal dokusunun göründüğünden çok daha karmaşık olduğunu, çözümün kafaları daha da karıştırmakta olmadığını simgesel bir örnekle vurgulamaktır. 
   O nedenle şimdi Fransa'da "sadeleştirmek" söyleminin altı çiziliyor ve "dini simgelerle okula gelmeyi yasaklayan" yasa tasarısı genişletiliyor "siyasal simgeler de, örneğin Nazi simgesi g a m a l ı h a ç" da "yasaklar kapsamına alınıyor. 
   
      
   
</TEXT>
</DOC>
