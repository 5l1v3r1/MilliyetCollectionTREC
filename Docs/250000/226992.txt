<DOC>
<DOCNO> 226992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/30/son/sontur25.html </URL>
<DATE> 2004/03/30/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Mustafa İzol'ün tahliyesine itiraz... Kırcı'nın durumu ne olacak 
</HEADLINE>
<TEXT>

     Yargıtay Ceza Genel Kurulu, Yargıtay 1. Ceza Dairesi'nin Mustafa İzol'un tahliyesine olanak sağlayan kararına yapılan itirazı yerinde buldu. 
     Yargıtay 1. Ceza Dairesi, Mustafa İzol hakkındaki 12 idam kararının birleştirilerek, idam cezasını kaldıran yasa uyarınca tek bir müebbet ağır hapis cezasına dönüştürülmesine ilişkin kararı yazılı emir yoluyla incelemişti. 
     1. Ceza Dairesi, İzol'un mahkumiyeti müebbet ağır hapis cezasına dönüştürüldükten sonra Terörle Mücadele Yasası uyarınca 8 yıl yatmasını yeterli bulmuş ve tahliyesine karar vermişti. 
     Bunun üzerine, İzol, tahliye edilmişti. 
     Yargıtay Cumhuriyet Başsavcılığı bu karara itiraz ederek, İzol için en lehe olan yasanın idam cezasını kaldıran 4771 sayılı yasa olduğunu, infazının da bu yasa uyarınca yapılması gerektiğini belirterek, 1. Ceza Dairesi'nin kararına itiraz etmiş, kaldırılmasını istemişti. 
     İtirazı bugün görüşen Yargıtay Ceza Genel Kurulu, Başsavcılığın gerekçelerini yerinde gördü ve itirazı kabul etti. 
     Genel Kurul, İzol hakkındaki idam kararları tek bir müebbet ağır hapis cezasına çevrildikten sonra infazının başka yasa olan Terörle Mücadele Yasası'na göre yapılamayacağına hükmetti. 
     Genel Kurul, İzol hakkındaki infazın da yararlandığı idam cezasını müebbet ağır hapis cezasına dönüştüren 4771 sayılı yasa uyarınca yapılması gerektiğine karar verdi. Genel Kurul, İzol için en lehe olan yasanın 4771 sayılı yasa olduğunu ve bu nedenle infazına ilişkin uygulamanın da bu yasa üzerinden yapılması gerektiğine dikkati çekti ve İzol'un müebbet ağır hapis cezasının 30 yıl üzerinden infazının gerektiğine karar verdi. 
     Genel Kurul, kararı 8'e karşı 16 üyenin oyuyla verdi. 
     Genel Kurul'un kararı bağlayıcı olduğu ve infaza ilişkin kazanılmış hak doğurmadığı için İzol'un infaza ilişkin durumu yeniden ilgili mahkeme tarafından değerlendirilecek. 
     Yargıtay 1. Ceza Dairesi, hakkında tahliye kararı verdiğinde yaklaşık 23 yıldır cezaevinde bulunan İzol'un Genel Kurul'un kararı gereği yaklaşık 7 yıl daha cezaevinde yatması gerekecek. 
     Mustafa İzol, 1980 yılında 12 kişiyi öldürmekten 12 kez ölüm cezasına çarptırılmıştı. 
     
     KIRCI'NIN DURUMU 
     Yargıtay 1. Ceza Dairesi, Bahçelievler'de 7 TİP'li öğrenciyi öldürdüğü için 7 kez idam cezasına çarptırılan Haluk Kırcı'nın cezasının tek bir müebbet ağır hapis cezasına dönüştürülmesine ilişkin yerel mahkeme kararını da yerinde bularak onamıştı. Daire, Kırcı'nın bundan sonra tabi olacağı infaz statüsünün de ilgili yerel mahkemece belirlenmesine karar vermişti. 
     Bunun üzerine, Kırcı'nın avukatları Ödemiş Ağır Ceza Mahkemesi'ne, Yargıtay 1. Ceza Dairesi'nin İzol kararını gerekçe göstererek tahliye talebinde bulunmuşlardı. 
     Ödemiş Ağır Ceza Mahkemesi, talebi yerinde bularak, Kırcı'nın tahliyesine karar vermişti. 
     Yargıtay Ceza Genel Kurulu'nun İzol hakkında verdiği bugünkü karardan sonra Kırcı'nın tahliyesine ilişkin karar da yeniden değerlendirilecek. 
     
</TEXT>
</DOC>
