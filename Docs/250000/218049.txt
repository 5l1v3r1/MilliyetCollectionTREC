<DOC>
<DOCNO> 218049 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/26/son/sonspo25.html </URL>
<DATE> 2004/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İsmet Arzuman ilk kez bir FB-GS derbisi yönetecek 
</HEADLINE>
<TEXT>

     Birinci Süper Futbol Ligi'nde 29 Şubat Pazar günü yapılacak Fenerbahçe-Galatasaray karşılaşmasını yönetecek olan hakem İsmet Arzuman, kariyerinde ilk kez bu büyük derbide düdük çalacak. 
     Emekli astsubay olan 40 yaşındaki İzmir Bölgesi hakemi İsmet Arzuman, Birinci Süper Lig'de 6 sezondur maç yönetmesine karşın, yalnızca 1 derbi maçta görev aldı. İsmet Arzuman'ın yönetiminde, bu sezonun ilk yarısında Beşiktaş ile Galatasaray arasında yapılan maç 0-0 sonuçlandı. İsmet Arzuman 2003-2004 sezonunda bugüne dek 14 Birinci Süper Lig, 2 de Türkiye Kupası maçı yönetti. 
     Pazar günkü derbi maçta karşı karşıya gelecek olan Fenerbahçe ile Galatasaray'ın, İsmet Arzuman'ın yönetimindeki maçlarında rakiplerine büyük üstünlük sağladıkları görülüyor. 
     İsmet Arzuman, bugüne dek Fenerbahçe'nin 4'ü lig, 1'i Türkiye Kupası olmak üzere toplam 5 maçını yönetirken, sarı-lacivertliler bu maçlardan 4'ünü kazanmayı başardı. Fenerbahçe, İsmet Arzuman yönetimindeki tek beraberliğini ise bu sezon ligde Bursaspor karşısında 2-2'lik skorla aldı. Arzuman'ın görev yaptığı maçlarda Fenerbahçe rakip filelere 12 gol atarken, kalesinde 6 gol gördü. 
     Galatasaray ise İsmet Arzuman'ın yönettiği 9 maçından 7'sini kazanırken, 1 beraberlik 1 de yenilgi aldı. Sarı-kırmızılı takım, Arzuman yönetiminde bu sezon Malatyaspor ile 2-2 berabere kalırken, Denizlispor'a 1-0 yenildi. İsmet Arzuman'ın yönettiği maçlarda rakiplerine 20 gol atan Galatasaray, kalesinde yalnızca 5 gol gördü. 
     
</TEXT>
</DOC>
