<DOC>
<DOCNO> 225447 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/25/son/sondun38.html </URL>
<DATE> 2004/03/25/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Moskova'da Türk standına yoğun ilgi 
</HEADLINE>
<TEXT>

     Moskova 11. Uluslararası Turizm Fuarı'ndaki Türkiye standı Ruslardan yoğun ilgi görüyor. 
     Çok sayıda Türk turizm şirketinin temsil edildiği fuarda, Türk firmalarının otellerini ve Türkiye'yi tanıttığı broşür ve afişler kısa sürede tükendi. 
     Türk şirketlerinin çalışmalarını yakından izleyen Kültür ve Turizm Bakanlığı Müsteşar Yardımcısı Ali Alp, Rus ve Türk gazetecileri Türkiye'nin turizm hedefleri hakkında bilgilendirdi. 
     Alp, dün başlayan fuarın çok verimli geçtiğini belirterek, Türkiye'ye Almanya'dan sonra en fazla turistin Rusya'dan geldiğini ve Rus turist sayısında 5 yıl gibi bir sürede birinci sırayı amaçladıklarını söyledi. 
     Rus ve Türk halkının çok yakın bir kültürü paylaştığını ifade eden Alp, Rus turistlerin 5 yılda birinci sırayı alacağının göstergelerini bu fuarda çok net gördüğünü de belirtti. 
     Bu arada, Cumhurbaşkanlığı Senfoni Orkestrası'nın Türk standında verdiği küçük konser, fuara renk kattı ve büyük bir ilgiyle izlendi. 
     Moskova 11. Uluslararası Turizm Fuarı yarın sona erecek. 
     
</TEXT>
</DOC>
