<DOC>
<DOCNO> 203215 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/19/son/soneko21.html </URL>
<DATE> 2003/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Sanayi Bakanı Coşkun, DİSK Başkanı'ndan özür diledi... 
</HEADLINE>
<TEXT>

     Sanayi ve Ticaret Bakanı Ali Coşkun, tekstil ve hazır giyim konusunda yapılan toplantının dünkü bölümüne hükümet temsilcileri katılmadığı için DİSK Genel Başkanı Süleyman Çelebi'nin yaptığı sitemi saygıyla karşıladığını belirterek, ''Tabii sitem etme hakkınız var. Hükümet adına özür dilerim'' dedi. 
     Coşkun, DİSK ve Friedrich Eberth Vakfı'nca düzenlenen ''Yıl 2005 Kotasız Ticaret Koşullarında Dünya Tekstil ve Hazır Giyim Sanayiinin Geleceği Küresel Rekabet Ortamında Türkiye'nin Sektördeki Yeri ve Yönelimleri'' konulu konferansın ikinci günündeki oturumuna katılarak, bir konuşma yaptı. 
     Dün başlayan konferansa programının yoğunluğu nedeniyle katılamadığını belirten Coşkun, şunları söyledi 
     ''Her ne kadar ilişkili bakanlığınız Çalışma ve Sosyal Güvenlik Bakanlığı olsa da çalıştığınız işyeri Sanayi Bakanlığı'nı ilgilendirdiği için sizin bakanlığınız olarak görüyorum. Dün arkadaşlar sitem etmişler. Gayet doğal. Demokrasilerde nasıl ki siyasi partiler vazgeçilmez unsurlarsa, sivil toplum kuruluşları da siyasi partiler kadar önemli. Onun için geçmiş yıllarda kalan önyargılarla birbirimize bakmayalım. Biz siziz, siz de bizsiniz. Benim şahsımda ya da Kürşad bey hakkında tabii sitem etme hakkınız var. Hükümet adına özür dilerim. Ama bir de benim sitemim var size. Süleyman beyi uzun zamandır tanırım. Kardeşim gibi sevdiğim bir insan. Açık, dürüst, fikirlerini açıkça söyleyen, kırmadan, gücendirmeden ama eğilmeden, bükülmeden fikirlerini söyleyen bir insan. Süleyman beyin bana yazdığı mektupta 3 Aralık, tekstil sendikamızın yazdığı mektupta 4 Aralık tarihi var.'' Yoğun çalışan bir hükümet olduklarını, Konya Organize Sanayi Bölgesi ve Karaman Organize Sanayi Bölgesi temel atma törenlerinin 2.5 ay önceden belirlendiğini, dün de Meclis'te bütçe görüşmeleri olduğunu ifade eden Coşkun, ''Dolayısıyla gelmemiz mümkün değil. Süleyman bey lütfedip telefon ettiği zaman kendisine de söyledim. 'Birinci gün gelmem mümkün değil' dedim. Bugün de Uluslararası KOBİ Zirvesi'ne katılacağım'' dedi. 
     Sanayi ve Ticaret Bakanı Ali Coşkun, ekonomik değerlendirmelerde de bulunduğu konuşmasında, ülkeyi düzlüğe hep beraber çıkartabileceklerini söyledi. 
     Bu asırda dünyada çok önemli bir yapılanma başladığını ve bu yapılanmaya Türkiye'nin ayak uydurması gerektiğini belirten Ali Coşkun, Türkiye'nin imkanlarının bütün sorunları çözmeye yeter seviyede olduğunu vurguladı. 
     
     JAPONYA VE ABD'YE TEKNOLOJİ İHRACATI 
     Bakan Ali Coşkun, Türkiye'nin büyük bir teknolojik potansiyeli olduğunu, son 3 ayda küçük de olsa Japonya ve Amerika'ya teknoloji ihracatı yapılmaya başlandığını bildirdi. 
     2005 yılında Dünya Ticaret Örgütü'nün aldığı kotaların kaldırılması kararının yürürlüğe girmesi durumunda ülkeler arasındaki ekonomik sınırların ortadan kalkacağını, sadece siyasi ve coğrafi sınırların kalacağını dile getiren Coşkun, sözlerini şöyle sürdürdü 
     ''Çağ, sınırların kalktığı küresel bir tek pazar haline dönüşüyor ve bunun sonucu çılgınca bir rekabet çağına giriyoruz. Gerek kurum ve kuruluşların gerekse devletlerin ayakta kalmasının tek önemli şartı rekabet gücü yüksek hedefe ulaşmaktır. Hükümetimizin programı bu yöndedir. Türk sanayisi ekonominin itici gücüdür. Tarımla başlayan gelişme tarıma dayalı sanayi ile öne çıkmıştır. Burada da tekstil dikkati çekmektedir.'' Ali Coşkun, tekstildeki gelişmeleri memnuniyetle karşıladığını ifade ederek, sözlerini şöyle tamamladı 
     ''Çılgınca bir rekabetin geleceği dönemde ihracat ve istihdamda en büyük payı oluşturan tekstil sektörünün sorunlarını tartışmak ve rekabete hazırlamak yönündeki bu toplantı bizim çalışmalarımıza ışık tutacaktır. Sayın genel başkanımızın büyük sitemini tekrar saygıyla karşılıyorum. Çünkü bu toplantı bizim programlarımızı yönlendirmek açısından önemli. Belki diyalog eksikliği veya gecikme olabilir. İlgili bürokratların DPT, Hazine ve Dış Ticaret'in devamlı bu toplantıları izlemesi gerekirdi. Bir eksiklik vardır. Hükümet olarak tekstil konusunda her türlü desteği vermeye hazırız.'' 
     
</TEXT>
</DOC>
