<DOC>
<DOCNO> 226547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/29/son/sondun31.html </URL>
<DATE> 2004/03/29/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Rusya,ABD'nin füze savunma sistemini etkisiz bırakacak silah geliştirdi 
</HEADLINE>
<TEXT>

     Rus yetkililer, ABD'nin kurmayı planladığı yeni füze savunma kalkanını etkisiz hale getirecek ve devrim niteliğinde olduğunu belirttikleri yeni bir silah geliştirdiklerini açıkladılar. 
     İtar-Tass'ın haberine göre, yetkililer, yeni silahın geçen ayki askeri manevralarda denendiğini ve bu aracın, Rusya'nın nükleer güçlerinin geliştirilmesi felsefesinde köklü bir değişim yaratacağını kaydettiler. 
     Yeni silahın konuşlandırılması halinde, ABD füze kalkanının etkisinin ''sıfıra ineceğini'' savunan yetkililer, bu silahın çok pahalı olmadığını da kaydettiler. 
     ABD, yeni füze kalkanını oluşturabilmek için, füzesavar füzelerin sınırlandırılmasını öngören antibalistik füzeler ABM antlaşmasından çekilmişti. 
     Rus yetkililer, ülkenin füze savunma sisteminin yenilenmesi konusunda da araştırmalar yapıldığını, bu konuda diğer ülkeleri geçebilecek nitelikteki yeniliklerin eşiğinde olduklarını kaydettiler. 
     Rusya'nın, her tür füze savunma kalkanını delebilecek nitelikte bir silah geliştirmekte olduğunu ilk kez Devlet Başkanı Vladimir Putin açıklamıştı. Bu açıklamaya ayrıntı getiren Orgeneral Yuri Baluyevski de ''Ordumuz sesten kat kat hızlı hipersonic ve hem atmosferde, hem de uzayda manevra yapabilen bir uçan aracı deniyor'' demişti. 
     Askeri uzmanlar, bu sır dolu yeni silahın, manevra yeteneği çok yüksek bir kıtalararası füze veya hipersonic bir seyir cruise füzesi olabileceğini belirttiler. 
     
</TEXT>
</DOC>
