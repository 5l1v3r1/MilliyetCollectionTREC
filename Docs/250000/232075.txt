<DOC>
<DOCNO> 232075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/16/son/sonspo21.html </URL>
<DATE> 2004/04/16/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Çaykur Rize, Yılmaz Vural ile anlaşma istiyor... 
</HEADLINE>
<TEXT>

     Çaykur Rizespor Kulübü Genel Kaptanı Yılmaz Zehiroğlu, yakın bir zaman içinde transfer çalışmalarına başlayacaklarını söyledi. 
     Zehiroğlu, ilk olarak sözleşmesi sona eren Teknik Direktör Yılmaz Vural ile görüşeceklerini belirterek, ''Yılmaz Vural ile anlaşacağımızı tahmin ediyoruz'' dedi. 
     İç transferde sözleşmeleri sona erecek olan 4 futbolcuyla da yakın bir zaman içinde görüşeceklerini ifade eden Zehiroğlu, şöyle konuştu 
     ''Ünal, Murat Yiğiter, Murat Şahin ve Saffet'in sözleşmeleri sona eriyor. Bu futbolcularla sözleşme yenilemek istiyoruz. Takımın iskeletini bozmadan yapacağımız takviyelerle gelecek sezona çok güçlü bir kadroyla girmek amacındayız. Bu sezon yaşadığımız sıkıntıları gelecek sezonlarda yaşamak istemiyoruz. Çaykur Rizespor, gelecek sezon kendini kanıtlayacak ve hedefi olan bir takım olacaktır.'' Hafta sonunda Adanaspor ile deplasmanda karşılaşacaklarını ve bunun için bu gece Adana'ya gideceklerini kaydeden Zehiroğlu, ''Ligde son haftalarda aldığımız sonuçlarla büyük ölçüde rahatladık, ancak kendimizi tam anlamıyla kurtulmuş olarak görmüyoruz. Adanaspor'u da yenerek 39 puan hedefimize ulaşmak istiyoruz'' diye konuştu. 
     
</TEXT>
</DOC>
