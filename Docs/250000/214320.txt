<DOC>
<DOCNO> 214320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/10/son/sonspo28.html </URL>
<DATE> 2004/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş Tahkim'e gidiyor 
</HEADLINE>
<TEXT>

     Beşiktaş Kulübü, Samsunspor maçında sahaya atılan kartopları nedeniyle Futbol Federasyonu Profesyonel Futbol Disiplin Kurulu'nun PFDK verdiği bir maç saha kapatma cezasına itiraz ederek, Futbol Federasyonu Tahkim Kurulu'na başvurma kararı aldı. 
     Kulüp asbaşkanı ve futbol şube sorumlusu Haşmet Bedii Kürüm, Tahkim Kurulu için savunmalarını hazırladıklarını belirterek, ''Kulüp olarak Tahkim Kurulu'nun saha kapatma cezasını kaldıracağından ümitliyiz'' dedi. 
     Kürüm, cezanın kaldırılmaması halinde 14 Şubat Cumartesi günkü Denizlispor maçını nerede oynamak istedikleriyle ilgili soruya ise, ''Bu konuda bir çalışmamız henüz yok. Çünkü haklı olduğumuza inanıyoruz ve Tahkim Kurulu'ndan lehimize karar vermesini bekliyoruz'' diye konuştu. 
     
     SAMSUN CEZAYI AZ BULDU 
     Samsunspor Külübü Basın Sözcüsü Ercan İnce, Beşiktaş'a verilen 1 maç saha kapatma cezasının beklentilerini karşılamadığını söyledi. 
     Profesyonel Futbol Disiplin Kurulu'nun Beşiktaş'a, Samsunspor karşılaşmasında çıkan olaylarla ilgili 1 maç saha kapatma cezası vermesini değerlendiren İnce, İstanbul'da yaşadıkları olayları hiçbir zaman onaylamadıklarını söyledi. 
     Samsunspor'un olumlu tutumunun maçta daha büyük olayların çıkmasını önlediğini ifade eden İnce, ''Samsunspor'un tutumu dikkate alınırsa, verilen ceza beklentimizi karşılamamıştır. Çünkü daha büyük olaylar yaşanmadıysa bizim sağduyulu davranışımız sonucudur. Beşiktaş'ın yarattığı gerginlik ve bizim tutumuz ortadadır'' diye konuştu. 
     İnce, Samsunspor'un ortaya koyduğu centilmenliğin, olası benzer durumlarda örnek olması gerektiğini de sözlerine ekledi. 
     
</TEXT>
</DOC>
