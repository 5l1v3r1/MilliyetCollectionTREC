<DOC>
<DOCNO> 207916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/11/son/sonspo02.html </URL>
<DATE> 2004/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Parma, Emre'li ve Okan'lı Inter'i devirdi 
</HEADLINE>
<TEXT>

     Serie A 'da Cumartesi günü oynanan AC Chievo Verona-Udinese maçı golsüz beraberlikle sonuçlanırken, FC İnter ise 3 puanı ev sahibi AC Parma'ya kaptırdı. 
     Emre Belözoğlu'nun ilk 11'de oynadığı karşılaşmanın ikinci yarısında Okan Buruk da forma şansı buldu. 
     Tardini Stadı'nda AC Parma'ya önemli bir zafer kazandıran golü, Emanuele Filippini attı. 
     41. dakikada, kaleci Toldo'nun boşa çıkmasından yararlanan Filippini, topu ağlara göndermekte zorlanmadı. Parmalat skandalıyla birlikte patronlarını değiştirmek durumunda kalan Sarı-lacivertliler, Tanzi dönemini FC İnter karşısında elde edilen önemli bir zaferle noktaladılar. 
     Karşılaşma sırasında Parma taraftarlarının, izleyiciler arasında bulunan Stefano Tanzi'ye ilgi göstermemeleri de dikkat çekiciydi. 
     Sarı-lacivertli ev sahiplerinin son derece hırslı ve dikkatli oynadıkları karşılaşmada, FC İnter ise özellikle son 11 metre dahilinde karmaşık ve ne yapacağını bilemez bir görüntü sergiledi. 
     Teknik Direktör Alberto Zaccheroni, ikinci yarıda Martins, Okan ve Van der Meyde'yi sahaya sürdü, ancak sonuç değişmedi. Zaccheroni, karşılaşmanın son 10 dakikasında bu kez Okan'a da şans tanıdı. 
     AC Parma, bu zaferle birlikte Serie A 'da 30 puanla 5. sıraya yükseldi. 31 puanda kalan FC İnter ise halen 4. sırada yer alıyor. 
     
</TEXT>
</DOC>
