<DOC>
<DOCNO> 224554 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/22/son/sonspo17.html </URL>
<DATE> 2004/03/22/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Atay Aktuğ Zor maçı geçip, 3 puan aldık... 
</HEADLINE>
<TEXT>

     Trabzonspor Kulübü Başkanı Atay Aktuğ, Denizlispor'u 1-0 yenerek, zorlu bir maçtan 3 puanla ayrılmayı başardıklarını söyledi. 
     Atay Aktuğ, AA muhabirine yaptığı açıklamada, Denizlispor'un özellikle ikinci yarı kapandığını, ancak teknik direktör Ziya Doğan'ın zamanında değişiklikler yaptığını belirterek, ''Zor maçı geçip, 3 puan aldık. Bütün futbolcuları, teknik heyet ve futbolcuları kutluyorum'' dedi. 
     Ziya Doğan ile anlaştıktan sonra takımın performansının yükseldiğini dile getiren Aktuğ, ''Mantalite değişti. Kazanmak için oynuyoruz. Takımda yardımlaşma çok üst düzeye geldi. Futbolcular iyi niyetli mücadelelerini sürdürüyorlar'' diye konuştu. 
     Ligde ilk iki hesapları yapmadıklarını dile getiren Aktuğ, şöyle konuştu 
     ''Her maçı tek olarak düşünüyoruz. Maçlarımızı aldığımız zaman da başarı kendiliğinden gelecektir. Ligde çok zorlu maçlar var. Her takım puan kaybedebilir. Bizim de önümüzde Malatyaspor ile yapacağımız maç var. Malatyaspor ligin en az gol yiyen takımı. Kendi sahalarında yenilmiyorlar. Bu maç da çok zorlu geçecek, ancak galibiyetle ayrılmak zorundayız.'' Öte yandan, günü izinli olarak geçirecek olan bordo-mavili takım, yarın yapacağı çift antrenmanla Malatyaspor maçının hazırlıklarına başlayacak. 
     
</TEXT>
</DOC>
