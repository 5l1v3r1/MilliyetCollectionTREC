<DOC>
<DOCNO> 239653 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/13/son/soneko05.html </URL>
<DATE> 2004/05/13/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Denizbank Başekonomisti Ekonomi doğru yolda 
</HEADLINE>
<TEXT>

     Denizbank Başekonomisti Dr. Saruhan Özel, ekonominin doğru bir yol izlediğini ve gelişmelerin umut verici olduğunu söyledi. 
     Özel, Manisalı yatırımcı ve işadamlarına yönelik Anemon Otel'de düzenlenen toplantıda, Türk ekonomisinin mevcut durumu ile gelecek döneme ait öngörülerde ve değerlendirmelerde bulundu. 
     Yeni dönemde risksiz reel getirilerin azalacağını ifade eden Özel, yatırımcıların çok daha bilinçli ve dikkatli hareket etmelerinin gerektiğini söyledi. 
     Özel, ''Enflasyon, özellikle göreceli olarak yüksek olduğu hemen hemen her gelişmekte olan ülkede düştü. Doğal olarak bu Türkiye'ye de yansıdı. Gelişmiş ülkelerde faizler, düşük enflasyon beklentilerinden dolayı oldukça geriledi. Bu global senaryo, 2004'de de görülmesi yüksek olasılıktır'' dedi. 
     Yaşanan terör olaylarına rağmen, bu global ortamdan olumlu etkilenen Türkiye ekonomisinin, kriz sonrası olumlu seyrini devam ettirdiğini belirten Özel, ''Mevcut hükümet, önemli organları arasında başarılı bir koordinasyon gerçekleştirdi ve bu ekonomide önemli bir güven ortamı yarattı. Özelleştirme hedefleri tutmasa da bütçe performansı bu güvene önemli katkı yaptı'' diye konuştu. 
     
     ''BEKLENTİLER 2004'ÜN İKİNCİ YARISINA SARKABİLİR'' 
     2004 yılına ilişkin beklentilerini açıklayan Özel, şöyle devam etti 
     ''2004 yılı ilk yarısı için yine olumlu beklentiler hakim. Beklentiler, yılın ikinci yarısına da sarkabilir. Enflasyon, 2004 yılında resmi hedeflerin çok altına inebilir. Böylesi bir durum büyümeyi, resmi beklentilerin altına indirebilir, büyüme düzeyi yüzde 2 civarında olabilir. Tüketici fiyat artışının ise yılın ilk yarısında bile tek haneli rakamlara inmesi beklenebilir. Bütçe politikasında hem IMF hem de seçmenin memnun edileceği bir yol izleneceğini tahmin ediyorum'' Özel, özellikle kurların zaman içerisinde dalgalanmalar gösterse de enflasyondaki düşüşe destek vermeye devam edeceğini ve nominal faizlerin ikinci yarıda düşmeye devam edeceğini ifade ederek, ''Ancak düşen enflasyon aynı zamanda borç stokunun ekonomi üzerindeki olumsuz etkisini de güçlendirecek. Cari denge ise 2004 yılında da sorun olacak ve kurların üzerinde ciddi bir baskı oluşturmayacağını düşünüyorum'' dedi. 
     Reformlar konusunda hükümetin genel olarak başarılı bir icraatı ortaya koyduğunu söyleyen Özel, AB üyeliği için müzakere tarihi alınmasının Türkiye ekonomisi için hayati öneme sahip olduğunu vurguladı. 
     
</TEXT>
</DOC>
