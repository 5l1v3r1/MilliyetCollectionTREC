<DOC>
<DOCNO> 230495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/12/guncel/gun20.html </URL>
<DATE> 2004/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

   
   Tebrikler lösemili çocuklara yaradı 
   Trabzon Belediye Başkanı Volkan Canalioğlu, seçildikten sonra kendisine gönderilen çiçekleri satarak elde ettiği beş milyar lirayı Lösemili Çocuklar Derneği'ne bağışladı. CHP'li Canalioğlu, yaklaşık 250 çiçeği beş milyar liraya çiçekçiye sattı. Eşi Nermin Canalioğlu'yla derneğe üye olduklarını anlatan Canalioğlu şöyle konuştu "Çiçekler belli bir süreden sonra soluyor. Çiçekleri saklasam hiçbir işe yaramayacaktı. Onun için sattım. Çiçeklerin yeniden değerlendirilmesiyle hem milli servete katkı sağlandı hem de lösemili çocukların tedavisinde kullanılabilecek bir kaynak yaratıldı. Doğrusunu yaptığıma inanıyorum." 
   
   Paskalya ayininde kurusıkılı kutlama 
   Hıristiyan dünyasının en büyük bayramı kabul edilen paskalya, Hatay ve Mardin'de de kutlandı. Antakya Rum Ortodoks Kilisesi'ndeki ayin dün saat 04.00'te başladı. Havai fişeklerin atıldığı, kurusıkı tabancaların sıkıldığı kutlamada güvercin de uçuruldu. Bir aydır hayvansal gıda yemeyen Hıristiyanlar, oruçlarını yumurta ve peynirle açtı. Ayine AKP'li Belediye Başkanı Mehmet Yeloğlu da katıldı. Mardin Kırklar Kilisesi'ndeki ayine çeşitli kentlerde yaşayan Süryanilerin yanı sıra Müslümanlar da büyük ilgi gösterdi. Kiliseye gelen Mardin Valisi Temel Koçaklar, Mardin Bağımsız Milletvekili Süleyman Bölünmez, AKP Mardin Milletvekili Nihat Eri, AKP'li Belediye Başkanı Metin Pamukçu ve Mardin Müftüsü Celal Yıldız yumurta tokuşturdu. 
   
   
   
</TEXT>
</DOC>
