<DOC>
<DOCNO> 203063 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/18/son/sontur20.html </URL>
<DATE> 2003/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
MEB, İran'dan "eğitim deneyimi" alacak 
</HEADLINE>
<TEXT>

     ANKARA Milliyet 

Milli Eğitim Bakanlığı ile İran Eğitim Bakanlığı, "eğitsel bilgi belge değişimi ve ilköğretim ile orta öğretim öğretmenlerinin hizmet içi eğitimi alanı" başta olmak üzere eğitim sistemindeki deneyimlerini birbirleriyle paylaşacak. MEB, mesleki teknik eğitim, özel eğitim ve uzaktan eğitim alanlarında İran'ın eğitim kurumlarıyla işbirliği yapacak. 
     Bakan Hüseyin Çelik'in İran Eğitim Bakanı Murtaza Haji'yle görüşmesinin ardından eğitim alanında işbirliği yapılacak konular belirlendi. İki tarafın ilköğretim ve orta öğretim düzeyinde uzman değişimi ile eğitim alanında ortak projeler yapması konusunda anlaşmaya varıldı. Toplantı tutanağına göre her iki ülke şu konularda işbirliği yapacak 
     - Eğitsel bilgi belge değişimi ve ilköğretim ve orta öğretim öğretmenlerinin hizmet içi eğitimi alanında deneyimler paylaşılacak. 
     - İki taraf Eğitim ve Kültür Değişim Programı çerçevesinde karşılıklı olarak burs vermeye devam edecek. 
     - Her iki taraf bilim, teknoloji, yetişkin eğitimi, mesleki teknik eğitim, özel eğitim ve uzaktan eğitim alanlarında ilgili eğitim kurumlarını diğer tarafın kurumlarıyla işbirliği yapmaya teşvik edecek. 
     - İki taraf da diğer tarafın eğitim sistemi hakkında bilgi sahibi olmak amacıyla eğitim alanında bilgi, döküman, ders kitabı, yayın ve eğitsel yardım paylaşımında bulunacak. 
     - Her iki taraf da ilgili bakanlıkların araştırma ve müfredat planlama bölümlerine ziyarette bulunmak ve eğitim alanında uygulanan bilgi teknolojilerinden faydalanmak üzere uzman değiştirebilecek. 
     - İnternet yoluyla farklı eğitim kademelerindeki eğitim merkezleri arasında ilişki kurulması ve bilginin paylaşılması teşvik edilecek. 
     - Taraflar eğitim alanındaki işbirliğini geliştirecek yollar arayacak. 
     - Eğitim ve Kültür Değişim Programı ile ilgili bütün faaliyetlere yönelik iletişim ve bildirimler diplomatik kanallar yoluyla gerçekleştirilecek. 
     
</TEXT>
</DOC>
