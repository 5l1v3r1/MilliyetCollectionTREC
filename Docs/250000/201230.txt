<DOC>
<DOCNO> 201230 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/10/son/sontur27.html </URL>
<DATE> 2003/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
MGK'da gizlilik kalkıyor... 
</HEADLINE>
<TEXT>

     Milli Güvenlik Kurulu MGK Yönetmeliği ile atamaları ve kadrolarındaki gizlilik kalkıyor. 
     Milli Güvenlik Kurulu ve Milli Güvenlik Kurulu Genel Sekreterliği Yasasının Bazı Hükümlerinin Yürürlükten Kaldırılmasına İlişkin Yasa Tasarısı, TBMM Genel Kurulu'nda kabul edildi. 
     Tasarı ile MGK ve MGK Yasası'nın ''Atamalar Resmi Gazete'de yayımlanmaz'' hükmünü içeren 16. maddesinin son fıkrası ile kadrolarda gizliliği hükme bağlayan 17. maddesinin ikinci fıkrasında geçen ''Gizli olup'' ibaresi yürürlükten kaldırılıyor. 
     Ayrıca, MGK Yönetmeliği'nin ''gizli'' olmasını düzenleyen 21. madde de yürürlükten kaldırılarak, Resmi Gazete'de yayımlanmaya olanak sağlanıyor. 
     
     ''DURAKSAMAMIZ YOK'' 
     Tasarının görüşmelerinin tamamlanmasının ardından konuşan Devlet Bakanı ve Başbakan Yardımcısı Mehmet Ali Şahin, yönetenlerin her türlü eylem ve işlemlerinden haberdar olunmasının şeffaflık ve hesap verilebilirlik açısından çok önemli olduğunu belirterek, ''Yapılan düzenleme demokratik standardımızın yükseltilmesi açısından çok önemlidir'' dedi. 
     CHP'nin TBMM İçtüzüğü'nde de değişiklik yapılmasını savunduğunu vurgulayan Şahin, kendilerinin de ''ticari sırrın'' kaldırılmasından yana olduklarını ve bu konuda parti olarak ''herhangi bir duraksamalarının'' sözkonusu olmadığını söyledi. 
     Şahin, Adalet Bakanlığı'nın gizlilik ve sır kavramı ile ilgili bazı yasakların kaldırılması için çalışma yaptığını, açıklık, şeffaflık ve yöneticilerin hesap verilebilirliği açısından önemli bir adımın da atılacağını kaydetti. Şahin, ''Bu dönemde şeffaflaşma ve açıklık açısından ciddi adımlar atılıyor. Bunu yok sayamazsınız'' dedi. 
     Bilgi Edinme Yasası ile vatandaşların kamu kurum ve kuruluşlarından her türlü bilgiyi edinme hakkına kavuştuğunu hatırlatan Şahin, bundan sonra da bu tür yasaları Meclis'e getireceklerini bildirdi. 
     
     ''DOKUNULMAZLIK İSTİSMAR EDİLECEK KONU DEĞİL'' 
     Şahin, dokunulmazlık konusunda düzenleme yapılmasının da CHP tarafından sık sık dile getirildiğini belirterek, Anayasa'nın 83 ve 100. maddelerinde değişikliğe gidilmesi isteklerine de yanıt verdi. 
     21. Dönemde Parlamento'nun en hayırlı çalışmasının Partilerarası Uzlaşma Komisyonu'nu tarafından yapıldığını ifade eden Şahin, aynı komisyonunun bu dönemde de çalışabilmesi için CHP'nin üye vermesini beklediklerini kaydetti. Şahin, CHP'nin de üye vermesiyle Komisyon'un çalışmalarına başlayabileceğine işaret ederek, ''Anayasa'nın 83 ve 100. maddelerinin de bulunduğu paketin buraya getirilmesini istiyoruz. İstiyoruz ki, dokunulmazlıkla ilgili konuşmayalım, iş yapalım. Yoksa, bizi dinleyenler bu parlamento suçlularla dolu diyecek. Geçtiğimiz dönem burada olup şimdi olmayan 500 milletvekili var. Söyler misiniz bana, ne kadarı cezaevinde Milletvekilliğine bu kadar gölge düşürmeyelim. Bu Parlamento'nun saygınlığına gölge düşürmeyelim'' diye konuştu. 
     Şahin, bu dönemde de dokunulmazlık dosyaları bulunduğunu, ancak bunların büyük bölümünü seçim suçlarından oluştuğunu kaydederek, bunların karma komisyonda görüşülmesi mümkün olabileceğini söyledi. Şahin, dokunulmazlığın istismar edilecek bu konu olmadığını vurguladı. 
     
     ''ACİL MAZERET BİLDİRME PLANI...'' 
     Sataşma olduğu gerekçesiyle söz alan CHP Grup Başkanvekili Haluk Koç, Partilerarası Uzlaşma Komisyonu'na üye vermedikleri gerekçesiyle dokunulmazlığa ilişkin Anayasa değişikliğinin yapılamadığı şeklindeki bir yaklaşımın ''sığ'' olduğunu savundu. Koç, iktidarın ormanlara ilişkin Anayasa değişikliğini Uzlaşma Komisyonu'na ihtiyaç duymadan ''dayatma'' biçiminde getirdiğini kaydederek, ''Siz bu dokunulmazlıkla ilgili değişikliği artık 10 yıl da geçse çıkaramazsınız. Acil Eylem Planınız, acil mazeret bildirme planına dönüştü'' dedi. 
     Koç, Şahin'in karma komisyonda bekleyen dokunulmazlık dosyalarından sadece seçim suçlarının ilişkin olanlarına değinerek olayı hafifletmeye çalıştığını, bu dosyalar arasında zimmet, görevi kötüye kullanma gibi ciddi iddialar bulunduğunu belirtti. 
     Görüşmelerin tamamlanmasının ardından tasarı, kabul edildi. Genel Kurul'da daha sonra Kamu Mali Yönetimi ve Kontrol Yasa Tasarısı'nın görüşmelerine geçildi. 
     
</TEXT>
</DOC>
