<DOC>
<DOCNO> 200413 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/07/son/sonspo21.html </URL>
<DATE> 2003/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe 43 gün sonra 1-4 
</HEADLINE>
<TEXT>

     Birinci Süper Futbol Ligi'nde Fenerbahçe, Ankaragücü'nü 4-1 mağlup ederek 43 günlük galibiyet hasretine son verdi. 
     
     İlk yarı 

     Fenerbahçe, ilk yarıda savunma güvenliğini ön planda tutan bir oyun anlayışıyla sahada yer alan Ankaragücü karşısında orta alanda oyun kurmakta zorlanırken, forvette de rakip kalede fazla tehlike yaratamasa da devrenin sonlarına doğru golcü futbolcusu Van Hooijdonk ile devreyi önde tamamlamayı bildi. 
     Evsahibi ekip Ankaragücü ise savunmasında erittiği Fenerbahçe ataklarında topu rakip yarı alana hızlı hücumlarla taşıyarak, İstanbul ekibinin savunmasına zaman zaman zor anlar yaşattı, ancak golü bulamadı. 
     6. dakikada gelişen Ankaragücü atağında, Umut'un vuruşunda kalesini zamanında terk eden Volkan, tehlikeyi önledi. Savunmadan dönen topu Mehmet, Volkan'ın boşalttığı kaleye gönderdi. Ancak meşin yuvarlak farklı biçimde üsten auta gitti. 
     11. dakikada Hakan Keleş'in ceza alanı dışından sert şutunda, kaleci Volkan gole izin vermedi. 
     12. dakikada Hakan Keleş'in sol taraftan son çizgiye dek inip yaptığı yerden ortada Hüseyin, kale alanı içinde topa dokundu, ancak tehlikeyi yine Volkan önledi. 
     19. dakikada sağ taraftan Rebrov'un kullandığı köşe atışında Tuncay, topu kafayla kaleye gönderdi, savunma meşin yuvarlağı çizgiden çıkardı. 
     42. dakikada Rebrov'un sağ taraftan kullandığı serbest vuruşta, ceza alanında iyi yükselen Van Hooijdonk topu kafayla ağlara görderdi 1-0. 
     Maçta ilk yarıda başka gol olmayınca, Fenerbahçe devreyi 1-0 önde kapadı. 
     
     İKİNCİ YARI 

     Fenerbahçe, ikinci yarıda yediği beraberlik golünün şokunu 3 dakika sonra yine Van Hooijdonk'un serbest vuruştan attığı golle atlattı ve bu dakikadan sonra oyunun kontrolünü de eline geçirdi. 
     Karşılaşmanın başından beri savunma güvenliğini elden bırakmayan rakibinin bu dakikadan sonra daha açık bir futbol sergilemesi, sarı-lacivertlileri başkentte farka götürdü. 
     53. dakikada Ankargücü'nün sağ taraftan kullandığı köşe atışında, savunmadan seken topa ceza alanı girişinde Desouki sert vurdu, top üstten auta çıktı. 
     60. dakikada sağ taraftan Yılmaz'ın kullandığı köşe atışında, arka direkte topla buluşan Ramadan'ın vuruşunda savunmaya çarpan top filelerle buluştu 1-1. 
     63. dakikada Van Hooijdonk'un yaklaşık 30 metreden kullandığı serbest vuruşta top, Ankaragücü ağlarıyla buluştu 2-1. 
     69. dakikada Rebrov'un sağ taraftan ortasında ceza alanında iyi yükselen Ümit, topa kafayı vurdu. Kale çizgisi üstünde ayağı kayan Oğuzhan'ın ellerine çarpan top filelerle buluştu 3-1. 
     71. dakikada Yusuf'un pasında sol taraftan Ankaragücü ceza alanına giren Selçuk'un çapraz pozisyondaki vuruşunda, top üst direkten döndü. 
     77. dakikada Hakan Keleş'in sağ çapraz pozisyondaki sert şutunda, Volkan tehlikeyi yatarak önledi. 
     86. dakikada sağ taraftan çalımlarla Ankaragücü ceza alanına giren Selçuk yerden sert vurdu. Top oğuzhan'ın kollarının altından bir kez daha filelerle buluştu 4-1. 
     89. dakikada Olcan'ın kaleciyle karşı karşıya pozisyondaki vuruşunda, Oğuzhan gole izin vermedi. 
     Karşılaşma Fenerbahçe'nin 4-1'lik üstünlüğüyle sona erdi. 
     
</TEXT>
</DOC>
