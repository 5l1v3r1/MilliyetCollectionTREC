<DOC>
<DOCNO> 228173 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/03/yazar/cemal.html </URL>
<DATE> 2004/04/03/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Çalınan yıllarla gelecek 
</HEADLINE>
<TEXT>

   
   Kulağıma eğilip "Bugün sanki haber değil, geleceğimi izliyorum" diyor. İsviçre Alpleri'nde Bürgenstock'ta son gün, son saatler... 
   Zirveden haber bekliyoruz. 
   Türk tarafı Annan planını benimseyecek mi Başbakan Erdoğan bunun işaretini hemen verecek mi Bürgenstock'tan ayrılmadan önce medyanın karşısına çıkıp, bundan iyisi can sağlığı diyerek KKTC'deki referandum için evet düğmesine de basabilecek mi 
   Özlemin dili böyle diyor. 
   Beklentiler de farklı değil. 
   Ama saatler geçiyor, haber yok. 
   Cep telefonlarını da kapatmışlar. Dışarıya hiçbir şey sızmıyor. Bir haftadır zirveyi birlikte izlediğim çiçeği burnunda bir meslektaşımla sohbet ediyorum. 
   Kıbrıslı bir Türk. 
   Çok genç bir haberci. 
   Annesi babası Girne'de yaşıyor. 1974'te Limasol'dan Kuzey'e göç etmişler. Geçen yıl kapı açılıp Kuzey'le Güney arasında geçişler serbest bırakılınca, anne ve babasıyla doğup büyüdükleri Limasol'a gitmiş. Gezip dolaşmışlar. 
   Annesi hüzünlenmiş. 
   Güney'deki gelişmişlikten, zenginlik ve yaşam kalitesinden etkilenmiş. Kuzey'le Güney'i karşılaştırmış. Sonra da içini dökmüş 
   "Otuz yılımı çalmışlar " 
   Saatler geçiyor, haber yok. "Çok heyecanlıyım. Bu sefer çözülecek mi " diye soruyor, "Erdoğan - Gül ikilisi kısır döngüyü kırabilecekler mi " 
   Kulağıma eğiliyor 
   "Bugün sanki haber değil de geleceğimi izliyorum." 
   Gece yarısından sonra Başbakan Erdoğan'ın konuşması. Hem planın benimsendiğini, hem de 'evet'ten yana olduklarını hiçbir kuşkuya yer bırakmayacak biçimde açıklaması... Yanıma koşuyor, "Galiba sonunda oluyor bu iş " derken gözleri doluyor. 
   Bir annenin "Otuz yılımı çalmışlar" diye hüzünlenmesi... Gencecik Kıbrıslı Türk gazetecinin "Sanki haber değil de geleceğimi izliyorum" demesi... Bu sözlerde yatan duyguları anlamaya çalışın. Çünkü Kıbrıs'ta çözüm bu duygulardan geçiyor. 
   Adada barışın dinamikleri de böylesi duygu ve düşünceler sayesinde harekete geçti. Kuzey Kıbrıs'ta tüm baskılara, 'vatan hainliği'ne kadar varan suçlamalara rağmen yüzde 50'nin üzerine çıkabilen bir oy patlaması böyle gerçekleşti. 
   Çalınan otuz yıl... 
   Ve geleceğin kurtarılması... 
   Kıbrıs'ta çözüm bu iki nedenle gerekiyor. Evet ile hayır arasında duraksayanlar, Annan planından şu ya da bu nedenle kuşku duyanlar, 24 Nisan referandumuna giderken bir noktayı çok iyi düşünmek zorundalar 
   Çözümsüzlüğün alternatifi... 
   Çözüm olmazsa ne olur 
   Gelecek kurtarılabilir mi 
   Hiç sanmıyorum. 
   Refah ve barışa yatırım çözümden geçiyor. Annan planının eksikleri elbette var. Bu yalnız Türkler için değil, Rumlar için de geçerli. Ama Annan planı iyi bir çerçeve. İki tarafın da bu sayede kurulacak ortak çatı altında barış ve refah içinde yaşabileceklerini düşünüyorum. 
   Merak etmeyin. 
   Barışın dinamikleri, bugün engel gibi duran birçok eksiği hayatın içinde yok eder. 
   Gelecek, çözümde yatıyor. 
   Ve devlet adamlığı geçmişe esir olmaktan değil, geleceği kurtarmaktan geçiyor. Başbakan Erdoğan bu bakımdan büyük bir adım attı. Güneyiyle kuzeyiyle Kıbrıs'ta da, Yunanistan'da da bu adımlar ne kadar çoğalırsa, geleceği kurtarmak da o kadar kolaylaşır. 
   
      
   
   
</TEXT>
</DOC>
