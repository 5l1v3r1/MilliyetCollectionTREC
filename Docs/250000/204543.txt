<DOC>
<DOCNO> 204543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/26/son/sondun07.html </URL>
<DATE> 2003/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İslam Kerimov, 2004'te Türkiye'ye geliyor... 
</HEADLINE>
<TEXT>

     Özbekistan Dışişleri Bakanı Birinci Yardımcısı Vladimir Narov, ''2004 yılının Türk-Özbek ilişkilerinde daha iyi bir yıl olacağını'' söyledi. 
     Narov, Başbakan Recep Tayip Erdoğan'ın 18-20 Aralık'ta Özbekistan'a yaptığı ziyaret ile iki ülke arasındaki ilişkileri değerlendirdi. 
     Başbakan Erdoğan'ın ziyaretine ve bu çerçevede imzalanan anlaşmalara, Özbek yönetimi ile Özbek kamuoyunun büyük değer verdiğini belirten Narov, aynı şekilde Türk medyasının da buna gereken ilgiyi gösterdiğini söyledi. 
     Özbekistan Cumhurbaşkanı İslam Kerimov ile Başbakan Recep Tayip Erdoğan'ın, baş başa yaptıkları görüşmede, uluslararası birçok konuda fikir birliği içinde olduklarının ortaya çıktığını kaydeden Narov, ''İki ülke ilişkilerini geliştirme noktasında da iki liderin aynı fikri paylaşması ve bu hususta kesin kararlılıklarını ortaya koymaları son derce önemlidir'' dedi. 
     
     2004 
     2004'ün iki ülke ilişkilerinde daha güzel bir yıl olacağını belirten Vladimir Narov, Cumhurbaşkanı Ahmet Necdet Sezer'in davetine olumlu yanıt veren Kerimov'un, 2004 yılında Türkiye'yi ziyaret edeceğini açıkladı. 
     Narov, Başbakan Erdoğan'ın, Şubat ayında yapılmasını teklif ettiği Karma Ulaştırma Komisyonu KUK toplantısına ilişkin teknik çalışmalara başlandığını bildirdi. 
     
     BUGÜNKÜ İLİŞKİLER 
     Özbekistan'ın, değişik alanlarda birçok ülkeyle ilişkisi bulunduğunu, ancak otomotiv konusunda sadece Güney Kore ve Türkiye ile ilişki içinde olduğunu hatırlatan Narov, ''Türk işadamlarının tekstil, mamul gıda ve inşaat alanında çok başarılı işler yaptığını'' söyledi. 
     Narov, şunları kaydetti 
     ''Özbekistan'ın bağımsızlığının ilk 3 yılındaki ithalatımızın ağırlığını tüketim malları oluştururken, son 5 yıldaki ağırlığımız makine sanayii-teknolojidir. Amerikalı uzmanların tespitine göre, Özbekistan'ın doğal kaynaklarının rezervi yaklaşık 1 trilyon dolar kıymetindedir. Bugün dünyanın 2. pamuk ihracatçısı olan Özbekistan, önümüzdeki birkaç yıl içinde yaklaşık 2 milyar dolarlık yatırım yaparak, pamuk işleme kapasitesini yüzde 30-40'lardan yüzde 60'lara çıkarmak istiyor. Türkiye'nin tekstildeki başarıları herkesçe biliniyor. Cumhurbaşkanımızın 1997 yılında Türkiye'ye yaptığı resmi ziyaret sırasında Özbek teknik heyetine ben başkanlık ettim ve Türkiye'deki KOBİ'lerin durumunu o zaman yakından gördüm. Onlar, küçücük bir atölyede Özbek pamuğunu işleyip Almanya'ya ihraç ediyor. Biz de Özbekistan'ın her bölgesinde bu tür işletmeler olsun istiyoruz. Ben Almanya'da 5 yıl Büyükelçi olarak görev yaptım. Türkiye'nin, tekstil alanında ne kadar ileri olduğunu orada da gördüm.'' Özbekistan'ın yılda 4 milyon tondan fazla tarım ürünü ürettiğini ve bunun ancak yüzde 37'sini işleyebildiğini belirten Narov, Türkiye ile Özbekistan'ın, mamul gıda üretiminde işbirliği yaparak dünya pazarlarına açılabileceğini, hatta bunu Rusya üzerinden bile yapabileceğini söyledi. 
     Başbakan Erdoğan'ın da ziyaret ettiği, Koç Holding'in, Semerkant'taki otomobil fabrikasının geleceğinin çok parlak olduğunu kaydeden Narov, burada üretilen otomobillerin sadece Özbekistan için değil, komşu ülkeler ve bölge piyasası için de önemli olduğunu vurguladı. 
     
     TRANSKAFKAS-TRANSAFGAN 
     Narov, iki ülke ilişkilerinin geliştirilmesindeki olumsuz etkilerin başında ulaşım ve taşımacılığın geldiğini belirterek, bu konunun da Erdoğan'ın ziyareti çerçevesinde ele alındığını söyledi. 
     Orta Asya'nın Kafkas ülkeleri üzerinden Türkiye'ye ve dünya pazarlarına çıkışı için TransKafkas koridorunun geliştirilmesi konusunda fikir alışverişinde bulunulduğunu bildiren Narov, bu koridorun sadece Orta Asya için değil, Afganistan için de önemli olduğunu söyledi. 
     Narov, daha sonra şunları ekledi 
     ''Bu yıl Cumhurbaşkanımızın teşebbüsüyle Tahran'da Afganistan, Özbekistan ve İran cumhurbaşkanlarının zirvesi düzenlendi ve TransAfgan koridoru anlaşması imzalandı. Termez-Mezarı Şerif-Herat-Delaram-Seraj üzerinden Çarbahr'a veya Benderabbas limanına çıkma projesine Hindistan çok ilgi duyuyor. Öyle ki Hindistan bu projeye 72 milyon dolarlık yatırım yapacak. 
     Ayrıca dün Amerikan hükümetince yapılan açıklamada, Termez-Mezarı Şerif hattına 20 milyon dolarlık yardım yapılacak. Şimdi bu çerçevede biz, Amerikan şirketiyle demiryolu yapımına ilişkin bir proje planlıyoruz. Bununla Afganistan tarihinde ilk kez demiryolu yapılmış olacak. 
     Bu ziyaret sırasında Sayın Erdoğan'ın belirttiği gibi, Türk işadamları, Afganistan'daki projelerin yüzde 98'ini gerçekleştiriyor. Özbek tarafı da Afganistan'daki projelere çok aktif biçimde katılıyor. Örneğin biz Mezarı Şerif'ten Kabil'e kadar olan mesafede, kaldırma gücü 60 ton olan 10 adet köprü yaptık. 
     Bu çerçevede de işbirliğimizi geliştirmek ve TransAfgan koridorunu Transkafkas koridoruna bağlamak istiyoruz. Bu durum, bölgenin geleceğini geliştirmede büyük önem taşıyor.'' 
     
     AB-HİNDİSTAN-ÇİN 
     Başbakan Erdoğan'ın, ''Türkiye'nin Avrupa Birliği'ne üye olmasıyla, Özbekistan'ı Avrupa'ya yakınlaştıracağı'' fikrine katıldığını ifade eden Narov, iki ülkenin işbirliği yaparak Çin ve Hindistan pazarına da girebileceklerini belirtti. 
     Özbekistan'ın, ''Çin ile Avrupa arasındaki bir ülke konumunda'' olduğunu ve havayolu taşımacılığında da büyük imkanları bulunduğunu kaydeden Narov, ''Türk işadamlarının bu konuda çok faal olmaları faydalı olacaktır'' dedi. 
     
     TURİZM 
     Türkiye'nin turizm alanındaki başarılarına da çok büyük önem verdiklerini kaydeden Narov, Özbekistan'ın da turizm alanındaki imkanlarının çok büyük olduğunu söyledi. 
     Narov, başkent Taşkent'teki bazı otellerin restorasyonunun Türk yatırımcılar tarafından tamamlandığını hatırlatarak, benzer işbirliğini Semerkant, Buhara, Fergana ve Surhanderya gibi yerlerde de geliştirmek gerektiğini, Türk işadamlarının işbirliğiyle buralarda da oteller kurulması ve turizm işi yapılmasının çok iyi olacağını söyledi. 
     
     KARŞILIKLI MENFAAT 
     Kerimov ile Erdoğan arasındaki görüşmelerde, Özbek halkı ile Türk halkı arasındaki dil, kültür, din ve diğer alanlardaki yakınlık konusunun da ele alındığını ve bu yakınlığın, ekonomik işbirliği için ortam oluşturduğunu kaydeden Narov, şöyle devam etti 
     ''Ancak ekonomik işbirliğini geliştirmek için karşılıklı menfaat olması gerekir. Menfaatler karşılıklı olmazsa, dil ve gönül ne kadar yakın olsa da bundan büyük neticeler beklenemez. Fayda karşılıklı olmalı.'' Başbakan Erdoğan'ın ziyaretinin bir başka önemli yanının, iki ülke arasında imzalanan ''terörle mücadelede işbirliği'' anlaşması olduğunu belirten Narov, İstanbul'da düzenlenen terör eylemlerinden Özbekistan'ın büyük üzüntü duyduğunu yineledi. 
     
     ASKERİ İŞBİRLİĞİ 
     Narov, askeri işbirliği ve NATO konusunda şunları söyledi 
     ''Terör konusunda da Kerimov ve Erdoğan'ın fikirlerinde yakınlık ortaya çıktı. Yani terörün dini ve milleti yok. Terörün İslam diniyle ilişkisi yok. İslam dini, hoşgörü dinidir. 
     Terörizm konusunda Türkiye'de büyük tecrübe var. Bu konuda işbirliği yapmamız lazım. Tabii ki terörle mücadelede askeri işbirliği de çok önemli. Bu çerçevede emniyet ve istihbarat kurumları arasındaki işbirliği ve bilgi değişiminin yanı sıra her iki taraftan da askeri ve askeri-teknik işbirliği alanındaki işbirliğini geliştirme zarureti dile getirildi. Örneğin, pilotlarımızın Türkiye'de eğitilmesine Özbekistan büyük önem veriyor. Keza biz BM, NATO'nun Barış için Ortaklık BİO Programı ve AGİT çerçevesindeki işbirliğimize de çok önem veriyoruz. 
     Türkiye'nin Taşkent'teki Büyükelçiliği Askeri Ataşeliği , Özbekistan ile NATO arasındaki ilişkilerde irtibat noktası sayılıyor. Özbekistan ile NATO arasındaki ilişkiler şunu gösteriyor ki, artık NATO'nun Özbekistan'da temsilcilik açması gerekiyor. Türkiye, NATO üyesidir ve NATO'da kendi yerine ve nüfuzuna sahip olan bir ülkedir. İnanıyoruz ki, bu işbirliğiyle NATO'nun söz konusu bürosunun açılmasını sağlamanın, silahlı kuvvetlerimizin yeniden yapılandırılmasında ve ordu reformlarında bize büyük yardım ve desteği olacaktır.'' 
     
</TEXT>
</DOC>
