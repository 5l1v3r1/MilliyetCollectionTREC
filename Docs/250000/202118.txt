<DOC>
<DOCNO> 202118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/15/siyaset/siy04.html </URL>
<DATE> 2003/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP yerel seçim yarışını başlattı 
</HEADLINE>
<TEXT>
   'Bu ülkede daha yapacak çok iş var' 
   İstanbul'da AKP'lilere yerel seçimlerle ilgili bilgi veren Erdoğan, 'İktidardayız. Çirkin politikalara aldırmayıp işimize bakacağız' dedi 
      MEHMET DEMİRKAYA İstanbul 

   
   Başbakan Tayyip Erdoğan, 28 Mart'ta yapılacak yerel seçimler için yarışı başlattı. Erdoğan, il ve ilçe belediye başkan adaylarının AKP Genel Merkezi tarafından belde başkan adayları ile belediye ve il genel meclis üyesi adaylarının ise yerel teşkilatlarca belirleneceğini açıkladı. Erdoğan, Ataköy Ahmet Cömert Spor Salonu'nda düzenlenen toplantıya, "Samanyolu" şarkısı eşliğinde girdi. Salonda "Bu şarkıyı daha çok dinleyeceğiz", "28 Mart'ta 3 Kasım'a fark atacağız" yazılı afişler yer aldı. 
   
   'Güveni sarsmayacağız' 
   Grafiklerinin her geçen gün yükseldiğini söyleyen Erdoğan, muhalefetin hiçbir şey bulamadığı için "AKP'yi nasıl karalarız" çabası içinde olduğunu söyledi. Salonda bulunanların "yuh" diye seslenmeleri üzerine Erdoğan, "Bunlara hiç gerek yok. Biz iktidar partisiyiz. Sadece işimize bakacağız. Bizim bu ülkede yapacak çok işimiz var. Biz onların çirkin politikalarına cevap vermeye kalkarsak, halkın bize verdiği güveni sarsarız" diye konuştu. 
   
   'Kıskananlar çatlamasın' 
   "CHP'nin büyükşehir belediye sınırlarının genişletilmesinden rahatsızlık duyduğunu" söyleyen Erdoğan'ın sözleri, "Kıskananlar çatlasın" sloganlarıyla kesildi. Erdoğan da, "Kıskananlar çatlamasın, onlar da lazım bize" dedi. 
   Konuşmasında, milletvekillerinin dokunulmazlığı konusuna da değinen Erdoğan, "AKP yargıdan kaçıyor deniyor. Muhalefet şimdi buna sığınmış. Dokunulmazlığın zamanlamasını biz tayin ederiz, onlar değil. Ayrıca dokunulmazlık kuruluş bildirgemizde var" diye konuştu. 
   
   'Asgari ücret yetersiz'    Asgari net ücret konusuna da değinen Erdoğan, 220 milyon lira olan net asgari ücretin az olduğunu belirterek, "Bazı işveren sendikaları ve işveren grupları bu konuda popülizm yapıldığını söylüyor. 220 milyon lira onların evlatlarının bir gecelik gazino mönüsü bile değil. Daha insanca bir rakam olsun istiyoruz" diye konuştu. Enflasyonda 2004'teki hedefin yüzde 12, 2005'te ise tek rakamlı olduğunu belirten Erdoğan, "Muhalefet bunun sanal olduğunu söylüyor. Sen şu ana bak, neticeye bak" dedi. 
   
   
</TEXT>
</DOC>
