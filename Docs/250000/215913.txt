<DOC>
<DOCNO> 215913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/18/yasam/yas02.html </URL>
<DATE> 2004/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyetçi Atkins'i Türk virüsü mü öldürdü 
</HEADLINE>
<TEXT>

   Dünyaca ünlü diyet uzmanı Dr. Atkins'in eşinden, CNN'de ilginç iddia Kocamı şişmanlık değil, Türkiye'de kaptığı virüs öldürdü 
      SEMA EMİROĞLU New York 
   
   'Düşük karbonhidrat, yüksek protein' formülüyle adını taşıyan ünlü diyeti geliştiren Amerikalı doktor Robert Atkins'in eşi Veronica, geçen yıl ölen kocasının canını geliştirdiği diyetin değil, Türkiye'de kaptığı virüsün aldığını iddia etti. 
   CNN televizyonunda önceki akşam yayımlanan 'Larry King Live' programına konuk olan Veronica Atkins, geçen yıl kaygan zeminde düşen ve başına aldığı darbeyle ölen eşinin, 2000'de 'cardiomyopathy' adlı bir kalp hastalığına yakalandığını söyledi. Bu hastalığa kalp kaslarında gelişen bir virüsün yol açtığını belirten Atkins, "Türkiye'ye gitmiştik. Robert bu virüsü büyük ihtimalle orada kaptı" dedi. Veronica Atkins, eşinin 2002'nin nisan ayında geçirdiği kalp krizini de, kalp kaslarını etkileyen bu enfeksiyona bağladı. 
   
   Hastanede 'şişti' 
   Veronica Atkins, bu açıklamayı 'Wall Street Journal' gazetesinin, Robert Atkins'in kalp hastalığı ve kriz geçmişi bulunduğunu, öldüğü sırada da aşırı şişman olduğunu gösteren hastane raporunu yayımlamasının ardından yaptı. 
   Haberde, Atkins'in ölümünden önce 117 kilo olduğu, boyu 1.82 cm. olan Atkins'in bu ölçülere göre 'şişman' kabul edildiği iddia edilmişti. Veronica Atkins ise eşinin ayağı kayarak geçirdiği kazadan sonra hastaneye kaldırıldığında verilen sıvılar yüzünden 30 kilo aldığını, ama şişman olmadığını söyledi. 
   
   
</TEXT>
</DOC>
