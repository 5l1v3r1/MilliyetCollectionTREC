<DOC>
<DOCNO> 205754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/31/son/soneko17.html </URL>
<DATE> 2004/12/31/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
ATO'dan KDV'yi hortumlamayın çağrısı... 
</HEADLINE>
<TEXT>

     Ankara Ticaret Odası ATO Başkanı Sinan Aygün, başta gıda olmak üzere KDV indirimi yapılan sektörlerde faaliyet gösteren esnaf ve tüccara çağrıda bulunarak, ''KDV'yi hortumlamayın'' dedi. 
     Konuya ilişkin yaptığı yazılı açıklamada, gıda başta olmak üzere KDV indirimine konu mallarda, vergi indirimine paralel fiyatların da aynı oranda aşağı çekilmesi gerektiğini kaydeden Aygün, ''Bu milletin 1 YTL'si ile 1 milyar YTL'si arasında bir fark yoktur. 1 liralık KDV indirimini halka yansıtmayan ile 1 milyarı cebine atan banka hortumcusu, ahlaki açıdan aynı vebal altında kalır'' dedi. Aygün, şunları kaydetti 
     ''KDV indirimini halka yansıtmak ekonomik bir gereklilikten öte ahlaki bir meseledir. Haksız kazancın azı çoğu olmaz. Kirlenme, kirlenmedir. İndirim fırsatçılığı yapmak Türk esnaf ve tüccarına yakışmaz. Uzun zamandır zam yapmıyoruz gerekçeleri ile indirimi halka yansıtmama eğilimi kabul edilemez bir yaklaşımdır. Eğer bugün halkın ya da devletin 1 lirasını kara eklemek hak olarak görülürse, bankasının içini boşaltana, ihaleye fesat karıştırana, vergi kaçırana diyecek sözümüz olmaz. İndirimi halka yansıtmayan bir simitçi, yarın çocuğuna kırtasiye malzemesi alırken bu indirimden kendisinin de faydalanmayacağını bilmesi gerekir.'' 
     
     ''İTİBAR İSTİYORUM'' 
     Enflasyonun düşmesi ve kamu maliyesinin güçlenmesi ile birlikte KDV başta olmak üzere bütün vergilerde indirim beklentisi içerisinde olduklarını ifade eden Aygün, bu beklentinin yanlış davranışlarla baltalanmaması gerektiğini söyledi. Vergi indirimleri konusunda hükümete cesaret vermenin yolunun, indirimleri halka yansıtmak ve vergi gelirlerini yükseltmekten geçtiğine dikkati çeken Aygün, en az bunlar kadar önemli diğer bir konunun da tüccar ve esnaf olarak camianın itibarını sarsmamak olduğunun altını çizdi. 
     
     ''HORTUMSUZ BİR YIL DİLİYORUM'' 
     2005'in bir çok açıdan çok önemli bir yıl olduğunu dile getiren Aygün, bugün çekilen sıkıntıların arkasında ''küçük-büyük, irili ufaklı hortumlamaların yattığını'' kaydederek, ''2005 yılı için bir tek dileğim var, Hortumsuz bir yıl diliyorum. Eğer Türkiye hortumun önünü alırsa, çok kısa sürede 10 bin dolar milli gelir seviyesine yükselir'' dedi. 
     
</TEXT>
</DOC>
