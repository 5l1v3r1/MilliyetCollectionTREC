<DOC>
<DOCNO> 209852 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/20/son/sondun05.html </URL>
<DATE> 2004/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
"Kuzey Irak'ın statüsü 2005 sonuna kadar aynı kalacak" 
</HEADLINE>
<TEXT>

     Irak Geçici Hükümet Konseyi GHK Başkanı Adnan Paçacı, kuzey Irak'ta yaşayan Kürtlerin bugünkü statülerinin geçiş dönemi sonuna kadar aynı kalacağını bildirdi. 
     BM Genel Sekreteri Kofi Annan ile görüşmelerde bulunmak üzere New York'a gelen Paçacı, görüşmelerden sonra düzenlediği basın toplantısında bir soruyu cevaplandırırken, ''kuzey Irak'taki statükonun geçiş döneminin sonuna kadar korunacağını, daha sonra ne olacağına ise ileride karar verileceğini'' söyledi. 
     Irak'ta geçiş dönemi normal koşullarda 2005 sonuna kadar devam edecek. 15 Kasım 2003'te kabul edilen planda bir değişiklik olmadığı takdirde 2005 sonunda yapılacak seçimlerle yeni meclis ve hükümet kurulacak ve Irak tam anlamıyla egemenliğine kavuşacak. 
     
     GEÇİCİ HÜKÜMET TEMMUZDA 
     Öte yandan, 1 Temmuz'da görevi devralması beklenen geçici hükümetin kurulması konusundaki çalışmalar sürdürülürken, BM'nin bu konuda Iraklılara yardımcı olmak amacıyla bu ülkeye ''teknik heyet'' göndermesi konusu New York'ta yapılan üçlü görüşmeler sırasında gündeme geldi. 
     Annan, görüşmelerden sonra gazetecilere yaptığı açıklamada, ''gönderilecek teknik heyetle ilgili olarak başka temaslarda bulunmak istediğini'' söyledi. 
     ABD'nin Irak'taki sivil temsilcisi Paul Bremer ise ''Genel Sekreteri, BM'nin Irak'taki görevine dönmesi konusunda ihtiyatlı ancak istekli gördüğünü'' ifade etti. 
     Annan, Irak'ta bulunan BM personelini 2003 ekim ayındaki saldırılardan sonra geri çekmişti. 
     
     HEYET SEÇİM KONUSUNU İNCELEYECEK 
     Irak'a gidecek olan BM heyetinin, geçici hükümetin oluşturulmasından önce mayıs ayında Irak'ta seçim yapılıp yapılamayacağı konusunu inceleyeceği bildiriliyor. 
     Heyetten, seçimlerin yapılamayacağı sonucuna varması halinde, alternatif bir öneri getirmesi de bekleniyor. 
     Annan, her ne kadar teknik heyetin gönderilmesi konusunda yeni temaslara ihtiyaç duyduğunu vurgulasa da, BM'deki diplomatlar, Genel Sekreterin önümüzdeki hafta heyetle ilgili olumlu bir karar vermesinin beklendiğini ifade ettiler. 
     Iraklı Şii lider Ayetullah Ali El Sistani, geçici hükümetin, yerel komiteler aracılığıyla değil seçimler yoluyla oluşturulmasını istemişti. Irak halkı da düzenlediği gösterilerle bu çağrıya destek veriyor. 
     Geçici hükümetin 1 Temmuz 2004'te göreve başlamasından sonra yeni anayasa ve seçim kütükleri hazırlanacak ve yeni parlamento ile hükümeti oluşturacak seçimler 2005 sonunda yapılacak. 
     
</TEXT>
</DOC>
