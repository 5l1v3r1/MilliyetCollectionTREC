<DOC>
<DOCNO> 214374 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/11/guncel/gun02.html </URL>
<DATE> 2004/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
'Daha çok Konya olayı yaşarız' 
</HEADLINE>
<TEXT>

   İnşaat Mühendisleri Odası tarafından yapılan araştırmada inşaatlarda kullanılan demir ve beton kalitesi standartların çok altında çıktı 
      ÖNAY YILMAZ İstanbul 
   
   Türkiye Mimar ve Mühendisler Odası Birliği TMMOB İnşaat Mühendisleri Odası İstanbul Şubesi Başkanlığı tarafından yapılan araştırma, binalarımızın neden dayanıksız ve hemen çökmeye hazır olduğu gerçeğini gözler önüne serdi. Araştırma sonucunda, demir ve beton kalitesinin standartların çok altında olduğu ortaya çıktı. 
   Oda Başkanı Cemal Gökçe, bu kalite düşüklüğünü laboratuvar çalışmasıyla tespit ettiklerini belirterek, "Gerek beton çelikleri, gerekse beton kalitesi ortalama değerlerin çok altında. Bunu düzeltmezsek daha çok Konya olayları yaşarız" dedi. 
   İstanbul'daki yapıların beton ve demir-çeliklerin dayanıklılık gücünü ölçmek amacıyla, İnşaat Mühendisleri Odası İstanbul Şubesi Beton Araştırma ve Geliştirme Laboratuvarı Sorumlusu İnşaat Yüksek Mühendisi Ercan Yılmaz başkanlığında yapılan çalışmada, farklı şantiye ve firmalardan alınan binlerce beton ve çelik numunesi teste tabi tutuldu. Sertleşmiş betondan çeşitli yıllara ait alınan toplam 8 bin 170 karot numunesinin test sonuçları olumlu çıkmadı. 
   Betonların genel karakteristik basınç dayanımı değerleri, milimetrekareye uygulanan basınç değerinin ortalama 20 olması gerekirken 6 civarında bulundu. Beton çelik çubuğuna ait iç açıcı olmayan sonuçlar da şöyle çıktı "83 adet 8'lik çelik çubuğundan standartlara uygun olan yüzde 61.45 44 adet 10'luk çubuktan standartlara uygun yüzde 54.55 60 adet 12'lik çelik çubuktan sandartlara uygun olan yüzde 66.67 78 adet 14'lükten standartlara uygun yüzde 85.90 72 adet 16'lıktan ise standartlara uygun yüzde 86.11." 
   
   Hiçbir denetim uygulanmıyor 
   Araştırmada sonuç olarak, "Karot numunelerine ait istatistiki sonuçlar, mevcut yapılarımızda beton kalitesinin çok düşük olduğunu, hiçbir denetimin uygulanmadığını, depremlerin ardından ne kadar önlem aldığımızı ortaya koymaktadır. Çelik numunelerine ait sonuçlar, betonarme çeliğinde de kalitenin düşük olduğu gerçeğini göstermektedir" denildi. 
   
   Hatalı demirler başka inşaatlara 
   İnşaat Mühendisleri Odası Genel Sekreteri Gülay Karaküçük, hatalı bulunarak geri gönderilen inşaat demirlerinin başka inşaatlarda kullanıldığının altını çizerek, "Hurda demirden üretilen ince çaplı 8'lik, 10'luk, hatta 12'lik denilen demirlerin kalitesi düşük. Bir deney sırasında asistan birini götürürken elinden düşürmüş ve kırılmış" dedi. 
   
      Mucize çocuğa kurtarıcıdan ziyaret 
   Zümrüt Apartmanı'nın enkazından 132 saat sonra sağ çıkarılan Muhammet Saltuk Kalem'i 16 dün Numune Hastanesi'nde kurtarıcıları Jandarma Arama Kurtarma JAK ekibiyle, Konya Fenerbahçeliler Derneği Yönetim Kurulu üyeleri ziyaret etti. JAK ekibine "Seslerinizi hatırlıyorum" diyen Kalem, nasıl sağ kaldığını şöyle anlattı "Deprem dede Ahmet Mete Işıkara'nın televizyonda depremle ilgili söyledikleri enkaz altındayken çok işime yaradı. İlk düştüğümde kolonların altına taş koymak aklıma gelmezdi, ancak bu programlarda duyduğum için hemen uyguladım." 
   
   Alkışlarla gittiler 
   Konya'da günlerdir çalışmalarını yürüten 40 kişilik Jandarma Arama Kurtarma JAK ekibi, dün vatandaşların alkışları arasında bölgeden ayrıldı. Konya Büyükşehir Belediye Başkanı Mustafa Özkafa, kısa sürede bölgeye ulaşan JAK'ın çalışmalarda büyük başarı gösterdiğini belirtti. JAK ekibi de Konyalılar'dan destek gördüklerini vurguladı. Ekipler, dün hatıra fotoğrafı çektirdikten sonra birbirlerine sarılarak vedalaştı. 
   
   
   Kurtarma ekipleri bölgeyi terk etti    Konya'da Zümrüt Apartmanı'nın enkazı altında kalanlardan umut kesilirken, arama - kurtarma çalışmalarına felaketin 9. gününde büyük ölçüde son verildi. Enkaz üzerinde çalışan az sayıdaki görevli kayıp listesinde yer alan üç kişiyi bulmak için çaba gösteriyor. 2 Şubat'ta çöken binanın enkazında görev yapan sivil savunma, jandarma ve gönüllülerden oluşan 250 kişi, 29 kişiyi sağ çıkartırken, 92 kişinin cesedine ulaştı. 
   Ekipler, felaketin ilk 60 saatinde hiç uyumadan görev yaptı. Bundan sonra çalışmalar vardiyalı sürdürüldü. Enkazda çalışan görevliler arasında Sivil Savunma Genel Müdürlüğü'nün arama - kurtarma teknisyenleri çoğunluğu oluşturdu. 580 milyon lira maaş alan teknisyenler özverili çalışma karşılığında günlük yaklaşık 12 milyon lira yol harcırahı alacak. 
   
   Bina enkazından 15 kilo altın çıktı    Enkaz kaldırma çalışmaları sırasında meydana gelebilecek yağmaya karşı kriz masası, özel önlemler aldı. Envanter defterine kaydedilen ve tam sayımı yapılmayan altınlar 15 kiloya ulaştı. 
   İlk gün, müteahhitliğini Ali Vedat Kaya'nın yaptığı 11 katlı Zümrüt Apartmanı'nın çökme nedeni olarak gösterilen kalorifer kazanı da enkazdan çıkartıldı. Kalorifer kazanının sağlam olması, patlama olduğu yolundaki iddiaları da çürüttü. Bu arada, Zümrüt Apartmanı'nın yanındaki Yakut ve Safir apartmanlarında da inceleme başlatan Belediye Fen İşleri Müdürlüğü'yle Selçuk Üniversitesi Harita Bölümü, bu binaların yan yatıp yatmadığını, çökme tehlikelerinin bulunup bulunmadığını araştırıyor. 
   
   
   
</TEXT>
</DOC>
