<DOC>
<DOCNO> 219377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/03/spor/aspo.html </URL>
<DATE> 2004/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
TESTİ KIRILMADAN 
</HEADLINE>
<TEXT>

   Beşiktaş Başkanı Serdar Bilgili, önceki akşam Teknik Direktör Mircea Lucescu'yu evine davet etti, yönetici arkadaşlarıyla birlikte hem hesap sordu, hem de desteğini yineledi 
      ORHAN YILDIRIM 

   
   'Neden kötü oynuyorlar ' 
   BEŞİKTAŞ Başkanı Serdar Bilgili, tur ve şampiyonluk riske girince Mircea Lucescu'nun dikkatini çekti, uyarılar yaptı. Rumen teknik adam ile birlikte İkinci Başkan Hüsnü Güreli, Futbol Şubesi Sorumlusu Haşmet Kürüm ve Asbaşkan Muzaffer Nasıroğlu'nu evinde ağırlayan Bilgili, Lucescu'dan kötü futbolun yanı sıra düşüşün nedenlerini sordu, alınması gereken tedbirleri masaya yatırdı. 
   
   'Gizli güçler frenliyor' 
   BİLGİLİ'NİN Bebek'teki evinde yaklaşık iki saat süren mini zirvede, Rumen teknik direktör Lucescu, "Elle tutulmayan ve gözle görülmeyen bazı güçler bizi frenliyor. Resmen önümüze set çekiliyor. İyi oynamıyoruz, doğru. Bunun da temelinde konsantrasyon ve özgüvenimizin olmayışı yatıyor" dedi. Rumen hoca ayrıca rakiplerin sertliğinden ve hakemlerin buna göz yummasından da yakındı. 
   
   'Size güvenimiz tam' 
   RUMEN teknik adam, "Futbolda zaman zaman düşüşler olabiliyor. Ancak kısa sürede toparlanacağımıza inanıyoruz. Düzeleceğiz, bu böyle gitmeyecek. Yakında gerçek gücümüzü yakalar, çıkışa geçeriz" dedi ve yönetimden destek istedi. Başkan Bilgili ise "Yönetim ve camia olarak size güvenimiz tam. Tüm takımın arkasındayız ve sonuna kadar destekleyeceğiz" ifadelerini kullandı. 
   
   "Tur ligden önemli" 
   LUCESCU düzenlediği basın toplantısında ise sabırlı oynayıp Valencia'yı kupa dışına iteceklerini söyledi. Rumen teknik adam "Çok zor bir maç. İstanbul maçında dinlendirdiğim oyuncular inşallah beklediğim gibi oynarlar. Turu geçmek şu an bizim için ligden çok daha önemli" dedi. Samsunspor maçında yaşananların ardından meydana gelen puan kayıpları ile ilgili sorulara esprili bir şekilde yanıt veren Lucescu, "O maçtan sonra o kadar çok insanı sevindirdik ki, artık kayıp puanlar nedeniyle ben de mutluyum. Herkesin istediği oldu. Biz de sıfırdan başlıyoruz" diye konuştu. 
   
   
</TEXT>
</DOC>
