<DOC>
<DOCNO> 228961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/06/son/soneko47.html </URL>
<DATE> 2004/04/06/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
MÜSİAD Başkanı Babacan'ın ifadeleri bizleri rahatsız etti 
</HEADLINE>
<TEXT>

     Müstakil Sanayici ve İşadamları Derneği MÜSİAD Genel Başkanı Ali Bayramoğlu, bugüne kadar yapılan uygulamalar ve ekonomik politikaların reel piyasayı ve Türk toplumunu memnun etmediğini bildirdi. 
     Başkanlık görevini 17 Nisan'da yapılacak Genel Kurul'da bırakacak olan Bayramoğlu, görev yaptığı 5 yıllık süreci ve ekonomideki gelişmeleri düzenlediği basın toplantısıyla değerlendirdi. 
     MÜSİAD'da 9 yıl Başkan Yardımcısı, 5 yıl da Başkan olarak görev yaptığını anımsatan Bayramoğlu, Genel Kurul'da başkanlık görevini şu anda Başkan Yardımcısı Ömer Bolat'a bırakacağını söyledi. 
     Bir düğüne benzettiği Genel Kurul için hazırlıkları yaptıklarını ifade eden Bayramoğlu, Başbakan Recep Tayyip Erdoğan ile birlikte birçok bakanın toplantıya katılacağını bildirdi. 
     Türkiye'nin gündeminde gözardı edildiğini dile getirdiği üç konuda uyarılarda bulunan Bayramoğlu, en önemli ekonomik problemlerden birinin dolar-euro paritesinin ekonomiye yansıması olduğunu kaydetti. 
     Dolar-euro paritesinin dış ticaret açısından önemine dikkat çeken Bayramoğlu, ''Ocak ayında euro 1 milyon 760 bindi. Bugün 1 milyon 580 bin lira. 180 bin lira gibi TL bazında ciddi bir kayıp gözüküyor. Bu şekilde devam ederse paritenin 1.10'lar seviyesine gelmesi mümkün. Bu, turizm, sanayi, tarım ve madenciliğe dayalı sektörlerimizin, Avrupa'ya ihracat bazlı çalışan sektörlerimizin sıkıntılarla karşı karşıya kalması demek. Rekabet gücünü ortadan kaldıracak'' diye konuştu. 
     Türk firmalarının ihracatı bırakıp ithalat ile neler yapabilme peşine düştüğünü kaydeden Bayramoğlu, ''Bu, kur politikasının bizi getirdiği kötü bir nokta'' dedi. 
     
     ''PARA POLİTİKASI MASAYA YATIRILMALI'' 

     Dış ticaret rakamlarının gecikmeli açıklanması ve ithalat rakamlarına yer verilmemesini eleştiren Bayramoğlu, ihracatın sadece otomotiv ve metal sektöründe arttığını söyledi. Bayramoğlu, şöyle dedi 
     ''İhracat rakamlarının göreceli artışı güzel bir gelişme olsa bile temelde ekonomiye yansımasını hissedemeyeceğimiz bir noktaya doğru gidiyor. Türkiye maalesef ithalat cenneti statüsünde. Aralık ayında Türkiye'nin ithalatı 8 milyar dolara çıkmış, dış ticaret açığı 2.5 milyar dolar. Bu rakamları kimse konuşmuyor. Türkiye'nin önceki dönemlerde yaşadığı sıkıntıların başında cari ve dış ticaret açığı geliyor. Şu anda Türkiye böyle bir hatayı beraberinde götürüyor.'' İhracattaki artışı bir futbol maçına benzeterek, maçın sadece rakip takımın sahasından izlendiğini dile getiren Bayramoğlu, ''Maçın neticesine baktığımız zaman 2 gol atmışız, ama 5 tane yemişiz. Bu mağlubiyetlere sebebiyet verilmemesi için Türkiye'nin para politikasının yeniden masaya yatırılması lazım'' dedi. 
     Devletin borçlanma gereğine işaret eden Bayramoğlu, enflasyonun yüzde 9'lara ve faizlerin yüzde 23-26'lara inmesiyle piyasada güzel bir hava bulunduğunu söyledi. 
     Bayramoğlu, ''Ama reel faiz, hala yüzde 15'lerin altına çekilemiyor. Vatandaşın alım gücünün olmadığı, tüketimin artmadığı ve üstelik reel faizlerle mevcut statükonun kazanmaya devam ettiği süreçte değişen nedir Hiçbir şey. Çünkü büyümenizi ekonomik bazlı büyümeye taşımamışsınız. Mali piyasalarla ilgili büyümenizi devam ettiriyorsunuz. İthalatı biraz kısın, büyüme rakamları yüzde 2-3'lere iner'' diye konuştu. 
     
     ŞAPKAYI ÖNE KOYUP... 

     Mahalli seçimlerin ardından piyasalarda yeni güven yaratılması gerektiğini ifade eden Bayramoğlu, şunları kaydetti 
     ''Ama sayın Devlet Bakanı Babacan'ın seçimden hemen sonra yaptığı açıklama Bugüne kadar uyguladığımız ekonomik politikalar hiçbir değişikliğe uğratılmadan bundan sonra da aynı şekilde devam ettirilecek ifadesi bizleri sevindiren değil, rahatsız eden bir ifade oldu. Çünkü bugüne kadar yapılan uygulamalar veya görmüş olduğumuz ekonomik politikalar reel piyasayı, Türk toplumunu memnun eden değil ki. Statükoya devam etmesini arzu eden belirli bir kitleyi memnun etmiş olabilir.'' Türkiye'de yeni yatırım seferberliğine şu anda başlansa bile bunun sonuçlarının 2006-2007 yılında hissedilebileceğini, o yılların da seçim dönemi olduğunu belirten Bayramoğlu, ''Başta AK Parti iktidarı olmak üzere bütün sivil toplum kuruluşlarının şapkaları önüne koyup geldiğimiz noktayı daha iyi değerlendirilmesi gerekir'' dedi. 
     
     DIŞ POLİTİKADA SICAK ATMOSFER 

     Bayramoğlu, 2004 yılının dış politikada sıcak ve elektrikli bir atmosfere sahip olacağını belirterek, Suriye, İran, Irak'ta yaşanan gelişmelere dikkat çekti. 
     Kıbrıs konusunun çok gündeme getirilerek abartılmasını doğru bulmadığını, ondan çok daha önemli gelişmelerin önümüzdeki dönemde Ortadoğu'da yaşanacağını savunan Bayramoğlu, Irak'ta bir parçalanma süreci yaşandığı görüşünü dile getirdi. 
     Bayramoğlu, ''Irak'ta enteresan gelişmeler yaşanıyor. Irak'ın kuzeyinde net bir Kürdistan devleti kurulmuş. Hatta bunun haritasına tesadüfen bir yerde rastladım. Irak'ta bir parçalanma süreci yaşanıyor'' dedi. 
     Ali Bayramoğlu, büyük potansiyel pazarlarımız olan Suriye, Irak ve İran konusunda Türk devletinin net bir tavır koymasını beklediklerini kaydetti. Bayramoğlu daha sonra soruları yanıtladı. 
     
     SORULAR 

     Bayramoğlu, düzenlediği basın toplantısında, gazetecilerin sorularını da yanıtladı. 
     Kıbrıs konusunda şu ana kadar hükümetin yaptıklarını takdirle karşıladığını belirten Bayramoğlu, Kuzey Kıbrıs'ta ''Türkiye AB'ye girmek için Kuzey Kıbrıs'taki gelişmeleri kullanıyor'' şeklindeki imajın yanlış olacağını dile getirdi. 
     Bir soru üzerine, detayların önemli olduğunu, 9 bin sayfalık Annan Planı'nın uzmanlarca incelenerek kamuoyuna açıklanması gerektiğini belirten Bayramoğlu, şunları kaydetti 
     ''Ben şunda ısrarlıyım, Türkiye bütün bu gelişmelere rağmen KKTC topraklarını çok büyük ekonomik bir üs haline getirmeli. Orayı bir serbest bölge yapmalı, sanayileştirmeli, bir finans ve turizm merkezi haline getirmeli. Türkiye yıllardır oraya balık verdi, balık tutmasını öğretmedi. Bugüne kadar aktarılan 3 milyar doların üstündeki kaynak ile oranın sanayileşmesi hedeflenseydi, KKTC'de fert başına milli gelir 30 bin dolar olurdu. O zaman onların AB özentisi olmazdı.'' 
     
     VERGİ POLİTİKASINA ELEŞTİRİ 

     Hükümeti vergi politikası konusunda eleştirdiğini belirten Ali Bayramoğlu, 3 Kasım öncesinde vergi indirimi ve enerjinin ucuzlatılması konusunda verilen sözlerin yerine getirilmediğini kaydetti. Bayramoğlu, ''Bu süre içinde, bugüne kadar indirilmiş 1 tane vergi gösteremezsiniz'' diye konuştu. 
     Bayramoğlu, kişi başına milli geliri 1.500 dolar ve altında olan illere teşvik getirilmesine rağmen kimsenin yatırım yapmadığını da savundu. 
     İmam hatip liseleriyle ilgili bir soruyu da yanıtlayan Bayramoğlu, eşitlik ilkesinin uygulanmadığını, üniversiteye girişte hala standart dışı bir uygulamanın yapılmasını bir haksızlık olarak değerlendiren insanlardan bir tanesi olduğunu söyledi. Bayramoğlu, ''Bunu sadece imam hatipler olarak değil tüm meslek liseleri olarak değerlendiriyorum'' dedi. 
     ''Halk şu anda AK Parti'nin iktidarlığından mutlu mu '' sorusuna ''Halk umutlu, mutluluğu bundan sonra yapılacak politikalara bağlı'' diye karşılık veren Bayramoğlu, ''Genel seçimde AK Parti tek başına iktidar olur mu '' sorusu üzerine, ''Bugün seçim olursa, olur'' ifadesinde bulundu. 
     
     İTO BAŞKANLIĞI 

     İTO Başkanlığına aday olup olmayacağına ilişkin soru üzerine, 5590 sayılı TOBB ve odalarla ilgili yasada şu anda seçimlerde delege sistemine geçilmesi konusunda değişikliğin gündemde olduğunu aktaran Bayramoğlu, ''Şu anda gözüken İTO'da faaliyetlerimize devam edeceğimiz boyutta. 5590 sayılı kanun değişsin, ondan sonra bu sorunuza daha rahat cevap verebilirim'' dedi. 
     Bayramoğlu, MÜSİAD Başkanlığı'nı bırakmasının ardından, teknik direktör olarak deneyimlerini iş dünyasıyla paylaşmaya devam edeceğini sözlerine ekledi. 
     
</TEXT>
</DOC>
