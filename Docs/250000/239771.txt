<DOC>
<DOCNO> 239771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/13/son/sontur05.html </URL>
<DATE> 2004/05/13/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Hayat kadınlarının yüzde 78'inin "aile dışında" büyüdüğü ortaya çıktı 
</HEADLINE>
<TEXT>

     
     Doğan SARITAŞ 
     

İstanbul'da vesikalı çalışan hayat kadınları üzerinde yapılan araştırmada, hayat kadınların, yüzde 78'inin çekirdek aile dışında, üvey baba-anne, büyük anne, büyük baba gibi kişilerin yer aldığı parçalanmış ailelerde büyüdüğü tespit edildi. 
     Anadolu Psikiyatri Dergisi Mart sayısında, Uzman Doktor Meltem Efe Sevim, Doç. Dr. Salih Yaşar Özden ve Doç. Dr. İ. Lütfi Yargıç'ın, İstanbul Karaköy Genelevi'nde vesikalı olarak çalışan hayat kadınları üzerinde, ''Hayatını cinsel akt ile kazanan kadınların aile özellikleri'' konulu araştırması yayınlandı. 
     Özellikle hayat kadınlarının çocukluk dönemleri ve bu dönemlerdeki yaşantıları hakkında saptamalarda bulunulan araştırmada, ankete katılan hayat kadınlarının, yüzde 30'unun Marmara, yüzde 20'sinin Güneydoğu Anadolu, yüzde 18'inin Karadeniz, yüzde 10'unun Akdeniz, yüzde 8'sinin Ege, yüzde 8'inin İç Anadolu, yüzde 6'sının ise Doğu Anadolu Bölgesi doğumlu oldukları belirlendi. 
     
     HAYAT KADINLARININ AİLE ÖZELLİKLERİ 
     Hayat kadınlarının, yüzde 52'sinin orta derece ekonomik düzeyi olan ailelerden geldiğinin tespit edildiği araştırmada, yüzde 78'inin çekirdek aile dışında, üvey anne-baba, büyük baba, büyük anne gibi kişilerin yer aldığı parçalanmış ailelerde büyüdüğünü anlaşıldı. 
     Ankete katılanların yüzde 46'sının babasının halen sağ olduğu belirlenirken, deneklerin yüzde 56'sının babasının memur ve esnaf olduğu, yüzde 46'sının annesinin hayatta olmadığı, yüzde 64'ünün 4 veya daha fazla kardeşinin olduğu belirlendi. 
     Çocukluk dönemindeki arkadaşlık ilişkileri incelendiğinde ise, hayat kadınlarının 22'sinin bu dönemde arkadaşlık grubuna katılımlarının olmadığı tespit edildi. 
     Hayat kadınlarının yarıdan fazlası ilk cinsel bilgileri öğrendiği kişinin eşi olduğunu belirtirken, yüzde 98'i ailesinin cinsel meraklarına karşı engelleyici ve gizleyici bir tutum takındıklarını kaydetti. 
     
     FİZİKSEL ŞİDDET VE EVDEN İLK AYRILMA 
     Araştırmada, ankete katılanların çocukluklarında yüzde 42'sinin anne-babaları arasında fiziksel şiddet yaşandığı tespit edilirken, yüzde 24'ünün anne-babasının ise dayakla korkutma şeklinde sorunlarını çözdükleri anlaşıldı. Hayat kadınlarının yüzde 48'inin çocukluk döneminde vurma ve fiziksel şiddet şeklinde cezalandırıldığı anlaşılırken, yüzde 34'ünün azarlandığı, yüzde 16'sının haklarının kısıtlandığı, yüzde 2'sinin de tokat atma şeklinde terbiye edildiği ortaya çıktı. 
     Hayat kadınların yüzde 52'sinin 16 yaşından küçük olduğu dönemde ölüm, ayrılık, boşanma, hastalık gibi sebeplerden dolayı aile bireylerinden herhangi birini kaybettiğinin tespit edildiği araştırmada, yüzde 26'sının ise 16 yaşından önce annesini kaybettiği ortaya çıktı. 
     Deneklerin evden ilk ayrılma yaşının ortalama olarak 15.8 olduğunun belirlendiği araştırmada, ankete katılanların yüzde 54'ünün evden kaçma girişiminde bulunduğu, kaçma, kaçırılma, zorla evlilik gibi sebeplerle evden ayrılma oranının yüzde 40 olduğu saptandı. 
     
     CİNSEL TACİZ 
     Araştırmada, hayat kadınlarının yüzde 8'inin 16 yaş öncesinde aile içinden birinin cinsel tacizine uğradığı tespit edilirken, saldırganın yüzde 2 oranında baba, yüzde 2 oranında üvey kardeş, yüzde 4 oranında ise eve sık gelen birinci derecede bir akraba olduğu anlaşıldı. Aile dışı birinden cinsel taciz görenlerin oranı ise yüzde 20 olarak belirlendi. 
     Araştırmaya katılan hayat kadınları, taciz biçiminin tecavüz ve tecavüz girişimi şeklinde olduğunu, bu olayın yaşamlarını çok etkilediğini ve kimseye anlatamadıklarını kaydettiler. 
     
</TEXT>
</DOC>
