<DOC>
<DOCNO> 235297 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/son/sonspo25.html </URL>
<DATE> 2004/04/27/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Sağlam Amacımız, ligde en iyiler arasında olmak... 
</HEADLINE>
<TEXT>

     Samsunspor Kulübü Yardımcı Antrenörü Ertuğrul Sağlam, ''Hedefimiz, ligde en iyiler ve başarılı takımlar arasında olmak'' dedi. 
     Teknik direktör Erdoğan Arıca'nın, başkan İsmail Uyanık ile yapacağı görüşme için İstanbul'a gitmesi nedeniyle haftalık olağan toplantı, yardımcı antrenör Ertuğrul Sağlam tarafından gerçekleştirildi. 
     Sağlam, Nuri Asan Tesisleri'ndeki basın toplantısında, geçen hafta 2 penaltı golü ile kazandıkları Adanaspor maçının kısa bir değerlendirmesini yaptıktan sonra takımla ilgili görüşlerini dile getirdi. 
     Samsunspor'un her geçen gün daha iyi duruma geldiğini ve önceki iki yıla nazaran çok daha iyi olduklarını belirten Sağlam, ligi üst sıralarda tamamlamak için yoğun çaba gösterdiklerini söyledi. 
     ''Asıl hedefimiz ligde en iyiler ve başarılı takımlar arasında olmak'' diyen Sağlam, ''Bir UEFA hedefimiz vardı, bu hedefimizi de yerine getireceğimize inanıyorum. Her geçen gün daha iyi duruma geliyoruz'' diye konuştu. 
     Kalan üç maçı küme düşme hattındaki takımlarla oynayacaklarını da hatırlatan Sağlam, ''Bizim için rakip önemli değil. Ne durumda olduklarına bakmıyoruz. Biz sahaya çıkıp kazanmak için ne gerekiyorsa yapacağız'' dedi. 
     Bu maçlar için bazı spekülasyonlar yapılabileceğini belirten Sağlam, ''Biz şerefimizle, dürüst anlayışımızla aslanlar gibi sahaya çıkıp oyunumuzu oynarız'' diye konuştu. 
     Bu hafta deplasmanda Akçaabat Sebatspor ile karşılaşacaklarını belirten Sağlam, Yılmaz Vural'ın istifasıyla ilgili bir soru üzerine yaşananların kendilerini ilgilendirmediğini söyledi. 
     Sağlam, takımda iç ve dış transfer görüşmelerinin sürdürüldüğünü belirterek, görüşmeler sonucu Cesar'ın sözleşmesinin feshedildiğini, Mehmet Nas'ın ise kadro dışı bırakıldığını söyledi. 
     
     ARICA'NIN DURUMU 
     Öte yandan, İstanbul'a giden teknik direktör Erdoğan Arıca'nın, kulüp başkanı İsmail Uyanık ile bugün yapacağı görüşmenin ardından takımın başında kalıp kalmayacağı netlik kazanacak. 
     Gençlerbirliği'nden önümüzdeki sezon için teklif aldığını açıklayan Arıca ile anlaşılamaması halinde, Samsunspor'u gelecek sezon Ertuğrul Sağlam'ın çalıştırmasına ''kesin'' gözü ile bakılıyor. 
     
</TEXT>
</DOC>
