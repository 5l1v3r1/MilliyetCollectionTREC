<DOC>
<DOCNO> 233702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/22/spor/aspo.html </URL>
<DATE> 2004/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
MIRCEA LUCESCU HEDEF TAHTASI 
</HEADLINE>
<TEXT>

   Geçen sezon baştacı, bugün istenmeyen adam ilan edildi. Beşiktaş Yönetimi'nde sadece Başkan Serdar Bilgili arkasında duruyor, sürekli konuşmasından dolayı sezon sonunda gitmesine kesin gözüyle bakılıyor 
      
   Güreli başrolde 
   BEŞİKTAŞ'IN 100. yılında Beşiktaş'a şampiyonluğu kazandırdığı için baştacı yapılan Mircea Lucescu, bu sezon istenmeyen adam ilan edildi. İlk yarıyı açık ara önde tamamlayan Siyah - Beyazlılar'ın Fenerbahçe derbisine üçüncü sırada girmesindeki en büyük neden olarak Rumen hocayı gören Beşiktaş yönetimi, bunun Lucescu'nun çok konuşmasından kaynaklandığını belirtiyorlar. 2. Başkan Hüsnü Güreli ile Menajer Sinan Engin de gitmesi için Luce'ye bayrak açtı. 
   
   Zoraki destek 
   RUMEN teknik adama, Başkan Serdar Bilgili dışında yönetimde sahip çıkan kimsenin bulunmadığı ifade ediliyor. Bilgili'nin de politik olarak böyle davrandığı, hesap sormak için lig sonunu beklediği söyleniyor. Lucescu'nun teşvik primi hakkındaki açıklamalarına tepki gösteren Türkiye Futbol Antrenörleri Derneği Genel Sekreteri Haldun Ergin ise bunun suyu bulandırmaktan öteye gitmeyeceğini belirtti. 
   
   'Şahin talep etti' 
   LUCESCU'NUN, "Türkiye aynı Çavuşescu döneminin Romanya'sı gibi" sözleri üzerine başlatılan araştırma da genişletildi. Başkan Serdar Bilgili ile dün kulüpte bir görüşme yapan Başbakanlık Teftiş Kurulu Başmüfettişi Eyüp Özgüç, Bakan Mehmet Ali Şahin'in son dönemde spor kamuoyunda yaşanan tartışmalar üzerine bir araştırma talebinde bulunduğunu, bu nedenle çalışma yaptıklarını söyledi. Özgüç, "Biz buraya sadece bilgi almaya geldik" dedi. 
   
   
</TEXT>
</DOC>
