<DOC>
<DOCNO> 200095 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/05/son/sontur39.html </URL>
<DATE> 2003/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul, soğuk havanın etkisine giriyor... 
</HEADLINE>
<TEXT>

     İstanbul Büyükşehir Belediyesi'nin, kışla mücadelede A planını Düşük yoğunluk alarmı uygulamaya koyduğu bildirildi. 
     Büyükşehir Belediyesi'nden yapılan yazılı açıklamada, Belediye Afet Koordinasyon Merkezi'nin AKOM meteoroloji birimi ve Meteoroloji Genel Müdürlüğü'nün tahminlerine göre, İstanbul'un şiddetli yağışların etkisi altında kalacağı belirtildi. 
     İstanbul'un Pazar günü kuvvetli sağanak yağışın etkisi altında kalacağı, metrekareye 13 kilogram yağış düşeceğinin tahmin edildiği kaydedilen açıklamada, Pazartesi gününün ilk saatlerinden itibaren ise rüzgarla birlikte karla karışık yağmurlu bir havanın beklendiği bildirildi. 
     Fırtınanın karadaki hızının saatte 60 kilometreye, denizde ise 80 kilometreye kadar çıkmasının beklendiği ifade edilen açıklamada, hissedilen sıcaklıkların 10-12 derece düşeceğinin tahmin edildiği kaydedildi. 
     
     HAZIRLIKLAR TAMAM 
     Açıklamada, Büyükşehir Belediyesi İtfaiye Daire Başkanlığı, Ulaşım Daire Başkanlığı, Yol Bakım Onarım Müdürlüğü ve Trafik Müdürlüğü ekiplerinin, muhtemel su baskınlarına karşı hazırlıklarını tamamladığı belirtildi. 
     Kar yağışlarında Büyükşehir Belediyesi sorumluluk alanındaki yolların açık tutulması ve diğer çalışmaların 50 trilyon liraya mal olacağının tahmin edildiği vurgulanan açıklamada, ''Karlanma ve buzlanmaya karşı elde bulunan 21 bin ton tuz ilçe belediyelerine gönderilirken, 30 bin ton yeni tuz alımı gerçekleştirildi. Ayrıca 2004 kış sezonu için 20 bin ton tuz alımına yönelik ihale yapılacak'' denildi. 
     Açıklamada, Büyükşehir Belediyesi'nin kışla mücadelede A planını uygulamaya koyduğu ifade edilerek, ''düşük yoğunluk alarmı'' düzeyi olan bu plan kapsamında, olağan kış koşullarıyla mücadele edileceği, kar yağışı ve buzlanmalara karşı düzenli kontrollerin yapılacağı kaydedildi. 
     
</TEXT>
</DOC>
