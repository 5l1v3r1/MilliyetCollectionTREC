<DOC>
<DOCNO> 246847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/10/son/soneko48.html </URL>
<DATE> 2004/06/10/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Otomotiv, üretimde rekor peşinde... 
</HEADLINE>
<TEXT>

     Otomotiv sanayii, üretimde yeni bir rekor kırmaya hazırlanıyor. 
     Geçen yıl 562 bin 466 adetlik motorlu araç üretimi ile rekor kıran sektörün Mayıs ayı üretimi yüzde 77 artışla 82 bin 859 adede, 5 aylık üretimi yüzde 78 artışla 344 bin 678 adede yükseldi. 
     Ocak-Mayıs dönemindeki üretimin 181 bin 3 adedini otomobil, 10 bin 689'unu büyük kamyon, 2 bin 760'ını küçük kamyon, 115 bin 405'ini kamyonet, 2 bin 167'sini otobüs, 9 bin 724'ünü minibüs, 4 bin 379'unu midibüs, 18 bin 21'ini traktör oluşturdu. 
     Üretim, otomobilde yüzde 79, büyük kamyonda yüzde 172, küçük kamyonda yüzde 94, kamyonette yüzde 66, otobüste yüzde 54, minibüste yüzde 230, midibüste yüzde 101, traktörde yüzde 69 oranında arttı. 
     Renault toplam üretimde 84 bin 159 adetle ilk sırada yer alırken, Ford Otosan 73 bin 275 adetle ikinci, Tofaş 67 bin 529 adetle üçüncü oldu. 
     
     3.6 MİLYAR DOLARLIK İHRACAT YAPILDI 
     Sektör, yılın 5 ayında ürettiği 344 bin 678 adet aracın yüzde 56'sını oluşturan 194 bin 3'ünü ihraç etti. 
     Ocak-Mayıs dönemi ihracatını, önceki aynı döneme oranla yüzde 40 artıran sektör, 118 bin 91 adet otomobil, 67 bin 24 adet kamyonet, 2 bin 3 adet minibüs, 585 adet kamyon, 699 adet midibüs, bin 213 adet otobüs, 4 bin 738 adet traktör ihracatı gerçekleştirdi. Bu dönemde ihracattaki artış otomobilde yüzde 48, ticari araçta yüzde 32, traktörde yüzde 6 olarak belirlendi. 
     5 ayda, ana sanayinin ihracatı yüzde 74 artışla 2 milyar 474 milyon 854 bin 105 dolara, yan sanayi ihracatı yüzde 21 artışla 1 milyar 158 milyon 81 bin 208 dolara ulaştı. 
     Ana ve yan sanayi toplam ihracatı da yüzde artışla 3 milyar 632 milyon 935 bin 313 dolar olarak hesaplandı. 
     Ocak-Mayıs döneminde Oyak Renault toplam bin 465 adet otomobil, Ford Otosan 46 bin 83 adet hafif ticari araç, Toyota 43 bin 133 adet otomobil, Tofaş 16 bin 610 adet otomobil ve 17 bin 167 adet hafif ticari araç olmak üzere toplam 33 bin 777 adet araç ihracatı yaptı. 
     
     SATILAN OTOMOBİLLERİN YÜZDE 70'İ İTHAL 
     Üretim ve ihracatta rekora koşan sektör, iç pazarda ise ithalata teslim oldu. 
     Yılın 5 aylık bölümünde iç pazarda 316 bin 936 adet araç satıldı. Geçen yılın aynı dönemine oranla yüzde 2 oranında artış kaydedildi. 
     İç pazarda satılan araçların yüzde 58'ini ithaller oluşturdu. İthal araç satışı 183 bin 674 adet olarak gerçekleşti. 
     5 aylık otomobil satışları 198 bin 1 adede yükselirken, bunun yüzde 70'ini oluşturan 138 bin 299 adetlik bölümünü ithaller teşkil etti. Bu dönemde 59 bin 702 adet yerli otomobil satıldı. 
     Hafif ticari araç pazarında da toplam 95 bin 940 adetlik satış yapılırken, ithal araçların payı yüzde 41 oldu. 
     Toplam araç satışı 2003 yılının 5 ayında 89 bin 548 adet, yıl toplamında ise 400 bin 451 adet olarak gerçekleşmişti. 
     
</TEXT>
</DOC>
