<DOC>
<DOCNO> 239036 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/11/son/soneko15.html </URL>
<DATE> 2004/05/11/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Nema ödemeleri için şirket başvuruları yarın başlıyor 
</HEADLINE>
<TEXT>

     Kamuoyunda "Zorunlu tasarruf" olarak bilinen Tasarrufu Teşvik Hesabı 2. taksit nema ödemeleri için toplu başvurular, yarından itibaren Ziraat Bankası'na yapılacak. 
     Ödemeler ise Hazine Müsteşarlığı'nca belirlenecek tarihte başlayacak. 
     İşyerlerinin başvurusunu takip eden üç gün sonrasında çalışanlar nema taksitlerini alabilecek. Kişisel başvurularda ise bir aylık takvim uygulanacak. 
     Tasarrufu Teşvik işyeri sicil numarası ve elektronik posta adresi uzantıları Milli Eğitim Bakanlığı'na bağlı ilköğretim, lise ve dengi okullar için "k12.tr", yüksek öğrenim kurumları için "edu.tr", özel işyerleri için "com.tr", genel ve katma bütçeli kuruluşlar için "gov.tr", askeri birlikler için "mil.tr" ve emniyet teşkilatı için "pol.tr" olan özel kuruluşlar ile kamu kurum ve kuruluşları personeli, zorunlu tasarruf 2. taksit nema ödemelerini 'işyerleri aracılığıyla' alabilecekler. 
     İlk taksit ödemelerinde olduğu gibi, kurum ve işyeri aracılığıyla talepte bulunan hak sahiplerinin ödemeleri, başvuru tarihinden itibaren en geç 3 gün içinde yapılırken, kurumu aracılığıyla başvurmayan hak sahipleri ise eskiden olduğu gibi bir aylık takvim içinde sıralarını bekleyecek. 

     
</TEXT>
</DOC>
