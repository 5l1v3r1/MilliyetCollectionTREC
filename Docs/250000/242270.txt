<DOC>
<DOCNO> 242270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/24/spor/spo04.html </URL>
<DATE> 2004/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Asla ihanet etmem 
</HEADLINE>
<TEXT>


Trabzonspor'un yıldız oyuncusu Gökdeniz, transfer haberlerinden bunaldığını belirtti, "Söylentiler çirkin ve yalan. El altından para alacak kadar ahlaksız değilim" diye konuştu 


'Formam kutsaldır' 
BORDO - Mavili kulüpte sözleşme yenileyip, yenilemeyeceği merak konusu olan Gökdeniz Karadeniz, hakkındaki transfer haberlerine isyan etti. Tecrübeli oyuncu, "Benim hakkımda, Fenerbahçe ile ilgili neler söylenmedi ki. Avans aldığım, ev tuttuğum, hatta Fenerbahçeli olduğum gibi şeyler. Bir kez daha söylüyorum, ben Trabzonluyum, Trabzonsporluyum. Bu forma benim için kutsaldır" açıklamasını yaptı. 

'Paragöz değilim' 
TRABZONSPOR sayesinde bu noktaya ulaştığının altını çizen Gökdeniz, "Bu kulübe ihanet etmem. Vefa borcum var. Söylentiler, çirkin ve yalan. El altından para alacak kadar ahlaksız değilim. Artık ben de bunaldım" dedi. Taraftarların gönüllerini rahat tutmasını isteyen yıldız oyuncu, "Karşılıklı özveride bulunup, tatil dönüşü imza atacağım. Profesyonelim ama paragöz değilim" ifadelerini kullandı. 

İşlem tamam 
İSTANBUL'DA Transfer Komitesi Üyesi Ömer Sarı ile bir araya gelen Gökdeniz'in, ikna edildiği öğrenildi. Milli futbolcunun gelecek sezonki 750 milyarlık ücreti 1 trilyon 250 milyar liraya çıkarılacak. 2005-2006 için 1 trilyon 750 milyar, daha sonraki yılda 2 trilyon lira alacak. Başkan Atay Aktuğ, bundan sonra Gökdeniz ile ilgili haberlerde hukuki yollara başvurabileceklerini söyledi. 

Şimdi de Vorisek 
AVRUPA'DA birçok futbolcu izledikten sonra Türkiye'ye dönen Teknik Direktör Ziya Doğan'ın, Sparta Prag'ın orta sahasında görev yapan Petr Vorisek'i çok beğendiği öğrenildi. Tecrübeli hocanın, bu futbolcunun alınması yönünde rapor vereceği bildirildi. Çek Cumhuriyeti Milli Takımı'na da çağrılan bu futbolcu için yönetim hafta başından itibaren girişimlere başlayacak. 



</TEXT>
</DOC>
