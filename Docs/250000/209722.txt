<DOC>
<DOCNO> 209722 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/19/son/sontur15.html </URL>
<DATE> 2004/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İncirlik esnafı nefes aldı... 
</HEADLINE>
<TEXT>

     Rotasyon kapsamında İncirlik Üssü'nü kullanan ABD'li askerler, aylardan beri işlerin durgunluğundan yakınan belde esnafının yüzünü güldürdü. 
     İncirlik Esnafları Kalkınma, Dayanışma ve Yardımlaşma Derneği Başkanı Müjdat Akçınar, AA muhabirine yaptığı açıklamada, her uçak indiğinde kendilerine haber verildiğini ve esnafın beşerli gruplar halinde üs içine girerek, stantlarda satış yaptığını bildirdi. 
     ABD ve Türk yetkililerin kendilerine bu tür bir kolaylık sağlamalarının belde esnafına adeta ''nefes aldırdığını'' ifade eden Akçınar, şunları söyledi 
     ''Üsse günde ortalama 2 uçak iniyor. Askerler üste 3-4 saat kalıyor. Bu süre içinde Irak'tan alamadıkları hediyelik eşyaları buradan alıyorlar. Eve dönen askerlerin mutluluğu yüzlerinden okunuyor. Özellikle anne-baba, eş-çocuk gibi yakın akrabalarına üzerlerinde taşıyabilecekleri küçük hediyeler alıyorlar. Halı, mobilya gibi büyük eşyalar transit yolcu oldukları için satılamıyor. En fazla talep, altın, gümüş, tişörte geliyor.'' 
     
     ''YARAYA MERHEM OLDU'' 
     Akçınar, ABD'li askerlere sadece derneklerine üye esnafın satış yapabildiğini, üs yetkililerinin uçak inişinden bir müddet sonra kendilerine haber verdiğini anlatarak, şöyle devam etti 
     ''Şu an, her esnafın aracı içinde satılacak mallarla üsse giriş için hazır. Terzi, mobilyacı, lokantacı gibi esnafın mağdur olmaması için onlara, İncirlik'ten satın almak kaydıyla küçük hediyelik eşya sattırıyoruz. Rotasyon, tüm esnaf için 10 aylık durgunluğu bir ölçü de olsa giderdi, yaraya merhem oldu.'' 
     
</TEXT>
</DOC>
