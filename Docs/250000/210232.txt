<DOC>
<DOCNO> 210232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/21/son/sontur35.html </URL>
<DATE> 2004/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Beyoğlu'ndaki Divan Edebiyatı Müzesi'nden hırsızlık... 
</HEADLINE>
<TEXT>

     Beyoğlu'ndaki Divan Edebiyatı Müzesi'nde teşhir edilen 170 yıllık el yazması Kuranıkerim, vitrinden çalındı. 
     AA muhabirinin aldığı bilgiye göre, Tünel Galippaşa Caddesi üzerinde bulunan Divan Edebiyatı Müzesi görevlileri, saat 11.30 sıralarında vitrinde sergilenen 170 yıllık el yazması Kuranıkerim'in yerinde olmadığını farkettiler. 
     Durumun bildirilmesi üzerine olay yerine gelen Asayiş Şube Müdürlüğü Hırsızlık Büro Amirliği'ne bağlı ekipler, vitrin kapağının zorlanarak açıldığını ve içindeki Kuranıkerim'in alındığını tespit ettiler. 
     Olayla ilgili çalışma başlatan polis, parmak izi incelemesi yaparak, müzenin 3 güvenlik görevlisi ile diğer yetkililerin ifadelerine başvurdu. 
     Müzenin 11.00 ile 17.00 saatleri arasında halkın ziyaretine açıldığını belirten polis yetkilileri, müze genelinde kamera sistemi bulunmadığının tespit edildiğini kaydettiler. 
     
</TEXT>
</DOC>
