<DOC>
<DOCNO> 246171 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/08/son/sondun06.html </URL>
<DATE> 2004/06/08/ </DATE>
<TIME> 07.20 </TIME>
<AUTHOR>  </AUTHOR>
<HEADLINE>
G-8 zirvesi, ABD'de bugün başlıyor... 
</HEADLINE>
<TEXT>

     Sanayileşmiş 7 ülke ve Rusya'dan oluşan G-8 Sekizler Grubu zirvesinin başlaması öncesinde ABD yönetimi, ''Ortadoğu'da demokrasinin ilerletilmesi girişimlerinin vakit geçirmeden başlatılmasını'' istedi. 
     Amerikan yönetiminin üst düzey bir yetkilisi, zirvenin düzenleneceği Georgia eyaletinin Sea Island tatil beldesinde gazetecilere verdiği brifingde, Arap ülkelerinin, demokratik reformları uygulamaktan kaçmak için İsrail-Filistin çatışmasını ''bahane olarak kullanmamalarını'' istedi. 
     Amerikalı yetkili, ''Arap hükümetleri, İsrail-Filistin çatışmasını, demokratik reformların uygulanmasından kaçmak için bir bahane olarak kullanmamalı'' dedi. İsrail-Filistin arasında barış çabalarının, Ortadoğu'daki demokratikleşme girişiminden ayrı olarak sürdürülmesi gerektiğini savunan yetkili, ''Ancak biz bu konunun, başka bir bölgede reformların başarısız olmasında bahane olarak kullanılmasını kabul etmiyoruz'' diye konuştu. 
     
     ''REFORMLAR BEKLETİLEMEZ'' 
     ABD Başkanı George W. Bush'un Ulusal Güvenlik Danışmanı Condoleezza Rice da, Ortadoğu'da demokratik reformların, ''bir yerden başlaması'' gerektiğini söyledi. Rice, bugün başlayacak G-8 zirvesi öncesinde gazetecilere verdiği brifingde, ''Çok basit olarak, bu reformlar daha fazla bekletilemez. İstikrarı sağlama adına özgürlüklerin kısıtlanmasına göz yumma fikri, aşırı eğilimlerin ortaya çıkmasına yol açtı'' diye konuştu. 
     Rice ve diğer Amerikalı yetkililerin bu açıklamalarının, yeni adıyla ''Geniş Ortadoğu ve Kuzey Afrika'' girişiminin, G-8 zirvesinde yarın tartışılmasının öncesinde yapılması dikkati çekti. 
     Zirvenin yarınki öğle oturumuna, Başbakan Recep Tayyip Erdoğan'ın yanı sıra Irak, Ürdün, Cezayir, Bahreyn ve Yemen liderleri de katılacak ve bu konular ele alınacak. 
     Toplantıda yer almayan Mısır ve Suudi Arabistan gibi Arap ülkeleri, Filistin-İsrail sorununa gereken önemi vermediği ve bölgeye dışardan baskı oluşturduğu gerekçesiyle girişime soğuk bakıyor. Zirvenin bugünkü bölümünde G-8 liderleri, ikili görüşmeler yapacak ve akşam yemeğinde bir araya gelecek. 
     G-8 liderlerinin yarın aralarında yapacağı toplantının ardından düzenlenecek öğlen oturumunda ise ''Geniş Ortadoğu ve Kuzey Afrika girişimi'' ele alınacak. 
     
</TEXT>
</DOC>
