<DOC>
<DOCNO> 239702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/13/son/sonsiy13.html </URL>
<DATE> 2004/05/13/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Türk Parlamenterler Birliği Başkanı Çeliker Birliğimizde yolsuzluk yoktur 
</HEADLINE>
<TEXT>

     Türk Parlamenterler Birliği TPB Genel Başkanı Zeki Çeliker, ''Birlikte hiçbir usulsüzlük ve yolsuzluk'' olmadığını bildirdi. 
     Çeliker, yaptığı yazılı açıklamada, günlük bir gazetede bugün yolsuzluk olarak sunulan herşeyin TPB'nin gereksinimleri doğrultusunda gerçekleştiğini ifade etti. 
     İddiaların Birlik eski Genel Sekreteri Önder Kırlı tarafından dile getirildiğini belirten Çeliker, açıklamasında şunları kaydetti 
     ''Eleştiri konusu yaptığı tüm kararların altına Birlik Genel Sekreteri olarak imza atmış bir arkadaşımızdır. Tarafımdan kullanıldığı iddia edilen Opel marka makam aracı daha iki ay öncesine kadar kendisi tarafından kullanılmaktaydı. Gerçeklerle yakından uzaktan ilgisi olmayan harcırahlarla ilgili kararın altında kendi imzası vardı. Sayın Kırlı, Birliğimizin iki yıl boyunca başarıyla yürüttüğü Avrupa Eski Parlamenterler Birliği Başkanlığı nedeniyle dört defa harcırahını alarak görev gereği yurtdışına çıkmıştır. Alınan cep telefonu Birliğin yurtdışı temaslarında fotoğraf çekebilmek için alınmış ve demirbaş olarak kaydedilmiştir.'' ''Hiçbir usulsüzlük ve yolsuzluk yoktur'' diyen Çeliker, ''Kırlı ve onun gibi düşünenlere'' yanıt vermek istemediğini belirtti. TPB Başkanı Çeliker, ''Böyle bir durumda zararlı çıkacak olanlar kendileri olacaktır'' dedi. 
     
</TEXT>
</DOC>
