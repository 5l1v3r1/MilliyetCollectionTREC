<DOC>
<DOCNO> 215117 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/14/yazar/pulur.html </URL>
<DATE> 2004/02/14/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Şöyle başlarınıkaldırıp bir bakabilseler... 
</HEADLINE>
<TEXT>

   
   EĞER mümkün olsaydı, 1950'li yılların İngiltere Dışişleri Bakanı Eden ile Koloniler Bakan Yardımcısı Hopkinson bugün yattıkları yerden başlarını kaldırıp, Kıbrıs'a doğru bakınca "Yahu burnumuzun ucunu görememişiz " diye herhalde hayıflanırlar. 
   Aynı tarihte Türkiye'nin Dışişleri Bakanı olan CHP'li Necmettin Sadak ile, ondan sonra gelen Demokrat Parti hükümetinin Dışişleri Bakanı Prof. Dr. Fuat Köprülü de herhalde aynı duyguya kapılırlar. 
   
   ÇÜNKÜ, o tarihte açıkça söyleyemeseler bile Kıbrıs'ta ENOSİS, yani Yunanistan'a ilhak isteyen, Yunan Başbakanı Papagos'a, İngiltere Dışişleri Bakanı Eden "Gerek bugün, gerek yarın Kıbrıs diye bir sorun olmayacaktır" diye sert çıkmış ve üstelik alay da etmiştir. 
   Kıbrıs, İngiltere sömürgesidir, İngiltere'nin bu adadan vazgeçmeye hiç niyeti yoktur, Eden Yunan Başbakanı'yla da alay eder 
   "New York ve İskenderi'yede, Kıbrıs'tan çok Rum var, niçin oraları da istemiyorsunuz " 
   
   YUNANLILARIN ENOSİS için yaptıkları, Türkiye'deki Kıbrıslı öğrenciler ve Kıbrıslı Türklerin tepkisini çekti, Kıbrıs Türk Kültür Dernekleri kurulur başta Hürriyet, Vatan ve Tasvir gazeteleri tepkiye katılır, Türk hükümeti ise temkinlidir, Yunanistan ve İngiltere'yle ilişkilerin bozulmasından çekinilir, Dışişleri Bakanı Necmeddin Sadak "Kıbrıs meselesi diye bir mesele yoktur. İngiltere Kıbrıs'ı bir başka devlete terk etmeyecektir" der, gençlere sakin olmalarını tavsiye eder. 
   
   TÜRKİYE'de 1950 seçimine girilirken Kıbrıs'tan hiç söz edilmez, ne CHP, ne de DP Kıbrıs'ın adını bile anmazlar. 
   Seçimleri Demokrat Parti kazandı, yeni iktidarın ilk Dışişleri Bakanı Prof. Dr. Fuat Köprülü, tıpkı giden iktidarın Dışişleri Bakanı gibidir, kestirip atar 
   "Kıbrıs sorunu diye bir sorun yoktur." 
   
   EVET, hem İngiliz hem Türk devlet adamları, bugün olanları görseler, herhalde uzak görüşlülükten yana, ne kadar arızalı olduklarını anlarlar. 
   Onların "Yok" dediği sorun, büyüye büyüye bugünlere geldi. 
   
   BUNDAN sonra ne olacaktır 
   Kıbrıs'a bağımsızlık tanıyan Londra Antlaşmaları Meclis'te görüşülürken, ana muhalefet partisi CHP'nin lideri İnönü'nün söylediği, adeta bugüne ışık tutmaktadır. 
   " ... İçinde bulunduğumuz ittifak manzumesinde, umumi selamet ve emniyet bakımından kuvvetli sebeplerin bizi anlaşmaya sevk ettiğini takdir ediyoruz. Bu arada kuvvetli dostların çok tesirli nasihatlerinin ehemmiyetli bir hissesi olduğunu tahmin etmekte güçlük çekmiyoruz." x 
   Bunun tercümesi, çevirisi... 
   İsmet Paşa diyor ki 
   "Batı ittifakı ve NATO bizi anlaşmaya zorluyor, üstelik üzerimizde çok kuvvetli Amerikan baskısı da vardır." 
   Her şey çok değişse de İsmet Paşa'nın tespitleri bugün de geçerli değil mi 
   Eğer, Kıbrıs'ta bir çözüm olursa, kim kalkıp bu çözümde, hem Amerika'nın, hem de Avrupa'nın, Paşa'nın deyimiyle "çok tesirli nasihatleri"nin olmadığını söyleyebilir. 
   
   x Türk Dış Politikası cilt 1, İletişim Yayınları, editör Baskın Oran 
   
      
   
</TEXT>
</DOC>
