<DOC>
<DOCNO> 204421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/25/son/sontur05.html </URL>
<DATE> 2003/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalya'da yağmur ve sel yaşamı teslim aldı... 
</HEADLINE>
<TEXT>

     Antalya'da fırtına ve yağış, karayollarında ulaşımın aksamasına yol açıyor. 
     Karayolları Bölge Müdürlüğü Yol Bakım Şefi Gençağa Karakaş, AA muhabirine yaptığı açıklamada, dün akşam başlayan fırtına ve Kemer yöresinde yaylalarda devam eden yoğun yağış nedeniyle karayollarında sıkıntı yaşandığını bildirdi. Karakaş, Antalya-Kumluca Karayolu'nda Kemer İlçesi yakınındaki Ağva-1 ve Ağva-2 köprülerinin sel sularından zarar gördüğünü, özellikle Ağva-1 köprüsünün ayaklarındaki dolgu malzemesinin sel sularıyla sürüklendiğini belirtti. 
     Köprü ayaklarının zarar görmesi nedeniyle, dün ulaşımın eski yol üzerindeki taşkın kanalından verildiğini ve Ağva-1 Köprüsü'nün ulaşıma kapatıldığını hatırlatan Karakaş, şu bilgileri verdi 
     ''Ancak, eski yoldaki taşkın kanalında su seviyesi çok yükseldi. Köprü su altında kaldı. Bu nedenle ulaşımı yeniden Ağva-1 Köprüsü'nden sağlamaya başladık. Ancak bu köprünün ayaklarındaki dolgu malzemesi de suyla birlikte sürüklendi. Köprü yaklaşım dolgusu da hasarlı. En çok köprü yaklaşım dolgusunun çökmesinden endişe ediyoruz. Ancak köprünün çökmesi söz konusu değil. Ağva-1, kazıklı tip dediğimiz çok sağlam bir köprü.'' 
     
     KORKUTELİ YOLUNDA HEYELAN 
     Karakaş, Antalya-Korkuteli karayolunda da yağmur nedeniyle gevşeyen toprak ve taşın yola aktığını, bu nedenle ulaşımda aksamalar meydana geldiğini belirterek, ''Ekiplerimiz, gece yarısından beri bu yolda çalışıyor. Şev akıntısı yüzünden yolun bazı kesimleri taş ve toprakla doldu. Bu yolda da temizleme çalışmalarımız sürüyor'' dedi. 
     Antalya-Altınyaka yolunda ise fırtına nedeniyle çok sayıda ağacın devrildiğine değinen Karakaş, ekiplerin yola devrilen ağaçları keserek, yolu ulaşıma açmak için yoğun çaba sarfettiklerini söyledi. 
     
     KONYAALTI SAHİLİNDE DURUM 
     Öte yandan, şiddetli fırtınayla birlikte denizin kabarması yüzünden dalgalar, Konyaltı Plajı'nın dar olduğu kesimlerde plajı aşarak, Akdeniz Bulvarı'na kadar geliyor. Dalgaların yola attığı çakıl ve taşlar nedeniyle Akdeniz Bulvarı'nda ulaşım güçlükle sağlanıyor. 
     
</TEXT>
</DOC>
