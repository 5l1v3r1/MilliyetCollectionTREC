<DOC>
<DOCNO> 248666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/17/son/sondun32.html </URL>
<DATE> 2004/06/17/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Büyük soru cevaplandı 11 Eylül neden önlenemedi 
</HEADLINE>
<TEXT>

     ABD'deki 11 Eylül saldırılarını soruşturan komisyon, ''Saldırıların, koordinasyonsuzluk yüzünden önlenemediğini'' bildirdi. 
     Komisyon raporunda, Pentagon hava savunma sisteminin, 11 Eylül'de koordinasyonsuzluk ve karışıklık nedeniyle, kaçırılan uçaklardan en azından birini yakalama fırsatını kaçırdığı kaydedildi. 
     Raporda ayrıca, Pentagon hava savunma sisteminin, 11 Eylül'deki gibi büyük bir saldırıya hazırlıklı olmadığı belirtildi. 
     Havacılık ve askeri yetkililerin yanlış adımlarının, hava trafik kontrolörlerinin bir uçağın kaçırıldığını fark etmeleriyle kaçırılan uçağın düşmesi arasındaki bir saatlik zamanı boşa harcamalarına neden olduğu belirtilen raporda, Federal Havacılık Dairesi ve Kuzey Hava Savunma Komutanlığı'ndaki NORAD karışıklığın, uçakların yakalanması için savaş uçaklarını harekete geçirmekte gecikilmesine yol açtığı da ifade edildi. 
     Raporda, geleneksel uçak kaçırma eylemlerinde devreye sokulan acil yöntemlerin, intihar saldırısı amacıyla uçak kaçırılması eylemlerinin önlenmesi için uygun olmadığı da belirtildi. 
     İSTİHBARAT ARAPLARI GÖSTERİYORDU 
     Öte yandan, ABD Genelkurmay Başkanı Orgeneral Richard Myers, 11 Eylül saldırılarından önce aldıkları terörist tehdit istihbaratının, Arap yarımadasını işaret ettiğini söyledi. 
     Myers, 11 Eylül saldırılarını inceleyen soruşturma komisyonuna verdiği yazılı deklarasyonda, ''2001 ilkbahar sonu ve yazında aldığımız, El Kaide'nin büyük bir terörist saldırı hazırlığı içinde olduğunu açıkça belirten, ancak zamanı ve yeri belirsiz terörist tehdit istihbaratında önemli bir artış olmuştu'' ifadesini kullandı. 
     Orgeneral Myers, terörist tehdit istihbaratının, özellikle Arap yarımadasını işaret ettiğini kaydetti. 
     Dünyada milat olarak kabul edilen 11 Eylül 2001'de, New York'taki Dünya Ticaret Merkezi ile Pentagon'u hedef alan intihar saldırılarında yaklaşık 3000 kişi ölmüştü. 
     
</TEXT>
</DOC>
