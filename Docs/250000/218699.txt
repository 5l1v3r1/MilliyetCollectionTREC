<DOC>
<DOCNO> 218699 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/29/son/sondun04.html </URL>
<DATE> 2004/02/29/ </DATE>
<TIME>  </TIME>
<AUTHOR>  </AUTHOR>
<HEADLINE>
El Fetih Grubu'ndan İsrail'e ateşkes çağrısı... 
</HEADLINE>
<TEXT>

     Filistin Devleti Cumhurbaşkanı Yaser Arafat'a bağlı El Fetih grubunun üst düzey karar organı olan El Fetih Devrim Konseyi İsrail'e yaptığı ateşkes çağrısını yineledi. 
     El Fetih Devrim Konseyi, 4 gün süren toplantının ardından yayınladığı bildiride, konseyin ortak bir ateşkes imzalanmasından yana olduğunu belirtti. 
     Bildiride, ''El Fetih Devrim Konseyi, El Fetih'in barış sürecine bağlılığını ilan eder. Buna dayanarak Devrim Konseyi İsrail'den derhal ortak ve bağlayıcı bir ateşkes imzalanmasını ister'' ifadeleri yer aldı. ''El Fetih Merkez Komitesi içinden başlayarak en küçük örgüt hücresine kadar yapılacak örgüt içi reformları düzenleyecek'' bir komite oluşturulmasına karar verildiğinin de belirtildiği bildiride bir yıl içinde yeniden toplanılacağı kaydedildi. 
     Öte yandan, El Fetih Devrim Konseyi üyesi Azzam El Ahmed, Reuters ajansına yaptığı açıklamada, İsrail'in ateşkese razı olması halinde konseyin aldığı kararların El Aksa Tugayı ve diğer örgütleri de bağlayıcı olacağını kaydetti. 
     
</TEXT>
</DOC>
