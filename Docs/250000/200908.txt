<DOC>
<DOCNO> 200908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/09/son/sonspo19.html </URL>
<DATE> 2003/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor dertli... 'Bu iş dövmeyle sövmeyle olmaz' 
</HEADLINE>
<TEXT>

     Bursaspor Kulübü Teknik Asbaşkanı Nurettin Karayaka, alınan başarısız sonuçların ardından taraftarların gösterdiği tepki nedeniyle, futbolcuların rahat olmadığını belirtti. 
     Futbolda motivasyonun çok önemli olduğunu vurgulayan Karayaka, ''Bu iş dövmeyle sövmeyle olmaz. Bu kötü durumdan kurtulmak istiyorsak, takıma koşulsuz destek vermeliyiz'' dedi. 
     Karayaka, takımın Çaykur Rizespor maçında iyi mücadele ettiğini, 90 dakika savaştığını, ancak uzatma dakikalarında gelen şanssız bir golle sahadan yenik ayrıldıklarını söyledi. 
     İstifa eden Gheorghe Hagi'nin ardından teknik direktörlüğe getirilen Ümit Kayıhan'ın sayesinde, takımın hissedilir derecede toparlandığını, ancak futbolcuların tepkiler ve eleştiriler nedeniyle maçlara yeterince konsantre olamadığını kaydetti. 
     ''Yerli oyuncular Türkiye'nin gerçeğini biliyor ama, bu tepkileri yabancı oyunculara anlatamıyoruz'' diyen Karayaka, Bursaspor'un başarılarında önemli katkısı olan ve 12. adam olarak gördükleri taraftardan, bu haftaki Diyarbakırspor maçında destek bekledilerini ifade etti. 
     Ligin alt sıralarında kopma olmadığını, üst üste alınacak iki galibiyetle takımın ilk yarıyı iyi bir yerde bitirebileceğini söyleyen Karayaka, konuşmasını şöyle tamamladı 
     ''Taraftarımızın tepkisine hak veriyoruz ama tepkinin de bir ölçüsü olmalı. Onlardan ricam tepkilerini alkışlamayarak, takıma sırtlarını dönerek göstersinler. Biz yöneticileri protesto etsinler, ama futbolcularımıza dokunmasınlar.'' 
     
</TEXT>
</DOC>
