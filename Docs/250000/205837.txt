<DOC>
<DOCNO> 205837 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/31/son/sontur25.html </URL>
<DATE> 2004/12/31/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Banka müdürü, mafyaya haksız kredi vermekle suçlanıyor... 
</HEADLINE>
<TEXT>

     Konya'da organize suç örgütü operasyonunda gözaltına alınan Vakıflar Bankası Nalçacı Şube Müdürü, suç örgütüne verdiği kredilerle bankayı 3 trilyon lira zarar uğratmak ve ödenmeyen bazı kredi taksitlerinin tahsilatı için aynı suç örgütünü kullanmakla suçlanıyor. 
     AA muhabirinin edindiği bilgiye göre, Konya Emniyet Müdürlüğü Kaçakçılık ve Organize Suçlarla Mücadele Şubesi ekipleri, yaklaşık 6 ay önce çok sayıda suça karıştığı belirtilen organize suç örgütünü takibe aldı. 
     Faaliyetlerini yakından izleyen polis, suç örgütünün çok sayıda kişi ile menfaat ilişkisi kurduğunu tespit etti. Örgütün tamamını çökertmek için uzun süre takip yapan ve uygun zamanı bekleyen ekipler, çetenin Vakıflar Bankası Nalçacı Şube Müdürü Hüseyin Ö. 33 ile çıkar ilişki kurduğu bilgisine ulaştı. 
     
     SUÇ ÖRGÜTÜNE USULSÜZ KREDİ 
     Çalışmaların derinleştiren ekipler, Vakıflar Bankası Genel Müdürlüğü ile irtibata geçerek, banka şubesi kayıtlarını incelemeye aldı. Bankanın başlattığı idari soruşturmanın sonuçlanmasını bekleyen polis, Şube Müdürü Hüseyin Ö. ve işbirliği yaptığı öne sürülen 43 kişiyi düzenlenen operasyonla eş zamanlı olarak gözaltına aldı. 
     İncelenen banka kayıtları ve elde edilen delillerden yola çıkan polis, Banka Müdürü Hüseyin Ö'yü, Rıza B. 52 önderliğindeki organize suç örgütünün paravan şirketlerine yaklaşık 3 trilyon liralık usulsüz kredi vermekle suçluyor. 
     
     DEĞERSİZ BİNALAR BİRKAÇ KEZ İPOTEK GÖSTERİLDİ İDDİASI 
     Banka müdürünün, değeri çok düşük olmasına rağmen bazı metruk binalar ile değersiz gayrimenkulleri yüksek değerlerden ipotek göstererek kredi verdiği öne sürülüyor. 
     İddialar arasında Hüseyin Ö'nün, bankanın kredi taksitlerini ödemeyen müşterilerden tahsilat için aynı suç örgütünden faydalanması da bulunuyor. 
     Yetkililer, geçmiş yıllarda bankadan çekilen yüksek miktardaki kredilerde aynı değersiz gayrimenkullerin arda arda birkaç kez ipotek olarak gösterildiğini belirtti. 
     
     TAHSİLAT İÇİN DE BANKA KREDİSİ KULLANILDIĞI İDDİASI 
     Organize suç örgütü üyelerinin, çeşitli kişilerin alacağını tahsil etmek için de, borçluları, aynı banka şubesinden kredi çekmeye zorladığı ve kredinin verilmesi için araya girdikleri öne sürülüyor. 
     Yakalanan kişilerin suç listesinde, çıkar amaçlı suç örgütü kurmak, yönetmek, örgüt adına eylem ve faaliyette bulunmak, silahla adam yaralama, bu suça azmettirme, otomobil ve işyeri kurşunlama, tehditle senet imzalatma, adam öldürme, öldürmeye azmettirme, cezaevinde bulunan örgüt üyesi için deli raporu almaya teşebbüs, bankayı dolandırarak zarar uğratmak, soruşturmanın seyrini değiştirmek için tanık, şüpheli ve müştekileri yalan beyanda bulunmaya zorlama gibi çok sayıda iddianın bulunduğu öğrenildi. 
     
</TEXT>
</DOC>
