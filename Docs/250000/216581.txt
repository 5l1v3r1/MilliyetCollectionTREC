<DOC>
<DOCNO> 216581 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/20/son/sontur09.html </URL>
<DATE> 2004/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet dairesinde zorunlu bağış'a yasak... 
</HEADLINE>
<TEXT>

     Vakıflar Genel Müdürü Yusuf Beyazıt, 29 Ocak'ta yürürlüğe giren 5072 sayılı ''dernek ve kamu vakıflarının kamu kurum ve kuruluşları ile ilişkilerini düzenleyen yasa''ya göre kamu görevlilerinin artık vatandaşlardan ''zorunlu bağış'' alamayacağını bildirdi. 
     Beyazıt, AA'ya yaptığı açıklamada, yasanın yürürlüğe girmesiyle birlikte kamuoyundaki yansımalarını yakından izlediklerini belirterek, konuyla ilgili bazı yanlış anlaşılmalar olduğunu söyledi. 
     5072 sayılı Yasa'nın, vakıf senedinde kamu adını taşıyan vakıflara, vakıf senetlerinde kanuna aykırı durumları varsa, bu aykırılıkları yasaya uygun hale getirmek için 6 aylık süre tanıdığını vurgulayan Beyazıt, şunları kaydetti 
     ''Eğer vakıf, kamu kurumu adını taşıyan bir vakıfsa, 'Kamu adını' vakıf senedinden çıkaracak veya kamuda görevli insanların unvanlarını kullanarak vakıf senedinde bunların kurucu mütevelli olması veya organlarda görev alması belirtilmişse bunları değiştirecek. Bu düzenlemeleri de vakfın yetkili karar organlarını toplayarak karara bağlayacak. Alınan kararlar, mahkeme kararıyla Vakıflar Genel Müdürlüğü'ne bildirilecek.'' 
     
     ''BAĞIŞ, KESİNLİKLE YASAK'' 
     Kamu hizmeti görmenin karşılığında bağış alınmasının kesinlikle yasakladığının altını çizen Beyazıt, yasaya aykırı hareket edenlerin suç işlediğini ve haklarında cezai müeyyide uygulanacağını bildirdi. 
     Devletin vatandaşlarına kamu hizmeti sunmasının anayasal bir görev olduğunu dile getiren Beyazıt, şöyle konuştu 
     ''Devlet, kamu hizmetini nasıl sunuyorsa sunsun, hangi kıstaslara göre vatandaşlarına hizmet veriyorsa ona göre hizmet versin. Kamu görevlileri de bu görevi yerine getirmek zorunda. Devlet vatandaştan vergi alabilir, harç alabilir fakat bazı kamu görevlilerinin yaptığı gibi haraç almaz. Hiçbir kamu görevlisi, verdiği kamu hizmeti karşılığında, makbuzla bile olsa bağış alamaz. Eğer kamu görevlisi hizmet karşılığında vatandaşı bağış için zorluyorsa, yasaya göre suç işlemiş sayılıyor. Vatandaşlar eğer bu durumu bildirirlerse ve ihbar ederlerse, o dernek ve vakıflarla ilgili hemen kapatma işlemi yapılacaktır. Yöneticilerle ilgili adli işlem başlatacağız, Cumhuriyet Savcılıklarına suç duyurusunda bulunacağız.'' 
     
     VAKIFLAR PAZARTESİ DENETLENMEYE BAŞLIYOR 
     Beyazıt, yasanın uygulanması ve yasaya aykırı hareket edenlerin belirlenmesi için 86 müfettişin 23 Şubat Pazartesi gününden itibaren Türkiye genelinde denetimlere başlayacağını bildirdi. 
     Bazı vakıfların yürürlüğe giren kanunu kötülemeye yönelik girişimleri ile karşılaştıklarını ifade eden Beyazıt, ''Yasada vakıfların kendi vakıf senedinde yer alan hizmetleri gerçekleştirmesinde hiçbir engel yoktur'' dedi. 
     Beyazıt, yasanın, vakıfların çalışmalarını engellemediğini dile getirerek, çalışmalarını devam ettirebileceklerini söyledi. 
     Bazı vakıfların eleman çıkardıkları şeklinde duyumlar aldıklarını belirten Beyazıt, şöyle devam etti 
     ''Vakıfların bağış almasına engel olunmuyor. Kamu hizmeti karşılığında bağış almak, diğer bazı yasalarımız tarafından da yasaklanmıştır zaten. Dernek ve vakıfların, yeni yasayla ilgili düzenlemelerini yaparak, kamu adını çıkararak bağışlarını almalarında, işlerini sürdürmelerinde yasal hiçbir engel yoktur. Bizim yasakladığımız şudur Bundan böyle vatandaş tapuya gittiğinde, 'senin işini yaparım ancak bir de vakfa para yatıracaksın' denilemeyecek. Böyle bir şey yapmaları halinde haklarında yasal takibat yapılacak. İnsanlar nüfusa gittiklerinde kimliklerini çok kolay alacak, veliler çocuklarının okula kayıtlarını kolayca yaptırabilecek.'' 
     
     ''KAMUNUN PARASI VAKIFLARA AKTARILIYORDU'' 
     Düzenlemeyle sadece kamu hizmeti vermenin karşılığında bağış almanın önüne geçildiğini anlatan Beyazıt, daha önce kamunun parasının şu veya bu şekilde vakıflara aktarıldığını, paranın da o vakıflarda yöneticilerin vicdanlarına ve iradesine göre harcandığını söyledi. 
     Yusuf Beyazıt, ''Bundan böyle ilansız, ihalesiz kamudan mal alınamayacak. Herhangi bir formu vakfa yaptırıp, vatandaşa satamayacaklar. Kanunla vatandaşların haklarını koruyoruz. Bazı vakıf yöneticileri bu paraları iyi olduğu kadar kötü olarak da kullanabiliyordu. Biz bunun önüne geçmeye çalışıyoruz. Bu konuda asla tavizimiz olmayacaktır. Artık uygulama konusunda tüm kararlığımızla bunu üzerine gideceğiz'' diye konuştu. 
     
     ''ALO VAKIFLAR ŞİKAYET VE İHBAR HATTI'' 
     Beyazıt, vatandaşların kamu görevlilerinin kendilerinden zorla bağış yapmalarını istemeleri halinde telefon ya da yazılı başvuruyla Vakıflar Genel Müdürlüğü'ne ihbar ve şikayette bulunabileceklerini kaydederek, vatandaşların kendilerine kolayca ulaşabilmelerini sağlamak amacıyla ''Alo Vakıflar'' hattı için çalışmaların sürdürüldüğünü bildirdi. 
     Sosyal Yardımlaşma ve Dayanışma Vakfı ile TSK'yı Güçlendirme Vakfı'nın, 5072 sayılı Kanun'un kapsamı dışında tutulduğunu anlatan Beyazıt, sadece bu 2 vakfın kanunla kurulan vakıflar olduğunu söyledi. 
     Beyazıt, söz konusu vakıflarla ilgili olarak bazı yasalarda atıfta bulunulduğunu belirterek ''Bu vakıflarla ilgili de bazı hazırlıklar yapıyoruz. Çıkarılacak bir yönetmelikle bu vakıfların tabi olacağı müeyyide ve uygulamalar belirlenecek ve yakında kamuoyuna sunulacak'' dedi. 
     
</TEXT>
</DOC>
