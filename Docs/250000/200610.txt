<DOC>
<DOCNO> 200610 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/08/son/soneko30.html </URL>
<DATE> 2003/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İç hatlarda rekabet kızışıyor... Onur Air da uçuşlara başlıyor 
</HEADLINE>
<TEXT>

     THY ve Fly Air'ın ardından Onur Air da yurtiçi tarifeli uçuşlara başlıyor. 
     Onur Air'ın ilk uçuşu yarın saat 14.00'de İstanbul-Kayseri arasında yapılacak. Uçuş öncesi Ulaştırma Bakanı Binali Yıldırım'ın da katılacağı bir tören düzenlenecek. 
     Onur Air, bu ayın sonuna kadar ayrıca İstanbul'dan Diyarbakır, Erzurum, Trabzon, Samsun, Adana, İzmir ve Antalya'ya uçacak. 
     İstanbul-Diyarbakır seferi 12 Aralık, İstanbul-Erzurum seferi 16 Aralık, İstanbul-Trabzon seferi 17 Aralık, İstanbul-Samsun seferi 23 Aralık, İstanbul-Adana seferi 24 Aralık, İstanbul-İzmir seferi 26 Aralık, İstanbul-Antalya seferi ise 30 Aralık'ta başlayacak. 
     Söz konusu 8 hatta tek gidiş bileti 79 milyon lira, gidiş dönüş bileti ise 149 milyon lira olarak belirlendi. İstanbul'dan Diyarbakır'a, Trabzon'a, Adana'ya, İzmir'e ve Antalya'ya hafta içi gidiş dönüş günde 2 sefer yapılacak. Bu illere hafta sonları ise birer sefer düzenlenecek. 
     İstanbul'dan Kayseri'ye, Erzurum'a ve Samsun'a ise her gün bir sefer yapılacak. 
     Bilet satışları Yurtiçi Kargo şubelerindeki Onur Air satış noktalarından, uçulan bütün noktaların yanı sıra çevre il ve ilçelerdeki satış bürolarından gerçekleştirilecek. Rezervasyonlar 662 97 97 no'lu çağrı merkezinden ve ayrıca internetten www.onurair.com.tr adresinden de yapılabilecek. 
     AA muhabirinin sorularını yanıtlayan Onur Air Genel Müdür Yardımcısı Hayrettin Hasan Çebi, ilk sefere Ulaştırma Bakanı Yıldırım ve bazı milletvekilleri ile basın mensuplarının da katılacağını bildirdi. 
     Çebi, yurtiçi tarifeli seferlere yeni şirketlerin girmesinin rekabeti olumsuz etkileyeceğini sanmadığını ifade ederek, ''Ne kadar çok şirket olursa vatandaşlarımız uçmayı o kadar fazla alışkanlık haline getirir diye düşünüyoruz. Onun dışında bizim şu anki fiyatlarımız bize zarar ettiren fiyatlar değil, tamamen maliyetlerimizin hesabı yapılmış rakamlardır'' dedi. 
     Çebi, Türkiye'de dolar çok ciddi artış kaydetmezse belirlenen fiyatların sabit kalacağını söyledi. 
     İç hat uçuşlarında yiyecek içecek servisi olup olmayacağına ilişkin bir soru üzerine de Çebi, çay, kahve, kek veya poğaça türü ikramlarda bulunacaklarını bildirdi. 
     
     ''ANKARA-İSTANBUL PLANIMIZ İÇİNDE'' 

     Türkiye'de ilk kez Ekim ayında iç hatlarda bir charter şirketi olarak yolcu taşımacılığına başlayan Fly Air'in İç Hatlar Satış ve Pazarlama Müdürü Haluk Aksoy da, şu anda haftada 5'er uçuş olmak üzere İstanbul Trabzon arasında uçuşları karşılıklı olarak yaptıklarını söyledi. 
     Kasım ayı ortalarında haftada 2 gün Trabzon-Ankara, Ankara-Trabzon seferlerine başladıklarını bildiren Aksoy, yeni noktalar üzerinde çalışma yaptıklarını söyledi. Yaz döneminde güney sahillerine uçmayı planladıklarını belirten Haluk Aksoy, ''İzmir, Antalya, Bodrum, Dalaman olabilir. Onun dışında Ankara-İstanbul-Ankara ile Kayseri planlarımız içinde yer alıyor'' dedi. Trabzon'a düzenledikleri seferlerde karşılıklı doluluk oranının ortalama yüzde 100 olduğunu ve çok talep bulunduğunu kaydeden Aksoy, ''Trabzon'da bizim pazar payımız yüzde 80-90'ın aşağısına düşmez'' diye konuştu. Bilet fiyatlarının 69.5 milyon, 89.5 milyon ve 99.5 milyon lira olmak üzere 3 kademeli başladığını, ayrıca gidiş dönüş 150 milyon liralık bir promosyonu da pazara sunduklarını anımsatan Aksoy, 1 Ocak'tan itibaren 89.5 milyon liralık kategoriyi devreden çıkaracaklarını kaydetti. 
     
     İÇ HATLARDA REKABET 

     THY'nin biletleri baz alındığında, halen Trabzon'a uçan Fly Air ile yarın seferlere başlayacak Onur Air'i tercih edecek yolcuların daha ucuza uçma olanağını yakaladıkları gözleniyor. 
     Halen THY'nin 100 milyona uçtuğu İstanbul-Trabzon seferi, Fly Air ile 30.5 milyon lira daha düşük olarak 69.5 milyon liraya gerçekleştiriliyor. Onur Air de bu hatta 79 milyon lira ile uçacak. 
     THY ile İstanbul Diyarbakır arasında 105 milyon lira olan uçak bilet fiyatı da, Onur Air'de 79 milyon lira olarak belirlendi. Onur Air, 8 hatta fiks 79 milyon liraya uçacağını ilan etti. 
     

Uçuş noktası THY Fly AIR Onur Air İstanbul-İzmir 100.000.000 - 79.000.000 İstanbul-Kayseri 100.000.000 - 79.000.000 İstanbul-Trabzon 100.000.000 69.5-89.5-99.5 79.000.000 İstanbul-Diyarbakır 105.000.000 - 79.000.000 İstanbul-Adana 105.000.000 - 79.000.000 İstanbul-Samsun 100.000.000 - 79.000.000 İstanbul-Antalya 105.000.000 - 79.000.000 İstanbul-Erzurum 105.000.000 - 79.000.000 Ankara-Trabzon 80.000.000 69.5 -      Milyon TL 

     
</TEXT>
</DOC>
