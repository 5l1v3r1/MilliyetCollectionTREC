<DOC>
<DOCNO> 234469 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/24/son/sontur04.html </URL>
<DATE> 2004/04/24/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Doktora ilk tayin Doğu'ya... 
</HEADLINE>
<TEXT>

     Hakkari'de doktorsuzluk nedeniyle yaşanan ölümler Sağlık Bakanlığı'nı harekete geçirdi. Sözleşmeli Personel uygulaması ile de doğu ve güneydoğuya doktor gönderemeyen Sağlık Bakanlığı, oradaki sağlık personeli açığını gidermek için sağlıkçıların ilk tayinlerini bu bölgelere yapacak. 
     Sağlık Bakanlığı, Atama ve Nakil Yönetmeliği'nde değişiklikler içeren taslak hazırladı. Mahrumiyet bölgesindeki sağlık personeli açığını kapatmak ve personelin dengeli dağılımını sağlamak için hazırlanan taslağa göre, artık öğretmenlerde olduğu gibi sağlık çalışanları da hizmet puanına göre tayin olacak. Hizmet puanı, sağlık çalışanının ünvanı, görev yeri, görev süresi ve bilimsel çalışmaları baz alınarak hesaplanacak. Yer değiştirme isteğinde bulunan sağlık çalışanı, Bakanlığın önceden ilan ettiği görev yerleri arasında tercihini yapacak. Bakanlık, bu görev yerlerini personel ihtiyacına göre belirleyecek. 
     Mevcut yönetmeliğe göre, tayin olmak istediği görev yerini sağlık personeli kendisi seçiyordu. Bakanlık bünyesinde oluşturulan komisyon ise bu tayinin olup olmayacağına karar veriyor. 
     
     DOĞU'DA ÇALIŞANA YÜKSEK PUAN 
     Hizmet puanı üstünlüğü mahrumiyet bölgelerinde çalışan sağlık personelinde olacak. Büyükşehirlerin merkezinde çalışan bir doktor ile mahrumiyet bölgesinde çalışan doktor arasında iki katı puan farkı olacak. Her iki doktor da tayin isterse, mahrumiyet bölgesinde çalışan doktor puan itibariyle kurada avantajlı olacak. Yeni yönetmelikte, ülke geneli personel ihtiyacına göre 4 hizmet bölgesine ayrıldı. Personel ihtiyacı bakımından eksiği olmayan iller tayine açılmayacak. 
     
     BİLGİSAYAR KURASI 
     Kamuda ya da başka bir alanda çalışmamış sağlık personelinin ilk ataması doğrudan Bakanlığın kuraya açacağı mahrumiyet bölgesine yapılacak. Tayin isteyen sağlık personelinin görev yeri ise hizmet puanı esas alınarak bilgisayar kurasıyla belirlenecek. Tayin dönemleri yine eskisi gibi yılda iki defa olacak. 
     Bakanlık, bu yıl kullanımına verilen 3 bin kadronun dağılımını yeni yönetmeliğe göre yapmayı planlıyor. 
     Yönetmelikteki değişiklik Temmuz ayına yetişirse, bu yıl içinde mahrumiyet bölgelerine 3 bin yeni sağlık personeli gönderilecek. 
     
</TEXT>
</DOC>
