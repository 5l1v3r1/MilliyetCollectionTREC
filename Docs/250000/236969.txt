<DOC>
<DOCNO> 236969 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/03/son/sonspo37.html </URL>
<DATE> 2004/05/03/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Basketbol... Beşiktaş'ta Ufuk Sarıca kadroda... 
</HEADLINE>
<TEXT>

     Türkiye Basketbol Ligi Play-Off çeyrek final serisindeki rakibi Darüşşafaka ile yarın 2. maça çıkacak Beşiktaş'ta, sakatlığı tam geçmemesine karşın Ufuk Sarıca kadroya alındı. 
     Uzun bir sakatlık dönemi geçiren Ufuk Sarıca'yı, yarınki maçın kadrosuna alan antrenör İhsan Bayülken, Ufuk'un bu maçta yüzde 100 performansla oynayamayabileceğini belirterek, ''Sakatlığı henüz tam anlamıyla geçmedi. Ama biz onun tecrübesinden yararlanacağız'' dedi. 
     Ufuk Sarıca da maç eksiğini, tecrübesi ile kapatacağını ifade ederek, ''Takımımızın ligde elde ettiği başarıda katkımın olmaması beni çok üzmüştü. Yarınki maçta kaç dakika olursa olsun görev almak istiyorum. Verilirse elimden gelenin en iyisini yapacağım'' diye konuştu. 
     Tecrübeli basketbolcu, Darüşşafaka'yı yenerek, 2-1 geride oldukları seride eşitliği sağlayıp 3. maçı sahalarına taşıyacaklarına inancını ifade ederek, şunları söyledi 
     ''Takımımıza olduğu kadar taraftarımıza da inanıyorum. Onlar, bize bütün maçlarımızda destek verdi. Bu takıma inançlarını sürdürmelerini istiyorum. Bu sezon basketbola büyük yatırım yapan kulübümüz, bunun sonuçlarını gelecek yıllarda da alacaktır.'' 
     
</TEXT>
</DOC>
