<DOC>
<DOCNO> 211049 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/25/son/sonspo02.html </URL>
<DATE> 2004/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Dağcılar dikkat Bugünlerde tırmanış yapmayın... 
</HEADLINE>
<TEXT>

     Dağcılık Federasyonu Başkanı Alaattin Karaca, ''Yoğun kar yağışının yaşandığı bu günlerde tırmanış yapmak, amatör dağcılar için riskli'' dedi. 
     Karaca, ''Genişletilmiş Kurullar Toplantısı'' için geldiği Niğde'nin Çamardı İlçesi'ndeki Demirkazık Dağı eteklerinde bulunan Mümtaz Çankaya Dağ ve Kayak Evi'nde, AA muhabirine, son günlerde yaşanan hava koşullarının, dağlarda fırtına, tipi ve çığ düşmesi gibi sporcular için tehlikeli sayılan riskleri beraberinde getirdiğini söyledi. 
     İyi eğitim almamış, yeterli teknik malzemesi bulunmayan dağcıların bu hava koşullarında tırmanış yapmamalarını isteyen Karaca, şunları söyledi 
     ''Yoğun kar yağışının yaşandığı bu günlerde tırmanış yapmak, amatör dağcılar için riskli. Eğitim ve tecrübenin yanı sıra teknik malzeme ve donanım da bu mevsimde tırmanış yapacaklar için çok önemli. Sporcular, tırmanış yapacakları dağa en yakın yerdeki güvenlik birimlerine, yönetici ve idarecilere önceden bilgi vermeli. Herhangi bir olumsuzlukta haberleşme çok önemli. Bu önemli ayrıntı zaman zaman özellikle amatör dağcılar tarafından göz ardı ediliyor. İçinde bulunduğumuz hava koşullarında bu ayrıntı hayati önem taşıyor.'' 
     
     DAĞCILIĞIN İMAJI 
     Dağcılık sporunun kamuoyunun gündemine, başarılardan çok kazalarla geldiğini belirten Karaca, şöyle devam etti 
     ''Dağcılık bir spordur. Spor, insanların sağlığı için yapılan bir harekettir. Dağcılık sporu kazalarla, ölümlerle gündeme gelecekse, bunun spor olup, olmadığını yeniden tartışmamız gerekir. Gerçekten spor yaptığımızın bilincinde olalım. Dağcılığın bir spor olduğunu kabullenelim ve şahsımıza, arkadaşlarımıza, camiamıza zarar verecek hareketlerden kaçınalım. Kişilerin dağlarda yaşadığı kazalar camiaya mal ediliyor. Bu da sporumuzun gelişmesini engelliyor. Bu şekilde davranarak dağcılık sporunun imajı bozulmamalı.'' 
     
</TEXT>
</DOC>
