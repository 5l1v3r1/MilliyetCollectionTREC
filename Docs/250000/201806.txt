<DOC>
<DOCNO> 201806 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/13/son/sondun04.html </URL>
<DATE> 2003/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD "Kıbrıs'ta çözüm Türkiye'nin AB üyeliğine yardım edecektir" 
</HEADLINE>
<TEXT>

     ABD Dışişleri Bakanlığı sözcüsü Richard Boucher, ABD'nin, Kıbrıs sorununa çözüm bulunmasını daima teşvik ettiğini ve Kıbrıs'ta çözümün, Türkiye'nin Avrupa Birliği üyeliğine yardım edeceğini söyledi. 
     Boucher, düzenlediği basın toplantısında, bir soru üzerine, ''ABD, Türkiye'nin AB üyeliğini daima desteklemiştir'' dedi. 
     ABD'nin, Kıbrıs sorununa bir çözüm bulunmasını da daima desteklediğini ifade eden Boucher, ''Kıbrıs sorununa çözüm getirilmesinin, bölgede, Türkiye'nin AB üyeliği de dahil birçok şeye yardım edeceğini söylemek, sanırım objektif bir gözlem olacaktır. Ancak ben, burada Kıbrıs meselesinin önkoşul olduğunu söylemiyorum. Biz, Kıbrıs meselesine çözüm bulunmasının da Türkiye'nin AB üyeliğinin de iyi şeyler olduğunu düşünüyoruz ve her ikisinin de gerçekleşmesi gerektiğine inanıyoruz'' diye konuştu. 
     Boucher, ABD'nin, AB üyesi bir ülke olmadığını da hatırlattı. 
     Avrupa'nın yeni savunma mekanizmasıyla ilgili soru üzerine Boucher, Avrupalı müttefiklerinin, bu yeni girişimi, Avrupa'nın güvenliğinden sorumlu baş organizasyonun NATO olduğu gerçeğini muhafaza ederek, yeni mekanizmayı şeffaf tutarak ve NATO-AB arasında yakın işbirliği sağlayarak geliştirmelerini beklediklerini söyledi. 
     
</TEXT>
</DOC>
