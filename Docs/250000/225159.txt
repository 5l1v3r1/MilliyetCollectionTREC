<DOC>
<DOCNO> 225159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/24/son/soneko19.html </URL>
<DATE> 2004/03/24/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
2010'da işsizlik 2 kat artacak 
</HEADLINE>
<TEXT>

     Ekonomik ve Sosyal Konsey'in istihdam raporuna göre 2010 yılında işsizlik oranı bugüne göre iki kat artacak. 
     TİSK'in başkanlığını üstlendiği, işçi konfederasyonlarının da üyesi olduğu "Ekonomik ve Sosyal Konsey İstihdam Çalışma Kurulu" tarafından hazırlanan "İstihdam Artışını Engelleyen Faktörler ve Çözüm Önerileri" başlıklı raporda, istihdam artışının nüfus artışına yetişemediği, işsizlik oranının 1997'den bu yana sürekli arttığı kaydedildi. 
     Tarımın istihdamdaki payının çok yüksek olduğuna işaret edilen raporda, son yıllardaki ekonomik büyümenin istihdam artışına dönüşemediği vurgulandı. 
     
     HER 3 EĞİTİMLİ GENÇTEN 1'İ İŞSİZ 
     ESK raporunda, her 3 kadından 2'sinin işgücü dışında bulunduğu ve kadın işsizlik oranının çok yüksek olduğu belirtilerek, her 3 eğitimli gençten birinin de işsiz olduğu bildirildi. 
     İşsizlerin büyük bir bölümünün eğitimsiz ve mesleksiz olduğuna işaret edilen raporda, kayıtdışı ekonomi ve kayıtdışı istihdamın kalkınmayı engelleyen boyutlara ulaştığı anlatıldı. 
     Türkiye'nin, hem işsizliğin artış temposunu durdurmak, hem de istihdamın genel olarak yetersiz olan kalitesini yükseltmek zorunda olduğu belirtilen ESK raporunda, şu görüşlere yer verildi 
     
     İŞSİZLİK NASIL ÖNLENİR 
     "Gelecek 10 yılda işgücü piyasasının yapısal değişimi, işsizlik baskısını artıracak, 2010 yılında işsizlik oranı bugüne göre iki kata kadar yükselebilecektir. Bu olumsuz sonucun önlenmesi için, ekonominin istihdam yaratma performansında ciddi artış hedefleyen, çağdaş nitelikte bir ulusal istihdam stratejisini belirleyip uygulamak gerekmektedir. Bu stratejiye göre istihdam kayıtlı olmalı, işçilere yasalarla sağlanan hak ve güvencelere uygun, ILO'nun düzgün iş kavramına dayanmalıdır.'' 
     
     İSTİHDAMIN ÖNÜNDEKİ ENGELLER VE ÖNERİLER 
     Raporda, istihdam vergilerinin çok ağır ve kayıtdışının büyük buna karşılık istihdam teşviklerinin yetersiz ve formalitelerinin çok olduğu kaydedildi. 
     Ülkedeki işsizliğin bir an önce çözüme kavuşturulması için acil önlemler alınması gerektiği belirtilen raporda, şöyle denildi "İş ve yatırım ortamı iyileştirilmelidir. Kayıtdışı kayda alınmalı ve istihdam vergileri azaltılmalıdır. Etkili istihdam teşviki uygulanmalı, işçi çalıştırma ve işi yürütmekle ilgili formalite engelleri kaldırılmalıdır. İşletmelerin ve işgücünün değişimlere uyma yeteneği artırılmalı, vergi ve primini ödeyen işyerlerine indirim uygulanmalıdır.'' 
     
</TEXT>
</DOC>
