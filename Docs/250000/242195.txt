<DOC>
<DOCNO> 242195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/23/son/sontur20.html </URL>
<DATE> 2004/05/23/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Türkiye'den bir yarışma En güzel kim ağlayacak 
</HEADLINE>
<TEXT>

     Konya'nın Beyşehir İlçesi'nde, bahar şenliği kapsamında düzenlenen ''En güzel ağlama yarışması'', ilginç görüntülere sahne oldu. 
     Özel bir İlköğretim Okulu'nca bu yıl 2'ncisi gerçekleştirilen Beyşehir Geleneksel Uçurtma ve Bahar Şenliği'ne, çok sayıda çocuk katıldı. 
     Beyşehir Gölü Eşrefoğlu Köprüsü yanındaki açık alanda yapılan programda ilk olarak uçurtma yarışı düzenlendi. Çocukların uçurduğu birbirinden farklı uçurtmalar, göl üzerinde ilginç görüntüler oluşturdu. 
     Programda en büyük ilgiyi ise 0-6 yaş grubu çocuklar arasında düzenlenen ''En güzel ağlama yarışması'' gördü. Çocukların bazıları yarışmaya katılmadan önce yoğun kalabalıktan korkmaları nedeniyle ağlamaya başladı. 
     Yarışma öncesinde ağlamaya başlayan bazı çocuklar, anne ve babalarının çabalarına rağmen yarışmaya katılmadı. 
     Yarışmada ağlayan çocuklar gösterdikleri performansla izleyicilerden büyük alkış aldı. Etkinlikler, ağlama yarışmasının ardından düzenlenen emekleme yarışmasıyla devam etti. 
     
</TEXT>
</DOC>
