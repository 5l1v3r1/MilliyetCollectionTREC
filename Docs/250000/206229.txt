<DOC>
<DOCNO> 206229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/03/son/soneko14.html </URL>
<DATE> 2004/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
2003'te enflasyon ve yatırımcı... 
</HEADLINE>
<TEXT>

     Parasını hisse senedi, Hazine kağıtlarının yanında repo, banka faizi ve yatırım fonlarında değerlendirenler 2003 yılında enflasyondan korunup belirli oranlarda kazanç sağlamayı başardılar. 
     Geleneksel yatırım aracı altın ile döviz türlerine yatırım yapanlar ise 2003 yılında enflasyon karşısında zarara uğradılar. 
     DİE'nin bugün yüzde 18.4 olarak açıkladığı yıllık TÜFE oranı baz alınarak yapılan hesaplamalara göre, altın ve dövizin yanında getirileri yüzde 20'nin altında kalan birkaç hisse senedi ve yatırım fonunda parasını değerlendirenlerin umutları bu yıla kaldı. 
     Borsada yıllık bazda nominal olarak ortalama yüzde 79.61 oranında artış yaşandı. Borsa'da yatırımcının enflasyonun yüzde 18.4'lük tahribatı göz önünde bulundurulduğunda gerçek kazancı yüzde 51.69 oldu. 
     Altın yatırımcısı reel anlamda yüzde 12-13 dolayında, döviz yatırımcıları da yüzde 14-29 dolayında kayıp yaşadılar. 
     24 ayar külçe altının gram satış fiyatında 2003 yılındaki reel kayıp yüzde 13.25, Cumhuriyet altınının fiyatında reel kayıp da yüzde 12.82 oranında gerçekleşti. 
     Dövizde ABD Doları'nda yıllık reel kayıp yüzde 28.59, İngiliz Sterlini'nde de yüzde 20.74, İsviçre Frangı'nda yüzde 19.57 ve Euro'da yüzde 13.69 oranında oldu. 
     İMKB Tahvil ve Bono Piyasası'ndaki 6'şar aylık ortalama dönemsel getirileri dikkate aldığımızda, tahvil ve bono yatırımcısının 2003 yılındaki ortalama net kazancı yüzde 30.1'e ulaştı. İMKB Tahvil ve Bono Piyasası'nda 2002 sonunda 55 dolayındaki 12 aylık ortalamalara göre ise yatırımcılar net olarak yüzde 31.6 dolayında kazanç sağladılar. 
     Bankalar ve aracı kurumlar tarafından oluşturulan yatırım fonlarına katılma belgelerine yatırım yapanlar da 2003 yılında reel olarak ortalama yüzde 20.02 oranında kazanç elde ettiler. A tipi fon yatırımcılarının ortalama reel kazancı yüzde 35.29 olurken, B tipi fon yatırımcılarının ortalama reel kazançları yüzde 16.10'da kaldı. 
     Önde gelen 10 bankanın ortalamaları dikkate alınarak yapılan hesaplamalar sonucunda, 2002 sonlarında ortalamada yüzde 47 civarındaki oranlardan parasını yıllık mevduat faizinde değerlendiren yatırımcılar 2003 sonunda brüt yüzde 38.8 oranında kazanç sağladı. Bu kazançtan enflasyon kaybı düşüldüğünde elde edilen reel getiri ise yüzde 17.24 oldu. Repo yatırımcısının 2003 yılında yüzde 35 dolayında gerçekleşen kazancının enflasyondan arındırılmış getirisi de yüzde 13.94 oldu. 
     
</TEXT>
</DOC>
