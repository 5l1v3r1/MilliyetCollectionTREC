<DOC>
<DOCNO> 202489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/16/son/soneko25.html </URL>
<DATE> 2003/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Hamsi fiyatları 2.5 milyon liraya yükseldi... 
</HEADLINE>
<TEXT>

     Kasım ayında başlayan hamsi sezonunda bereketli bir av mevsimi bekleyen balıkçılar, deniz suyu sıcaklığının mevsim normallerinin üzerinde seyretmesi nedeniyle beklentilerini bulamazken, hamsinin bir ara kilosu 500 bin liraya kadar düşen fiyatı 2.5 milyon liraya çıktı. 
     Bu yıl 1 Eylül'de başlayan balık sezonuna palamut bereketi ile 'vira bismillah'' diyen balıkçılar, ardından bereketli bir hamsi sezonu beklerken bu beklentileri son günlerde boşa çıktı. 
     Deniz suyu sıcaklığını halen mevsim normallerinin üzerinde seyretmesi nedeniyle avlanan hamsi miktarında önemli bir düşüş yaşanırken, bir ara kilosu 500 bin liradan 3.5 milyon liraya çıkan hamsi halen 2.5 milyon liradan satılıyor. 
     Ondokuz Mayıs Üniversitesi Sinop Su Ürünleri Fakültesi Temel Bilimler Bölüm Başkanı Doç. Dr. Levent Bat, hamsi avındaki azalmanın geçici olduğunu belirterek, deniz suyu sıcaklığının mevsim normallerine dönmesiyle Ocak ayında hamsi avının canlanacağını söyledi. 
     Halen sezonu olmamasına rağmen palamut avı yapıldığına dikkat çeken Bat, şunları kaydetti 
     ''Bugün palamut avlanılmaya devam edilmesi ve hamsinin geçici olarak azalması, iklimsel koşullar ve deniz suyu sıcaklığının mevsim normallerinin üzerinde olmasından kaynaklanmaktadır. Su sıcaklığının azalmaya başlamasıyla ocak ayında hamsi avının canlanmasını bekliyoruz.'' Sezondan oldukça umutlu olduklarını belirten balıkçılar da bu yıl vatandaşların ucuz fiyattan hamsi yeme imkanı bulacağını umut ettiklerini söylediler. 
     
</TEXT>
</DOC>
