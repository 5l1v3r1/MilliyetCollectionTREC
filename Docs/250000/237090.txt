<DOC>
<DOCNO> 237090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/04/spor/spo04.html </URL>
<DATE> 2004/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğan'ın içi yanıyor 
</HEADLINE>
<TEXT>


Trabzonspor'un hocası, şampiyonluğun kendi ellerinde olmadığını söyledi, "Keşke kalan maçlarımızdan birini Fenerbahçe ile oynasaydık. Kazanıp zirveye çıkardık" diye konuştu 


'Çok puan verilmiş' 
TRABZONSPOR Teknik Direktörü Ziya Doğan, ligde kalan maçları kazanmanın şampiyonluk için kendilerine yetmeyeceğini belirtti, "Keşke Fenerbahçe ile maçımız olsaydı" dedi. Doğan, "Trabzonspor gibi bir takım kendi evinde 13 puan vermemeli. Eğer bu puanlar gitmeseydi, şimdi rakibimizin takılmasını beklemeyecektik. Çoktan şampiyonluğu ilan etmiştik" diye konuştu. 

'Gençler şanslı' 
KUPA maçında Gençlerbirliği'nin daha fazla şansı bulunduğuna dikkat çeken Ziya Doğan, "Rakibimizin lig diye bir endişesi yok. Sadece bu maça konsantre oluyorlar. Biz iki cephede de savaşıyoruz. Fiziksel açıdan yorgun bir dönemdeyiz. Ligde de Fenerbahçe'nin büyük avantajı var. Ama biz, rakiplerimizin şansını, kendi lehimize çevirmesini bilmeliyiz" dedi. 

Kupa alarmı 

BORDO - Mavililer, yarın akşam İstanbul Atatürk Olimpiyat Stadı'nda Gençlerbirliği ile oynayacağı Türkiye Kupası final maçı öncesi sakat futbolcuların iyileşmesi için seferber oldu. Gaziantepspor maçında oyuna ikinci yarıda girmesine rağmen çıkmak zorunda kalan Yattara, ayak bileğinde problem meydana gelen Mehmet Yılmaz ve iğne yapılarak oynayan İbrahim Ege'ye yoğun tedavi uygulanıyor. Kulüp doktorları üç oyuncunun da büyük olasılıkla yetişeceğini söylediler. 

Servet kazandılar 

LİGDE ve kupada emin adımlarla yoluna devam eden Trabzonsporlu futbolcular, şimdiden 2 trilyon 190 milyar liralık primi hak etti. Son iki maçı kazanmaları halinde oyunculara 560'şar milyar, Türkiye Kupası alınırsa da yine toplam 600'ar milyar lira daha verileceği bildirildi. Mali İşler Sorumlusu Yüksel Şimşek, "Onlar kazansın, biz yöneticiler her türlü zorluğu aşarak primlerini ödeyeceğiz" dedi. 

Sedat ile anlaştılar 

M.ALİ SABUNCU 

KONYASPOR'DA başarılı orta saha oyuncusu Sedat, Trabzon ile söz kesti. Bu sezon ortaya koyduğu performansla birçok kulübün transfer listesine giren 24 yaşındaki genç futbolcuyu, Teknik Direktör Ziya Doğan'ın ikna ettiği öğrenildi. İstanbul'da Doğan ile masaya oturan Sedat iki yıllık sözleşme yapacak. Konya bu transferden 500 bin dolar alacak. 

Yenilgiyi unuttu 

BU sezon Malatyaspor ve Trabzonspor'un başında sahaya çıkan Teknik Direktör Ziya Doğan, 18 haftadır mağlubiyet yüzü görmüyor. Malatyaspor'da en son ligin 12. haftasında Diyarbakır deplasmanında 2-0'lık yenilgi gören Doğan, devre arasına kadar görevde bulunduğu Sarı - Kırmızılı takımda 5 beraberlik aldı. 
TRABZONSPOR'DA ligin 20. haftasındaki Adanaspor maçı öncesi göreve getirilen Ziya Doğan, Bordo - Mavili ekipte 12 galibiyet ve 1 beraberlik elde etti. Doğan, 18 maçta 12 galibiyet ve 6 beraberlik alarak ligde en uzun süre yenilgi görmeyen teknik adam oldu. Başarılı hocanın 174 gündür bileği bükülmüyor. 


</TEXT>
</DOC>
