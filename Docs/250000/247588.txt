<DOC>
<DOCNO> 247588 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/13/son/sontur06.html </URL>
<DATE> 2004/06/13/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Liselere Giriş Sınavı sona erdi... 
</HEADLINE>
<TEXT>

     Fen, Anadolu ve bazı meslek liseleri ile Sosyal Bilimler Lisesi'ne öğrenci yerleştirmek amacıyla düzenlenen Ortaöğretim Kurumları Öğrenci Seçme ve Yerleştirme Sınavı liselere giriş sınavı-LGS saat 12.00'de sona erdi. 
     Polis Koleji Adaylık Tespiti ile Devlet Parasız Yatılılık ve Bursluluk için başvuran 8. sınıf öğrencilerinin de alındığı sınavda, toplam 689 bin 685 öğrenci ter döktü. 
     Sınav, Türkiye'de 81 il merkezi ile Muğla-Fethiye'de, yurtdışında ise Riyad, Medine, Cidde, Trablus, Aşkabat ve Lefkoşa'da gerçekleştirildi. 
     Sınavda adaylara, akademik yeteneği ölçme ağırlıklı Türkçe, Matematik, Fen Bilimleri ve Sosyal Bilimler alanlarında toplam 100 adet test sorusu yöneltildi. 
     Liselere giriş sınavı sonuçları, 2004 Temmuz ayının son haftasında ilan edilecek. 
     
     KONTENJANLAR 

     Sınava katılan 689 bin 685 öğrenciden 125 bin 185'i yerleştirilecek. Sınav sonunda, Fen, Anadolu ve diğer bakanlıklara bağlı meslek liselerine ayrılan 125 bin 185 öğrenci kontenjanının dağılımı şöyle 
     - Resmi Fen Liseleri 4 bin 800 - Sosyal Bilimler Lisesi 96 - Anadolu Liseleri 55 bin 210 - Anadolu Meslek ve Anadolu Teknik Liseleri 38 bin 234 - Anadolu Öğretmen Liseleri 9 bin 936 - Anadolu İmam-Hatip Liseleri 11 bin 250. 
     - Özel Fen Liseleri 4 bin 711 - Özel Meslek Lisesi 96 - MEB Sağlık İşleri Daire Başkanlığı'na bağlı Sağlık Meslek Liseleri 160 - Adalet Bakanlığı'na bağlı meslek liseleri 206. 
     - Tarım ve Köyişleri Bakanlığı'na bağlı Tarım Meslek Liseleri 380 - Başbakanlık Tapu Kadastro Genel Müdürlüğü'ne bağlı Meslek Lisesi 60 - Başbakanlık Meteoroloji İşleri Genel Müdürlüğü'ne bağlı Meslek Lisesi 46. 
     Bu arada, Polis Koleji'ne girecekler ile Devlet Parasız Yatılılık ve Bursluluk'tan yararlanacak öğrenciler için kontenjanlar, bu ay içinde belirlenecek. 
     SINAV SORULARI VE CEVAP ANAHTARI İÇİN MİLLİYET İNTERNET'TEN AYRILMAYIN... 
     
</TEXT>
</DOC>
