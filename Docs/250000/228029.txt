<DOC>
<DOCNO> 228029 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/son/sontur08.html </URL>
<DATE> 2004/04/02/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
İzmirli işadamı sudan mı zehirlendi 
</HEADLINE>
<TEXT>

     İzmir'de arkadaşlarıyla yemek yediği restoranda içtiği sudan yemek borusuyla midesinin yandığı iddia edilen ve ölen işadamı Müjdat Haşıcı'nın 49 içtiği su, tahlil yapılmak üzere İzmir Adli Tıp Kurumu'na gönderildi. 
     Alınan bilgiye göre, Etitaş Transformatör Sanayii A.Ş'nin eski Genel Müdürü ve Yöneliş Koleji Yönetim Kurulu üyesi Haşıcı, 3 hafta önce 2 arkadaşıyla birlikte gittiği İkiçeşmelik Semti'ndeki restoranda, pet şişeden su içti. Boğazı yanarak özel bir hastaneye kaldırılan ve midesi yıkanan Haşıcı taburcu edildi. 10 gün sonra yeniden rahatsızlanarak Ege Üniversitesi Tıp Fakültesi Hastanesi'ne kaldırılan Haşıcı, tüm müdahalelere rağmen kurtarılamadı. Hastanede Haşıcı'nın, içtiği sudan midesi ve yemek borusunun yandığı belirlendi. 
     Haşıcı ile birlikte yemek yiyen arkadaşı Fahri Meyzinoğlu, Haşıcı'nın ağzının yanması üzerine sudan kendisinin de tattığını ve ağzına acı bir tat gelerek, yandığını bildirdi. 
     Olayın ardından içinde herhangi bir zararlı madde olup olmadığının belirlenmesi için restorandan alınan su, tahlil yapılmak üzere Adli Tıp Kurumu'na gönderildi. 
     Haşıcı'nın ailesinin şikayetçi olması üzerine ifadesi alınan restoran sahibi Fatih Arslan, suda herhangi bir zararlı madde olmadığını öne sürdü. 
     Haşıcı'nın cenazesinin bugün Alsancak Hocazade Camii'nde kılınacak ikindi namazının ardından Buca Mezarlığı'nda toprağa verileceği bildirildi. 
     
</TEXT>
</DOC>
