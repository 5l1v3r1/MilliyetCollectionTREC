<DOC>
<DOCNO> 239875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/14/siyaset/siy04.html </URL>
<DATE> 2004/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İslam dünyasından Kıbrıs müjdesi 
</HEADLINE>
<TEXT>


İKÖ, Cidde'deki zirvelere, KKTC'yi bundan sonra "Kuzey Kıbrıs Devleti" adıyla çağırma kararı aldı 

BARKIN ŞIK, UTKU ÇAKIRÖZER Ankara 


Kıbrıs'ta referandumun ardından KKTC'nin üzerindeki izolasyonun kaldırılması için İslam dünyasına "İlk adımı siz kardeşlerimizden bekliyoruz" mesajı veren Türkiye, ilk müjdeyi aldı. İslam Konferansı Örgütü İKÖ , Cidde'de yapılan toplantıda daha önce "Kıbrıs Müslüman Türk Toplumu" olarak adlandırılan KKTC'nin, bundan sonra toplantılara "Kuzey Kıbrıs Devleti" adıyla ve en yüksek katılım statüsüyle çağrılmasını benimsedi. Toplantıda, KKTC'nin örgüte katılımdaki temsil seviyesinin yükseltilmesini talep eden Türkiye, ambargoların kaldırılması talebinde de bulundu. 

İKÖ "devlet" dedi 
Bir hafta süren ve önceki gece biten toplantıda, Türkiye'nin isteklerine olumlu yanıt veren İKÖ üyeleri, bugüne kadar "Kıbrıs Müslüman Türk Toplumu" adıyla toplantılara davet edilen KKTC'nin, bundan sonra "Kuzey Kıbrıs Devleti" adıyla katılması kararını aldı. Alınan tavsiye kararının, İstanbul'da bakanlar seviyesinde yapılacak toplantıda kabul edilmesiyle, KKTC tarihi boyunca ilk kez uluslararası bir teşkilatta "devlet" olarak tanımlanacak. Toplantıda, KKTC'nin İKÖ'deki temsil statüsü de "en üst seviyeye" çıkarıldı. 



</TEXT>
</DOC>
