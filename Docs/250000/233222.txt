<DOC>
<DOCNO> 233222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/son/sonspo20.html </URL>
<DATE> 2004/04/20/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Gaziantepspor'da Yusuf, Hakan Bayraktar ve Nuri gönderildi... 
</HEADLINE>
<TEXT>

     Gaziantepspor, İstanbulspor ile deplasmanda yapacağı karşılaşmanın hazırlıklarını sürdürüyor. 
     Kırmızı-siyahlılarda, yeni sezonda düşünülmeyen oyunculara yönelik olarak yönetim kurulu tarafından yapılan çalışmada, Fenerbahçe'den kiralık olarak alınan Yusuf Şimşek ile kulüple halen sözleşmeleri devam eden Hakan Bayraktar ve Nuri'den kendilerine kulüp bulmaları istendi. 
     Teknik direktör Nurullah Sağlam, yaptığı açıklamada, ligin bitimine 4 hafta kala ligin alt sıraları ile üst sıralarında yoğun mücadele yaşandığını, ligde iddiası kalmayan takımların ise prestij maçlarına çıktığına dikkat çekti. 
     Malatyaspor yenilgisiyle spor kamuoyundan yoğun eleştiri aldıklarını, yenilginin sürpriz olduğunu belirten Sağlam, şöyle konuştu 
     ''Yeni sezonda düşünmediğimiz oyunculara Malatyaspor maçında şans vermedik, ancak yedekte bekleyen ve yeni sezonda forma şansı tanınabilecek genç oyunculara kadroda yer verdim. Tabii genç oyuncuyu hemen kazanmak, bir şeyler beklemek mümkün değil. 1-2 genç oyuncum Malatya maçında göz doldururken, bazıları ise bu şansı iyi kullanamadı. 
     Sonuçta ben bu takımın teknik direktörüyüm ve yönetim kurulunun almış olduğu kararları uyguluyorum. Gençleri kazanalım diyorlar, ben de onlara şans veriyorum. Ligde hiçbir iddiamız kalmadı, ancak dedikoduların önüne geçmek açısından her maça ciddi hazırlanmak zorundayız. Hem gençleri hem de tecrübeli oyuncuları sahaya birlikte sürüyorum. Ligin son haftaları yaklaştıkça ligin altı ve üstü çok karışık. Hem şampiyonluk hem de küme düşme endişesi yaşayan takımlar var.'' Bu hafta ligin alt sıralarında bulunan İstanbulspor, gelecek hafta da kendi evlerinde şampiyonluğun en güçlü adaylarından Trabzonspor ile karşılaşacaklarına dikkat çeken Sağlam, ''Aslında her iki karşılaşmada rakiplerimiz açısından önemli. Lige havlu atmadık, aynı ciddiyetle asılmak zorundayız. Gaziantepspor prestij maçlarına çıkıyor. Oyuncularımı daha dikkatli olmaları konusunda uyardım. Dedikoduların önünü kesmek için her iki karşılaşmaya da galibiyet parolasıyla çıkacağız. Yönetimin isteğiyle yine genç oyunculara şans vereceğiz'' diye konuştu. 
     
     ''YUSUF, HAKAN BAYRAKTAR VE NURİ GÖNDERİLDİ...'' 
     Bu arada, yönetim kurulu, sözleşmesi devam eden ve ara transferde Fenerbahçe'den alınan Hakan Bayraktar, kiralık Yusuf Şimşek ile Kocaelispor'dan alınan Nuri'den kendilerine kulüp bulmaları istendi. 
     Profesyonel Futbol Şube Sorumlusu Asım Atmaz, her üç oyuncuyla görüştüklerini, kulübe bugüne kadar yaptıkları hizmet için teşekkür ettiklerini belirterek, ''Her üç oyuncumuzu da serbest bıraktık. Ligin bitimine 4 hafta kala kendilerine uygun bir kulüp bulmalarını istedik, dostça ayrıldık. Her iki taraf için de doğru olanı yaptık. Şu anda başka gönderilecek futbolcumuz yok'' dedi. 
     
</TEXT>
</DOC>
