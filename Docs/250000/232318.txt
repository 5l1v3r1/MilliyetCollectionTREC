<DOC>
<DOCNO> 232318 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/17/son/sonsiy07.html </URL>
<DATE> 2004/04/17/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Demirel ve Kutan'ın da hocası olan Prof.Dr. Yarar vefat etti 
</HEADLINE>
<TEXT>

     Türkiye Deprem Vakfı TDV Başkanı Prof. Dr. Rifat Yarar 91 , İstanbul'da vefat etti. 
     İstanbul Teknik Üniversitesi'nde İTÜ 47 yıl öğretim üyeliği yapan Prof. Dr. Yarar için, 19 Nisan Pazartesi günü İTÜ Taşkışla binasında tören düzenlenecek. 
     Prof. Dr. Yarar'ın cenazesi, törenin ardından Erenköy Galippaşa Camii'nde öğleyin kılınacak namazdan sonra Karacaahmet Mezarlığı'nda toprağa verilecek. 
     İstanbul'da 1913 yılında doğan Rifat Yarar, ilk, orta ve lise eğitimini tamamladıktan sonra eski adı İstanbul Yüksek Mühendis Mektebi olan İTÜ'ye 1931 yılında sınavla girdi. Yarar, mezun olduktan sonra da asistan olarak okulda göreve başladı. 
     İTÜ'deki öğretim üyeliğini 47 yıl sürdüren ve 1983 yılında 70 yaşındayken yaş haddinden emekliye ayrılan Prof. Dr. Yarar, üniversitede danışman olarak görev yapmaya devam etti. 
     
     DEMİREL VE KUTAN'IN DA HOCASIYDI 
     Prof. Dr. Yarar, 9. Cumhurbaşkanı Süleyman Demirel ve Saadet Partisi SP Genel Başkan Vekili Recai Kutan'ın da aralarında bulunduğu yaklaşık 3 bin öğrenci yetiştirdi. 
     Uluslararası Deprem Mühendisliği Birliği, Avrupa Deprem Mühendisliği Birliği ve Amerikan İnşaat Mühendisleri Cemiyeti'nin ''Onur Üyesi'' olan Prof. Dr. Yarar'ın, inşaat ve deprem mühendislikleri alanında ulusal ve uluslararası ortamlarda yayınlanan toplam 50 bilimsel makalesi bulunuyor. 
     Çok sayıda konferans, seminer düzenleyen, araştırma çalışmaları yapan Prof. Dr. Rifat Yarar'ın, Japonlar'ın desteğinde İTÜ inşaat Fakültesi'nde Deprem Mühendisliği Laboratuvarı ve Deprem Eğitim-Öğretim Merkezi kurulması çalışmalarının başlatılmasında da büyük katkısı oldu. 
     Prof. Dr. Yarar, Türkiye'de ilk Sismoloji Enstitüsü'nün 1952 yılında İTÜ'de kuruluşuna da öncülük etti. 
     İTÜ, ODTÜ, BÜ ve Bayındırlık Bakanlığı elemanları ile birlikte Deprem Mühendisliği Türk Milli Komitesi'ni de kuran Prof. Dr. Yarar, 1975 yılından bu yana Komite Başkanlığı görevini yürütüyordu. 
     Prof. Dr. Yarar, Erzincan'da 1992 yılında meydana gelen depremden sonra kurulmasına öncülük yaptığı ve merkezi İTÜ'de olan Türkiye Deprem Vakfı'nın 1993 yılından beri Yönetim Kurulu Başkanlığı görevini de sürdürüyordu. 
     60 yıllık eşi Hadiye Yarar'ı 2000 yılında kaybeden Yarar'ın, 1 oğlu ve 2 torunu bulunuyor. 
     
</TEXT>
</DOC>
