<DOC>
<DOCNO> 216769 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/21/son/sonspo10.html </URL>
<DATE> 2004/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Ç. Rizespor İnşallah deplasmanda ilk galibiyeti biz alırız... 
</HEADLINE>
<TEXT>

     Çaykur Rizespor, yarın deplasmanda Trabzonspor ile yapacağı karşılaşmanın hazırlıklarını tamamlayarak Trabzon'a gitti. 
     Teknik direktör Yılmaz Vural, Trabzonspor maçının, futbolcuların her türlü hava koşulunda oynaması gereken bir maç olduğunu belirterek, ''Hava şartlarından bizim bir rahatsızlığımız yok. Zemin, oynamaya elverişliyse oynarız, olmazsa maç pazartesi gününe kalır'' dedi. 
     Vural, kendileri için önemli olanın Trabzon-Rize dostluğunun pekişmesi olduğunu vurgulayarak, ''Tabii ki saha içinde kim kazanmayı becerebiliyorsa o kazanacaktır. İyi durumdayız. Cem'in dışında eksiğimiz yok. Raphael geldiğimden beri zaten takımda yok. 21 futbolcumuzu Trabzon'a götürüyoruz. İnşallah şartlar istediğimiz gibi gelişir ve buradan 3 puanla döneriz'' diye konuştu. 
     Trabzonspor ile bugüne dek 17 maç yaptıklarını, bunların 9'unun sahalarında, 8'inin ise deplasmanda gerçekleştirildiğini kaydeden Vural, ''İçerideki 9 maçta 2 galibiyet, 2 beraberlik ve 5 yenilgi almışız. Dışarda yaptığımız 8 maçtan ise 7'sini kaybedip 1'inde beraberlik almışız. Görüldüğü gibi durum pek iç açıcı değil. İnşallah deplasmanda ilk galibiyeti biz alırız'' dedi. 
     Çaykur Rizespor'da, kart cezalısı Cem Baki ile takımdan ayrılması gündemde olan Raphael'in dışında eksik oyuncu bulunmuyor. 
     Yeşil-mavili ekibin Trabzonspor karşısına Murat Şahin, Kürşat, Koray, Alper, Serkan Özdemir, Zafer, Ünal, Şener, Victoria, Okan ve Saffet Akyüz muhtemel 11'iyle çıkması bekleniyor. 
     
</TEXT>
</DOC>
