<DOC>
<DOCNO> 239231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/siyaset/axsiy01.html </URL>
<DATE> 2004/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
'Egemenlik milletindir' 
</HEADLINE>
<TEXT>


YÖK Başkanı Teziç, Erdoğan'a "Anayasa'ya göre egemenlik, kayıtsız şartsız Türk Milleti'ne aittir. Kullanılması yetkili organlar eliyle olur" diye yanıt verdi 

ANKARA Milliyet 


YÖK Başkanı Erdoğan Teziç, Başbakan'a, "Anayasa'ya göre kayıtsız - şartsız egemenliğin Meclis'e değil, millete ait olduğu" yanıtını verdi. Anayasa Hukuku Profesörü Teziç, Erdoğan'ın "toplumsal mutabakat kurum ve kuruluşlararası mutabakat değildir" sözlerine karşılık, "Mutabakatı ne anlamda kullandığını bilmiyorum. Eğer uzlaşma anlamında kullanılıyorsa yerinde kullanılmamıştır" dedi. 
Erdoğan'ın "TBMM'nin vereceği karar, nihai, uyulması gereken kararsa, egemenlik hakkının kullanıldığı çatı burası ise o zaman herkes buna saygı duymak zorundadır" ifadesini kullandığına işaret eden Teziç, şöyle konuştu 
"1961 ve 1982 anayasalarında aynen kullanılan ifadeler Egemenlik kayıtsız şartsız Türk milletine aittir. Egemenliğin kullanılması yetkili organlar eliyle olur. Kayıtlı ve şartlıdır. TBMM, egemenliği yegane, sadece kendisi kullanan konumunda değildir. Kanun dediğiniz işler, parlamentodaki çoğunluğun siyasi iradesini gösterir. Bu siyasi tercihin Anayasa'ya uygun olup olmadığının denetim yeri Anayasa Mahkemesi'dir. TBMM'deki çoğunluk millet iradesini n değil, seçmen çoğunluğunun iradesi. Kanunlar milli iradenin ürünü dersek, tek yetkili TBMM'dir. Onun üstünde başka gücün denetimini kabul etmemek anlamına gelir, bu çağdışıdır." 

Anayasa'ya baksın 
Teziç, "Başbakan, parlamentonun iradesine kimse karşı koyamaz ifadelerini anayasa hukukumuz karşısında tekrar değerlendirmeli. Parlamentonun yetkisinin saygı duyulması gereken yetki olarak ortaya konulması, doğru ifade değildir" dedi. 
Prof. Dr. Teziç, Milli Eğitim Bakanı Hüseyin Çelik'in "gerginlik isteyenler her cenahtan belasını bulsun" sözlerini "düşünce derinliğinden yoksun" olarak değerlendirdi. 

ODTÜ'den ara yol formülü 

Erdoğan'ın "muhalefet kürsüsünden siyaset yapmak"la eleştirdiği ODTÜ Rektörü Prof. Ural Akbulut, "gelinmek istenmeyen noktaya gelindiğini" söyledi. Akbulut, "ara formül" olarak şu öneriyi yaptı "TBMM'deki görüşmeler sırasında bir değişiklik önergesi verilerek, örneğin elektrik ve makine meslek liseleri makine - elektrik mühendisliklerine, imam - hatip liseleri İlahiyat, Arap dili gibi fakültelere yönlendirilebilir. Bu formüle görüşmelerimiz sırasında Başbakan da sıcak bakmıştı. Bu değişiklikle toplum bir ekstremden kurtulmuş olur." 




</TEXT>
</DOC>
