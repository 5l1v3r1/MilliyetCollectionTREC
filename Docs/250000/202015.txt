<DOC>
<DOCNO> 202015 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/14/son/sondun43.html </URL>
<DATE> 2003/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Talat Halk çözümden ve barıştan yana olduğunu gösterdi 
</HEADLINE>
<TEXT>

     KKTC Cumhuriyetçi Türk Partisi CTP Genel Başkanı Mehmet Ali Talat, KKTC seçimlerinin şu anki sonuçlarının Kıbrıs Türk halkının adada barış ve Kıbrıs sorununun çözümünden yana olduğunu gösterdiğini belirtti. 
     Talat, seçim sonuçlarının açıklandığı sırada parti genel merkezinde düzenlediği basın toplantısında, Kıbrıs Türk halkının Kıbrıs sorununun çözümünden, barıştan ve aynı zamanda AB'ye üyelikten yana olduğunu bu seçim sonuçlarıyla gösterdiğini savundu. 
     İktidara gelmeleri durumunda KKTC halkının bu isteği doğrultusunda bir değerlendirme yapacaklarını ve bu amaçlara ulaşmaya çalışacaklarını söyleyen Talat, şimdiye kadarki düzenin değiştirilmesi için mücadele edeceklerini kaydetti. 
     Talat, seçimlerden önce söyledikleri gibi bundan sonra Kıbrıs müzakerelerini KKTC Cumhurbaşkanı Rauf Denktaş'ın yerine hükümetin yürütmesi için gerekli düzenlemeleri yapacaklarını söyledi. 
     CTP Genel Başkanı, Türkiye ile işbirliğine ilişkin bir soru üzerine, iktidara gelmeleri durumunda Türkiye'den de destek bekleyeceklerini, çünkü Kıbrıs sorununun çözümünün Türkiye'nin AB üyeliğinin ayrılmaz bir parçası olduğunu ileri sürdü. 
     
</TEXT>
</DOC>
