<DOC>
<DOCNO> 226978 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/30/son/sontur11.html </URL>
<DATE> 2004/03/30/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
İzmir'de öğrenci ve öğretmenlerin toplu ulaşım ücretleri ucuzlayacak 
</HEADLINE>
<TEXT>

     İzmir'deki öğrenci ve öğretmenler, 1 Nisan'dan itibaren toplu ulaşımdan indirimli faydalanacak. 
     İzmir Büyükşehir Belediyesi'nden yapılan yazılı açıklamaya göre, 10 Mart 2004 tarihinde alınan 217 sayılı UKOME kararıyla kentkart kullanımında öğretmen ve öğrencilerin yararlandığı indirimli bilet ücretlerinde yüzde 30'un üzerinde indirim yapıldı. 
     Buna göre, öğretmen ve öğrencilerin kentkart kontör bedelleri besleme otobüs hattı, metro ve vapurda 450 bin liradan 300 bin liraya, birinci kademe otobüslerde 550 bin liradan 350 bin liraya, ikinci kademede 625 bin liradan 400 bin liraya, üçüncü kademedeyse 650 bin liradan 425 bin liraya çekildi. 
     İzmir Büyükşehir Belediye Başkanı Ahmet Piriştina, yeni dönemdeki ilk icraatlarının, öğretmen ve öğrencilerin ulaşımdan indirimli faydalanmalarını sağlamak olduğunu belirterek, ''Ulaşımda indirim gibi, seçim öncesinde verilen tüm vaatler yerine getirilecek'' dedi. 
     Piriştina, yeni uygulamayla yaklaşık 500 bin kişinin indirimden faydalanacağını bildirdi. 
     Toplu ulaşımdan kentkart dışında bilet ve jetonla faydalanma ücretiyse değişmedi. Bu kademede tam otobüs bileti ve jetonun fiyatı 1 milyon lira, indirimli biletin fiyatı da 800 bin lira olarak uygulanmaya devam edecek. 
     
</TEXT>
</DOC>
