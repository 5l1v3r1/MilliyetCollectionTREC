<DOC>
<DOCNO> 249571 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/21/son/sondun06.html </URL>
<DATE> 2004/06/21/ </DATE>
<TIME> 07.30 </TIME>
<AUTHOR>  </AUTHOR>
<HEADLINE>
San Francisco Chronicle Gazetesi Irak'ta viagra satışları patladı 
</HEADLINE>
<TEXT>

     Deniz Arslan 

ABD'de yayımlanan San Francisco Chronicle gazetesi, Irak'ta savaşın bitmesinin ardından, cinsel gücü artırıcı ilaç Viagra ve benzerlerinin satışında patlama yaşandığını yazdı. 
     Gazetenin Bağdat çıkışlı haberinde, Irak'ta hayatın şiddet dolu olduğu ve küçük mavi renkli Viagra hapının satışlarının, Bağdat'taki Sadun Caddesi'nde çok arttığı belirtildi. 
     Gazeteye konuşan eczacı Talid Abdul-Amir Shebany, ''İnsanlar depresyonda. Sekse ilgi gösterebilmek için Viagra ve diğer ilaçlara ihtiyaçları var. Savaşın bitiminden bu yana Viagra satışı en azından ikiye katlandı. Kimsenin hayatı iyi değil. Bombalar ve gerginlik var. Cesetler ve yıkılmış evler gördüğünüzde psikolojik rahatsızlıklarınız oluyor ve bu da cinsel isteği etkiliyor'' dedi. 
     Shebany, Viagra kullanımındaki artışta başka nedenler de olduğuna dikkati çekerken, giderek daha fazla sayıda yaşlı erkeğin genç kadınlarla evlendiğini, genç erkeklerin, parası ve işi olmadığı için evlenemediğini kaydetti ve üç karısı olan yaşlı bir Iraklı'nın Viagra'ya ihtiyaç duyabildiğini belirtti. 
     San Francisco Chronicle haberinde, Viagra'nın yanı sıra onun benzerleri olan Hindistan'daki Kamagra, İngiltere'deki Novagra ve Suriye'deki Vega versiyonlarının da Irak'ta iyi sattığı bildirildi. Bu ilaçların yıllardır Irak'ta olduğu ancak daha önce sınırlı sayıda getirildiği, eski Irak Sağlık Bakanlığı tarafından ağır vergilerle satıldığı, ancak bu durumun, savaşın ardından değiştiği de haberde kaydedildi. Haberde, Kamagra hapının 4 tanesinin 2.50 dolardan satıldığı, hatta bazı kadınların, kocaları için alışveriş yaptığı anlatıldı. 
     Viagra yanında, göğüs büyütücü kremler, cilt beyazlatıcı jeller ve bitkisel zayıflama kremi gibi ürünlerin de Irak'ta artık bolca satıldığı haberde belirtildi. Başka bir Iraklı eczacı Hamid Bayati ise gazeteye, ''Viagra satışları ve diğer cinsel ilaçların satışı şimdi çok arttı. Genç erkekler için savaş demokrasi, özgürlük ve seks için daha çok zaman getirdi. Baskı gitti. İnsanlar artık daha açık. Ancak bazıları mavi tableti istemekten hala utanıyor'' dedi. 
     
</TEXT>
</DOC>
