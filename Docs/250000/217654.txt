<DOC>
<DOCNO> 217654 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/25/son/sondun13.html </URL>
<DATE> 2004/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa İÖK raporu eleştirdi, Türkiye yanıtladı... 
</HEADLINE>
<TEXT>

     Avrupa İşkenceyi Önleme Komitesi İÖK , Türkiye'ye, terör örgütü başının avukatlarının ve akrabalarının ziyaret hakkının uygulamada da tam anlamıyla garanti etmesi için gerekli tedbirleri almasını tavsiye etti. 
     İÖK'nün, geçen yıl şubat ayında İmralı adasına yaptığı ziyaretlerle ilgili raporunu ve Türk hükümetinin buna cevabını bugün yayınladı. 
     Terör örgütü başının avukatları ve akrabaları için ''İmralı-9'' feribotunun tahsis edildiği belirtilen raporda, bu feribotun teknik imkanlarının yetersizliği ve elverişsiz hava koşulları yüzünden öngörülen bazı ziyaretlerin ertelendiği hatırlatıldı. 
     Mevcut kuralların gözden geçirilip, ulaşım konusunda gerekli değişikliklerin yapılması istenen raporda, gerektiğinde daha iyi donanıma sahip ''İmralı-10'' feribotunun veya bir sahil koruma botunun terör örgütü başının avukatları ve akrabaları için tahsis edilmesi çağrısında bulunuldu. 
     
     GÖRÜŞME GÜNÜNDE ESNEKLİK 

     Terör örgütü başının avukatları ve akrabalarının sadece çarşamba günü adaya gitme hakkının bulunduğu belirtilen raporda, çarşamba günü hava koşulları kötü olması halinde başka bir gün bu hakkın kullanılabilmesi tavsiye edildi ve bu konuda esneklik gösterilmesi istendi. 
     İÖK raporunda, 2001 yılında 34 ziyaretin yapıldığı, 19 ziyaretin ertelendiği, 2002 yılında da 34 ziyaretin yapıldığı, 18 ziyaretin ertelendiği bildirildi. 
     Raporda, ertelemelerin büyük kısmının elverişsiz hava koşulları yüzünden ve bazı teknik nedenlerden dolayı olduğu hatırlatıldı. 
     
     ZİYARET KOŞULLARI İYİLEŞSİN 

     Terör örgütü başının avukatları ve akrabalarıyla görüşme koşullarına da atıfta bulunulan raporda, terör örgütü başının akrabalarıyla cam bölmeli iki ayrı odadan telefonla görüştükleri hatırlatıldı. Raporda, terör örgütü başının, bir odada masa başında avukatlarıyla karşılıklı yaptığı görüşme biçiminin, akrabalarına da aynı şekilde uygulanması tavsiyesinde bulunuldu. 
     
     TÜRKİYE'NİN YANITI 

     Türkiye'nin yanıtında, İÖK'nün geçen yıl şubat ayında İmralı adasına ziyaretleriyle ilgili raporunda yer alan ziyaret hakkının uygulamada da tam anlamıyla garanti edilmesi için gerekli bütün tedbirlerin alınmadığına yönelik iddialara karşı çıkıldı ve bu konudaki gerekçelere geniş biçimde yer verildi. 
     
     İMRALI-10 FERİBOTU YÜK TAŞIMAK İÇİN 

     Terör örgütü başının avukatları ve akrabaları için ''İmralı-9'' feribotunun tahsis edildiği hatırlatılan Türkiye'nin yanıt raporunda, İÖK'nün gerektiğinde İmralı-10 feribotunun terör örgütü başının avukatları ve akrabaları için tahsis edilmesi önerisine ilişkin olarak, İmralı-10'un sadece yük ve teçhizat taşımak için düzenlendiği belirtildi ve bu iş için tahsis edilemeyeceği kaydedildi. 
     Türkiye'nin yanıtında ayrıca, ''İmralı-10 feribotunun da diğeri gibi elverişsiz hava koşullarında denize açılmasının tehlikeli'' olduğu belirtildi. 
     
     ADADAKİ DÜZEN BOZULUR 

     İÖK raporundaki ziyaret günü için daha önceden belirlenen çarşamba gününe bağlı kalınmaması ve bu konuda esneklik gösterilmesi isteğine karşı Türkiye'nin yanıtında, ''İmralı adasındaki iskeleye birden fazla teknenin yanaşamayacağı'' hatırlatıldı ve ''Sahil koruma operasyonları açısından bu iskelenin donanma tarafından sürekli kullanıldığına'' dikkat çekildi. 
     ''Donanmaya bağlı gemilerin bu iskeleye yanaşması ve adadaki personelin değişimi gibi faaliyetler yüzünden ziyaret gününün sadece çarşamba olarak belirlendiği'' hatırlatılan yanıtta, ''Terör örgütü başının avukatlarının ve akrabalarının ziyareti sırasında özel önlemler alındığı'' bildirildi. 
     Türkiye'nin yanıtında, bu ziyaretlere uygun olarak adadaki personelin eğitiminin, sağlık hizmetlerinin ayarlandığı belirtildi ve ani ziyaret günü değişikliğinin adada planlanmış düzeni bozacağı kaydedildi. 
     Türkiye'nin yanıtında, İÖK raporundaki, terör örgütü başının avukatlarıyla görüştüğü gibi akrabalarıyla da aynı biçimde görüşmesi tavsiyesine karşı çıkıldı. 
     
     CEZAEVİ YÖNETMENLİĞİNE AYKIRI 

     Türkiye'nin yanıtında, cezaevleri yönetimiyle ilgili genelgeye atıfta bulunularak, ''Mahkumların ziyaretlerine gelenlerle fiziki temasın yasaklandığı ve görüşmelerin cezaevi personelinin duyacağı biçimde gerçekleşmesinin öngörüldüğü'' hatırlatıldı. 
     Bağımsız uzmanlardan oluşan İÖK heyetleri, gerekli gördükleri takdirde Avrupa Konseyi'ne üye ülkelerin cezaevleri ve karakollarını ziyaret etme hakkına sahip. 
     İÖK heyetleri, ilgili ülkeyi ziyaret ettikten sonra hazırladığı raporları, Avrupa Konseyi'nin karar organı Bakanlar Komitesi'ne sunuyor. 
     
</TEXT>
</DOC>
