<DOC>
<DOCNO> 220047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/05/son/soneko24.html </URL>
<DATE> 2004/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Ali Coşkun Gerçekleri görürseniz değişirsiniz 
</HEADLINE>
<TEXT>

     Sanayi ve Ticaret Bakanı Ali Coşkun, ''Bazı arkadaşlar için Nasıl değiştin diyorlar. Başta Başbakanımız... Gerçekleri görürseniz değişirsiniz'' dedi. 
     Haliç Üniversitesi tarafından düzenlenen ''Gelişen Türkiye Ekonomisi'' konulu konferansta konuşan Bakan Coşkun, dünyayı sürükleyen rüzgarın küreselleşme olduğunu vurguladı. 
     Türkiye'nin makro ekonomik istikrarı sağlamada uzun yıllar bir türlü başarıyı yakalayamadığını belirten Coşkun, kamu kesimi açıkları ve enflasyon gibi kronik sorunlar yaşandığını anlattı. 
     Ali Coşkun, ''Cumhuriyet bizim için vazgeçilmez bir rejim. Atatürk ve arkadaşlarına ne kadar teşekkür etsek azdır. Ama bize emanet edilen Türkiye'ye baktığımızda, demokratik bir Cumhuriyet haline sokamamışız'' diye konuştu. 
     Döviz kurunun rekabete açık serbest piyasada kendi dengesini kurduğunu, piyasa şartları bu dengeleri kurunca gece yarısı zenginleri, vurgunlar olmadığını ifade eden Bakan Coşkun, her şeyi dikkatle takip ettiklerini söyledi. Ali Coşkun, şöyle devam etti 
     ''Bazı arkadaşlar için Nasıl değiştin diyorlar. Başta Başbakanımız... Gerçekleri görürseniz değişirsiniz. Hala Cumhuriyet'i 1940'lı yıllardaki tek parti döneminin ideolojisiyle koruyacağını zanneden kişilere bunu söylüyorum. AB'de siyasi sınırlar kalkıyor. Teknolojik güç, ekonomik güç yönlendiriyor. Bölgesel güç buna karşı kendini dengeliyor. Bu gerçekleri görmeden, değişmeden, tedbir almadan Ben Cumhuriyet'i korudum diyemezsiniz. Biz kararlıyız. Milletin beklentileri doğrultusunda çalışmalarımızı sürdürüyoruz.'' 
     
     ÇİN TEHLİKESİ 
     Türkiye'nin krizleri geride bıraktığını belirten ve enflasyonun Şubat ayında ilk defa tek haneli rakamlara indiğine işaret eden Coşkun, şöyle konuştu 
     ''TEFE yüzde 9.14, TÜFE yüzde 14.28. Odalar Birliği toplantısında ilk defa yanıldığımızı söyledim. Biz bu rakamı 2005 yılının başında bekliyorduk. 7-8 ay önce tecelli etti. Önümüzdeki aylarda bu yüzde 9, yüzde 11-12'ye çıkabilir, düşebilir. Burada oynamalar olacaktır. Ama aslında tekli rakamlarla istikrarı sağlayacağımız yıl bizim programımızda 2005 yılıdır.'' Reel faizlerin yüzde 10'un altına düşmesinin yatırımlara ayrı bir kaldıraç olarak etki yaptığını ifade eden Coşkun, kişi başına milli geliri 1.500 doların altındaki iller için getirdikleri yatırım teşviklerinin fevkalade olumlu sonuçlar getirmeye başladığını söyledi. 
     Ali Coşkun, ''Özellikle Düzce gibi İstanbul'a yakın, Kırşehir gibi Ankara'ya yakın birçok ilde organize sanayi bölgelerindeki parseller yetmez hale geldi. 2 ay içinde yeni ilaveler, yeni organize sanayi bölgeleri kurulması yönünde atılımlar var. Yatırımların hızla başladığını buradan müjdelemek istiyorum'' dedi. 
     
     ŞARTLAR BÖYLE GİDERSE... 
     Sanayi ve Ticaret Bakanı Coşkun, şartlar böyle giderse bu yıl sonunda IMF ile yeni bir stand by anlaşması yapmayı düşünmediklerini de söyledi. 
     Çin'den gelen mallara gümrük duvarlarıyla tedbir alamadıklarını, alabildikleri tedbirlerin özel mallar için özel ihtisas gümrükleri kurmak olduğunu belirten Coşkun, şunları kaydetti 
     ''Kalite yönünden, standartlar yönünden engel olmaya çalışıyoruz. Referans fiyat uygulaması yapıyoruz. Türk Standardları Enstitüsü TSE mecburi standartlar yönünden takibe aldı. Birçok ekonomik tedbirlerle, Çin mallarının Türkiye'yi istila etmesine engel olmaya çalışıyoruz. Diğer ülkeler de bundan rahatsız. Bu rahatsızlık ABD'ye de yansıtıldı. İnanıyorum ki, 2005 yılında devreye girecek ticari engellerin kaldırılmasıyla ilgili Dünya Ticaret Örgütü'nün kararları gözden geçirilme durumunda kalınacak.'' Ali Coşkun, konuşmasının ardından katılımcıların sorularını yanıtlarken, ''TL değer kazanıyor. İhracata vuracağı darbe gözönüne alınıyor mu '' sorusunu şöyle yanıtladı 
     ''Rekabete açık serbest piyasa ekonomisi modelinin yerleşmesi için müdahale etmiyoruz. Zaten Merkez Bankası, özerk durumda. TL karşısındaki yabancı paralar kendi olması gereken seviyede dengelerini kurmaya başlıyor. Ama ihracatçının rahat etmesi, ithalatın biraz frenlenmesi için, aslında şu anda TL'nin biraz fazla değerlendiğini ben de kabul ediyorum. ABD para politikaları dünyayı sarsıyor. Dünyadaki gelişmeleri takip ediyoruz. Ama müdahale etmeyi düşünmüyoruz. İyi olacak.'' Coşkun, başka bir soru üzerine ise IMF ile ilişkilerin önümüzdeki yıllarda istişari mahiyette devam edeceğini belirterek, ''IMF, son yıllarda güdümlü hale gelmiş Türkiye'de. Ondan çıkacağız ve kendi kararlarımızı daha rahat vereceğiz. Onun için Türkiye Robinson Crouse gibi bir adaya çekilerek kendi başına yaşayacak durumda değil. Dünya ile entegrasyon en akıllı iş'' diye konuştu. 
     
     MARKETLER YASA TASARISI 
     Ali Coşkun, gazetecilerin sorularını yanıtlarken de, marketler yasa tasarısının Başbakanlık'ta olduğunu belirterek, ''Hafta içinde Meclis'e sevkedilecek. Ama zannediyorum mahalli seçimlerden sonra... Çünkü Meclis'i seçim dolayısıyla toplamak zor'' dedi. 
     Bu konuda tartışmaların son bulduğunu ifade eden Coşkun, hem esnaf teşkilatında, hem de perakende satış şirketlerinde bütün konularda anlaşmaya varıldığını kaydetti. 
     Bakan Coşkun, NTV muhabiri Hilmi Hacaloğlu'nun gözaltına alınarak dövülmesine ilişkin soruyu da, ''Ben yasakçı Türkiye'nin bir yere varacağını zannetmiyorum. Yasaklardan yana değilim. Ama yanlışlıklar her toplumda oluyor. Amerika'da da, Avrupa'da da dövülmeler oluyor'' diye yanıtladı. 
     
</TEXT>
</DOC>
