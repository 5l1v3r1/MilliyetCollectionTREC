<DOC>
<DOCNO> 238158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/07/son/sonsiy38.html </URL>
<DATE> 2004/05/07/ </DATE>
<TIME> 19.30 </TIME>
<AUTHOR>  </AUTHOR>
<HEADLINE>
YÖK Yasa Tasarısı... Komsuoğlu "Mütabakat içinde değiliz" 
</HEADLINE>
<TEXT>

     Kocaeli Üniversitesi KOÜ Rektörü Prof. Dr. Baki Komsuoğlu, ''Başbakanlık'taki görüşmede, yasanın görüşülüp, hazırlanılması ya da mutabakata varılması gibi bir süreç içersinde olunmamıştır'' dedi. 
     Prof. Dr. Baki Komsuoğlu, Milli Eğitim Bakanı Hüseyin Bakan Çelik'in dün yaptığı açıklama üzerine, üniversitenin web sayfasından görüşlerini yansıttı. 
     Komsuoğlu, Başbakanlık'taki toplantıya, Üniversitelerarası Kurul'un ÜAK seçtiği komisyonun üyesi olarak, diğer kurul üyeleriyle, YÖK Başkanı'nın bilgisi ve direktifleri doğrultusunda katıldığını belirtti. 
     Görüşmedeki esas amacın, üniversitelerde yaşanan mali zorluklar, araştırma fonları, dernek ve vakıfların durumları, üniversite-sanayi işbirliği gibi konuları Başbakan'a iletmek olduğunu ifade eden Komsuoğlu, açıklamasında şu görüşlere yer verdi 
     ''Siyasi erkin ortaya koyduğu meslek liseleri tartışılırken, meslek liselerinin kendi alanlarında genişlemesinin daha uygun olabileceği konusunda çalışma yapılması önerilmiş ve konu detaylarıyla Başbakan'a anlatılmıştır. 
     Sorunların YÖK ve ÜAK ile birlikte çözümlenmesine özen gösterilmesi özellikle vurgulanmıştır. Görüşmeden sonra aynı akşam YÖK Başkanı Sayın Teziç'e bilgi sunulmuştur. Sayın Milli Eğitim Bakanı ile görüşme, toplantının devamı olarak Başbakanlık'ta, özellikle teknik konularda daha önceki hazırlanan ÜAK taslağındaki ÖSYM bilgilerinin tartışılması boyutunda geçmiştir, müteaddit defalar yapılacak düzenlemelerin üniversitelere zarar vermeyecek şekilde olması, bunun dışındaki bir düzenlemeye şiddetle karşı olduğumuz ifade edilmiştir. Yasanın görüşülmesi, hazırlanması veya mutabakata varılması gibi bir süreç içersinde olunmamıştır. 
     Özellikle şahsımın bu konuda adı geçmesi, yıllardır savunduğum özerk üniversite kavramı, Cumhuriyet'in sarsılmaz ilkelerine ve Cumhuriyet Üniversitelerine bağlılık çerçevesinde beni son derece üzmüştür. Kamuoyunun benimsemeyeceği, akademik çevrelerce tasvip görmeyecek hiçbir oluşumun içinde olmam söz konusu değildir.'' Rektör Komsuoğlu, ÜAK komisyonunun şimdiye kadar yaptığı çalışmaların, üniversitelerin ve toplumun bir gerginlik sürecine girmemesi için iyi niyetle ve bir diyalog ortamının oluşturulabilmesine katkı sağlayabilmek amacıyla olduğunu da belirtti. 
     Milli Eğitim Bakanı Hüseyin Çelik, dün yaptığı açıklamada, tasarının, Üniversitelerarası Kurul ve 7 rektörün Başbakan Recep Tayyip Erdoğan ile yaptığı görüşmede mutabakata varılan metne dayanarak hazırlandığını bildirmişti. 
     
</TEXT>
</DOC>
