<DOC>
<DOCNO> 242357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/24/son/soneko18.html </URL>
<DATE> 2004/05/24/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Nisan'da kapasite kullanımı arttı... 
</HEADLINE>
<TEXT>

     İmalat sanayiinde üretim değeri ağırlıklı kapasite kullanımı, bu yılın Nisan ayında yüzde 76.4 olarak gerçekleşti. 
     DİE, Nisan ayına ilişkin imalat sanayi aylık eğilim anketi sonuçlarını açıkladı. 
     Buna göre, 2003 yılı Nisan ayında yüzde 75.9 olan üretim değeri ağırlıklı kapasite kullanımı, 2004 yılı Nisan ayında artarak yüzde 76.4 seviyesine yükseldi. 
     Alt sektörlere bakıldığında, kapasite kullanımı Nisan ayında en yüksek yüzde 96.4 ile kağıt ve kağıt ürünleri imalatında görülürken, diğer bazı sektörlerdeki kapasite kullanımları şöyle gerçekleşti 
     ''Mobilya imalatı yüzde 94.8, basım ve yayım imalatı yüzde 93.7, radyo TV haberleşme cihazları imalatı yüzde 93.1, makina ve techizat imalatı yüzde 90, metalik olmayan diğer mineral madde imalatı yüzde 86, ağaç ve mantar ürünleri imalatı yüzde 85.5, ana metal sanayi yüzde 83.3, taşıt araçları ve karoseri imalatı yüzde 83.1, giyim eşyası imalatı yüzde 82.1, plastik-kauçuk ürünleri imalatı yüzde 81.7, kimyasal madde ürünleri imalatı yüzde 81.3.'' 
     
     TAM KAPASİTEYLE ÇALIŞAMAMA NEDENLERİ 

     Nisan ayında tam kapasite ile çalışamama nedenleri, geçen yılın aynı ayı ile karşılaştırıldığında ise iç pazarda talep yetersizliğinin payı yüzde 68.3'den yüzde 64.3'e, mali imkansızlık yüzde 2.5'dan yüzde 1.6'ya, yerli mallarda hammadde yetersizliği yüzde 4.6'dan yüzde 3.1'e indi. 
     Aynı dönemde dış pazarda talep yetersizliği yüzde 12'den yüzde 14.6.'ya, işçiler ile ilgili meseleler yüzde 1.3'den yüzde 3.2'ye, ithal mallarda hammadde yetersizliği yüzde 1.2'den yüzde 1.5'e çıktı. 
     İşyerlerinin üretim, yurtiçi satış, satış fiyatları ve hammadde fiyatları konusunda 2004 yılı Nisan ayı gerçekleşmeleri ile 2004 yılı Mayıs ayı beklentileri de değerlendirildi. 
     İşyerlerinin 2004 yılı Nisan ayına ilişkin görüşlerinin ağırlıklı ortalamaları, bir önceki yılın Nisan ayı hakkındaki görüşlerinin ağırlıklı ortalamaları ile karşılaştırıldığında, işyerlerinin bu ayda bir önceki yılın aynı ayına göre üretimlerinin artacağı, yurtiçi satışlarının azalacağı, satış ve hammadde fiyatlarının ise arttığı görüşünde olduklarını dile getirdiler. 
     Yine aynı işyerlerinin 2004 yılı Mayıs ayı beklentilerine bakıldığında, işyerlerinin yine bir önceki yılın aynı ayına göre, üretimlerinin ve yurtiçi satışlarının azalacağı, satış ve hammadde fiyatlarındaki artışın düşeceği beklentisi içinde oldukları görüldü. 

     
</TEXT>
</DOC>
