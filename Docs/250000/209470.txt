<DOC>
<DOCNO> 209470 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/18/son/sonspo06.html </URL>
<DATE> 2004/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
İspanyol basını Rüştü'nün sonu, Joquera kahraman 
</HEADLINE>
<TEXT>

     İspanyol basını, Barcelona'da 3. kaleciliğe düşen Rüştü Reçber için en iyisinin kendisine yeni bir takım bulması olacağını savundu. 
     La Lega'da sezonun ikinci yarısının ilk maçında kendi sahasında Athletico Bilbao ile 1-1 berabere kalan Barcelona'da teknik direktör Frank Rijkaard'ın grip olan 1. kaleci Victor Valdes'in yerine ilk defa 1. ligde sahaya çıkan Albert Joquera Fortia'yı oynatması İspanyol gazetelerinde ''Rüştü'nün sonu'' diye yorumlandı. 
     La Lega'da AB dışından 3 yabancı oyuncudan fazla oynatamama kuralı olmasından dolayı Rijkaard'ın Saviola, Ronaldinho ve Marquez'den vazgeçemediği görüşünde birleşen İspanyol futbol eleştirmenleri, ''Hiç şüphe yok ki, Rüştü AB dışında yabancı oyuncu olmanın faturasını ödedi'' dediler. 
     Ülkenin en saygın gazetesi El Pais de Rüştü ile ilgili olarak ''Rijkaard, Ronaldinho, Saviola ve Marquez'i tutmak için Rüştü'yü kurban etmeyi tercih etti. Rüştü, geçen Dünya Kupası sonrasında en iyi kalecilerden biri olarak sunuluyordu. Rijkaard'ın kararı Rüştü'yü pratik olarak desteklenemez bir durumda bıraktı. Çünkü 3. kaleciliğe düştü ve duyumlara göre ülkesine dönmek istediğini bildirdi'' değerlendirmesini yaptı. 
     As gazetesi, Fenerbahçe Kulübü Başkanı Aziz Yıldırım'ın tekrardan Rüştü'yü transfer etmek için kapıyı çaldığını belirterek, ''Bu operasyonun gerçekleşmesinde Barça'nın Rüştü'yü satmaya karar vermesinden başka bir anahtar yok'' diye yazdı. 
     Sport gazetesinde ise ''cehennem'' başlığı altındaki köşede, ''Rüştü'nün Athletico karşısında yedekte kalması onun İspanya yolculuğunda üzgün bir son yaratıyor. AB dışında yabancı futbolcu problemi ile Barça'ya geldi ve fırsat ta buldu, ama bunu boşa harcadı. Geleceği tehlikede olan Türk futbolcu için en iyisi ilginç bir teklif aramak olur'' ifadeleri kullanıldı. 
     Gazete, Rüştü ile ilgili bir karikatür de yayınlarken, Türk kalecinin ağzından, ''Joquera'yı maçta oynarken gördükten sonra sadece bir şey yapabilirim. Bir uçak bileti satın alıp Türkiye'ye geri dönmek'' şeklinde yazdı. 
     Bu arada, Barcelano'da kaleyi koruyan 24 yaşındaki Joquera, Athletico karşısında 6 gol pozisyonunda yaptığı kurtarışlardan dolayı İspanyol basınında manşetlere taşınarak, ''kahraman'' ilan edildi. 
     Geçen cuma günü takım arkadaşı Gabri ile basketbol oynarken Rijkaard'ın yanına gelerek ''Sen oynayacaksın'' demesiyle ilk 11'de sahaya çıkacağını öğrenen Joquera, gazetelerdeki yorumlarda en iyi oyuncu seçildi. 

     
</TEXT>
</DOC>
