<DOC>
<DOCNO> 208717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/15/spor/spo15.html </URL>
<DATE> 2004/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

   
   Baba Hakkı'nın heykeli açıldı    BEŞİKTAŞ Belediyesi'nce yaptırılan, Siyah - Beyazlı kulübün efsane ismi Hakkı Yeten'in heykeli dün törenle açıldı. Onursal Başkan Süleyman Seba, "Hakkı Yeten yalnız sportif alanda değil, kişiliği ve saygınlığıyla da bu ülkeye mal olmuş bir kişidir. Ruhu şad olsun" dedi. 
   
   Çöl tilkisi Mc Rae    PARİS - Dakar Rallisi'nin dün koşulan 13. etabını eski Dünya Ralli Şampiyonu Nissan pilotu Colin Mc Rae kazandı. 478'i özel toplam 734 kilometrelik Bamako - El Alttrous etabında zirveye çıkan Mc Rae, bu rallideki ilk zaferini elde ederken, 1990'dan bu yana da ilk kez bir İngiliz pilot birinciliğe ulaştı. Genel klasmanda ise Peterhansel'in liderliği sürüyor. 
   
   Tarık Karabük'te    FENERBAHÇE'NİN eski futbolcusu Tarık Daşgün, 2. Lig B Kategorisi'nden Karabükspor ile 1.5 yıllık sözleşme imzaladı. Başkan Ferudun Tankut, "Tarık'ın verimli olacağına inanıyoruz. Hocamız Celal Kıbrızlı'nın isteğiyle Yozgat'tan Hamit ve Mehmet'i de aldık. İkinci yarıda iddialıyız" dedi. 
   
   Oktay imzaladı    AKÇAABAT Sebatspor, Oktay Derelioğlu ile bir yıllık sözleşme yaptı. Başkan Yardımcısı Baki Eyüboğlu, golcü futbolcu ve menajeri ile İstanbul'da anlaşmaya vardıklarını belirtip, "Sözleşmesi gereği Nürnberg'e az bir miktar ödeme yapacağız" dedi. 
   
   Barça turladı    İSPANYA Kral Kupası 3.Tur rövanş maçında Rüştü'süz Barcelona ilk maçta deplasmanda 1 - 0 mağlup olduğu ikinci lig temsilcisi Levante'yi 3 - 1 mağlup edip bir üst tura çıktı. Beşiktaş'ın UEFA'daki rakibi Valencia ise 2 - 2'nin rövanşında Osasuna'yı deplasmanda 2 - 0'la geçerek tur atladı. İtalya Kupası çeyrek final ilk maçında Gençlerbirliği'nin UEFA Kupası'nda karşılaşacağı Parma deplasmanda Lazio'ya 2 - 0, Gaziantep'in rakibi Roma ise Milano'da Milan'a 2 - 1 yenildi. 
   
   Değişim zamanı    ŞENOL Güneş, önümüzdeki günlerde milli takımda değişim yapılabileceği sinyalleri verdi. Tecrübeli teknik adam, "Geçmiş yıllarda Türk futboluna hizmet eden futbolculara teşekkür edip, genç oyuncuların önünü açmalıyız. Türk futbolunu dünya vizyonuna taşıyacak çalışmalar yapmalıyız" dedi. 
   
   Hazırlık maçları    Gaziantep - Malatyaspor 1 - 0 
   Diyarbakır - A.Sebat 1 - 1 
   Konya - Rubin Rusya 0 - 0 
   Denizli - Bochum Alm. 2 - 2 
   
   Tongo ailesinin acı kaybı    SPOR Servisi arkadaşlarımızdan Can Tongo'nun anneannesi, Fanatik Gazetesi yazarı İsmet Tongo'nun kayınvalidesi Afife Erkul dün yaşama veda etti. Erkul'un cenazesi, bugün Ataköy Camii'nde kılınacak ikindi namazını müteakiben son yolculuğuna uğurlanacak. Merhumeye Allah'tan rahmet, kederli ailesine başsağlığı dileriz. 
   
   
</TEXT>
</DOC>
