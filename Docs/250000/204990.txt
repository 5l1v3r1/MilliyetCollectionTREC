<DOC>
<DOCNO> 204990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/28/son/sontur37.html </URL>
<DATE> 2003/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
BM resmi rakamlarına göre İran'daki depremde 20 bin kişi öldü 
</HEADLINE>
<TEXT>

     İran'ın Bem kentinde meydana gelen depremin ardından bölgeye giden Türk ekipleri 170 yaralı ve hastaya müdahale etti, 14 kişinin cesedini de enkaz altından çıkardı. 
     Başbakanlık Acil Durum Yönetimi Genel Müdürlüğü koordinasyonunda bölgeye gelen 160 kişilik ekip, diğer ülke ekiplerinin enkaz altından ceset çıkarmama kararına karşın gün boyu çalışmalarını sürdürdü. 
     Sahaba bölgesinde faaliyetlerini yürüten Türk ekibi, ulaştığı 14 kişinin cesedini aile yakınlarıyla İran Kızılayı'na teslim etti. 
     Depremde yaralananlara ve hastalara da kurduğu poliklinikten hizmet veren Türk ekibi, 170 kişiyi tedavi etti. Sağlık ekibi, yaklaşık 500 kişiye tetanos aşısı yaparken, 1000 dozluk aşı da İran hükümetine verildi. 
     Ayrıca, çevre ve sağlık ekiplerinin şehir merkezindeki suların klorlu olmadığını belirleyerek, bu bilgiyi İran makamlarına iletti. 
     
     TÜRK EKİBİNE TEŞEKKÜR 
     Türkiye'nin İran'daki afete en yüksek performansı göstererek müdahale ettiği, İran makamlarınca, bölgedeki Türk ekiplerinden sorumlu Başbakanlık Acil Durum Yönetimi Genel Müdürlüğü Daire Başkanı Selahattin Durmaz'a iletildi. İran Devrim Muhafızları Komutanı da, üstün gayretlerinden dolayı Türk ekibine teşekkür etti. Türkiye Cumhuriyeti, şu ana kadar İran hükümetine 160 personel, 6 uçak ve 40 tonun üzerinde tıbbi ve yardım malzemesi ile destek sağladı. Ayrıca, yaklaşık 6 ton malzeme taşıyan bir uçak da yarın bölgeye gelecek. 
     Bölgede yürütülen çalışmalarda sağlık personeline büyük ihtiyaç duyulduğu tespit edilirken, bu bağlamda Almanya ile ortak kurulan hastanede 12 Türk sağlık personeli görevlendirildi. 
     
     TÜRKİYE, 800 PREFABRİK EV GÖNDERİYOR 
     Türkiye adına, İran'daki afetten tek başına sorumlu olan Başbakanlık Acil Durum Genel Müdürlüğü, bölgeye 800 prefabrik ev gönderme kararı aldı. 
     Bu arada, bölgede yapılan arama kurtarma çalışmalarında çıkarılan cesetler için Zehra Mezarlığı'nda yüzlerce metre uzunluğunda toplu definler yapılıyor. 
     Depremin ardından ruh sağlığı bozukluğu teşhisiyle 5 kişinin de hastanelere başvurduğu öğrenildi. 
     İranlı yetkililer, enkaz altında kalanların yaşamlarından umut kesildiği için arama kurtarma faaliyetlerinden son verdiler. Bu nedenle, yarından itibaren insani yardım faaliyetlerinin başlatılacağı belirtildi. 
     İsviçre'den gelen arama-kurtarma ekibinin yarısı da faaliyetlerine son vererek bölgeden ayrıldı. 
     BM'nin, Türkiye Acil Durum Yönetimi Genel Müdürlüğü'ne verdiği resmi rakamlara göre, depremden 100 bin kişi etkilendi. Bunlardan öldüğü tahmin edilen 20 bin kişiden 13 bin kişinin cesedine ulaşılırken, 40 bin yaralı da tedavi altına alındı. 
     
</TEXT>
</DOC>
