<DOC>
<DOCNO> 211643 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/28/yazar/bila.html </URL>
<DATE> 2004/01/28/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Arabulucu... 
</HEADLINE>
<TEXT>

   
   Rum tarafından gelen tepkilere bakılırsa, Türkiye'nin başlattığı atak Atina'yı ve Güney Kıbrıs Rum Yönetimi'ni sıkıştırıyor. 
   Başbakan Erdoğan'ın açıklamalarına Yunanistan Dışişleri Bakanı Papandreu'nun verdiği yanıtlar, Ankara'nın attığı adıma kolay yanıt verilemeyeceğinin de işareti. 
   Bugüne kadar yapılan karşılıklı açıklamalar Türk ve Rum tarafının BM Genel Sekreteri Annan'ın otomatik referandum koşulunun kaldırılması yönünde örtüşüyor. 
   Türk tarafının yaptığı iki yeni öneriye ise Rum tarafı karşı. 
   Bu iki yeni öneriden biri Başbakan Erdoğan'ın ifade ettiği yeni bir arabulucu saptanması, diğeri ise daraltılmış metin üzerinden uzlaşmaya varılması. 
   Geçtiğimiz dönemdeki görüşmelere Kofi Annan'ın temsilcisi olarak katılan De Soto'nun tavrından Türk tarafı hiç memnun kalmamıştı. KKTC Cumhurbaşkanı Denktaş, "De Soto, bizi hayal kırıklığına uğrattı" diyerek, bu rahatsızlığı yansıttı. Yunanistan Dışişleri Bakanı Papandreu'nun, "Bu saatten sonra yeni arabulucu olmaz, konuyu öğrenmesi aylar alır" açıklaması ise Erdoğan'ın önerisinden hoşnut olmadıklarını gösteriyor. 
   Erdoğan'ın açıklamaları ve tutumu Türkiye'nin arabuluculuk konusunda ABD'nin devreye girmesini istediğini ortaya koydu. Bu istek, hükümetin, Avrupa Birliği'nden çok ABD'nin ağırlık koymasıyla Türk tarafının çıkarlarının daha iyi korunacağı izlenimi taşıdığını gösteriyor. Ancak, burada, dikkat edilmesi gereken bir husus var. Türkiye, De Soto gibi bir yardımcıdan çok, siyasi ağırlığı olan ABD'li bir aktörü arabulucu olarak görmek istiyorsa, dikkatli olmalı. ABD'de bu sene seçim var. ABD seçimlerinde ise Rum lobisinin ağırlığı ve etkinliği yadsınamaz. Böyle bir ortamda Beyaz Saray'ın saptayacağı arabulucunun Rum lobisini rahatsız edecek bir işlev görmesi, başka bir deyişle, Türk tarafının çıkarlarını gözetmesi pek kolay olmaz. Bush yönetimi seçim kaygısıyla Kıbrıs sorununun çözümünde Rum tarafının çıkarlarını kollamak zorunluluğu hissedebilir. Böyle bir arabuluculuk istemi ise Türk tarafına umduğunu vermeyebilir. AB'nin Yunanistan ve Güney Kıbrıs Rum Yönetimi'nden yana baskısından kaçalım derken, ABD'de Rum lobisinin nüfuz sahasında kalma riski unutulmamalıdır. 
   Keza dikkat edilmesi gereken bir diğer yön de, Rum tarafından bir adım önde olacağız derken, Annan planına ilişkin değişiklik önerilerinin arkasında sağlam biçimde durmanın zorlaştırılmasıdır. BM Genel Sekreteri Annan'ın koşullarından biri de planın esasına ilişkin değişiklik önerilemeyeceğidir. Oysa Türk tarafının ciddi bir değişiklik önerisi paketi ile masaya oturacağı açıktır. Kıbrıs sorununu çözme konusunda Türk tarafının ciddi ve samimi olduğunu kanıtlamak uğruna henüz masaya oturmadan pazarlık gücü ve alanı daraltılmamalıdır. 
   Türk tarafının istediği AB, ABD veya Rum yönetiminin lütfu değildir. İstenen bir haktır. 
   Adalet istemek yeter. 
   Adaletin üstüne bir şey vermek gerekmez. 
   
      
   
</TEXT>
</DOC>
