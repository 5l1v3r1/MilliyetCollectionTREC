<DOC>
<DOCNO> 228432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/04/son/soneko17.html </URL>
<DATE> 2004/04/04/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Yılın ilk üç ayında kapanan şirket sayısında yüzde 9.54 artış oldu... 
</HEADLINE>
<TEXT>

     Türkiye Odalar ve Borsalar Birliği'nin TOBB Ticaret Sicili verilerine göre, yılın ilk 3 ayında geçen yılın aynı dönemine göre, açılan şirket sayısı yüzde 7.25, kapanan şirket sayısı ise yüzde 9.54 oranında arttı. 
     TOBB'dan yapılan açıklamaya göre, bu yılın ilk üç ayında açılaşan şirket sayısı 19 bin 797 olarak belirlenirken, geçen yılın aynı döneminde 18 bin 459 olan sayısının yüzde 7.25 üzerine çıktı. 
     Geçen yılın ilk 3 aylık döneminde 6 bin 821 şirket kapanırken, bu yılın aynı döneminde söz konusu rakam 7 bin 472'ye çıktı. Bu rakamlar yüzde 9.54 artış ifade ediyor. 
     
     MART RAKAMLARI 
     Mart ayında da geçen yılın aynı ayına göre, hem açılan hem de kapanan şirket sayısında artış görüldü. 
     Geçen yılın Mart ayında 4 bin 768 olan açılan şirket sayısı 7 bin 903'e, 1.984 olan kapanan şirket sayısı ise 2 bin 222'ye yükseldi. Böylelikle Mart'ta açılan şirket sayısında yüzde 65.75, kapanan şirket sayısında da yüzde 12.01 artış oldu. 
     
     İL BAZINDA ŞİRKETLER 
     Bu yılın ilk 3 ayında İstanbul'da 6 bin 697 şirket açılırken, 2 bin 356 şirket ise kepenk kapattı. Mart'ta ise İstanbul'da 2 bin 713 şirket açıldı, 824 şirket kapandı. 
     Yılın ilk 3 ayında Ankara'da 2 bin 5 adet şirket açıldı, 732 şirket ise kapandı. Mart ayında da bu ilde 1.078 şirketin kuruluşuna karşılık 230 şirket kapandı. 
     Mart ayında, Bingöl, Burdur, Gümüşhane, Siirt, Ardahan, Iğdır, Kilis ve Düzce'de sadece birer adet şirket kepenk kapattı. 
     
</TEXT>
</DOC>
