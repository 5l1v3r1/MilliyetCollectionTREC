<DOC>
<DOCNO> 226016 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/27/siyaset/siy07.html </URL>
<DATE> 2004/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Sen misin yıkarım diyen 
</HEADLINE>
<TEXT>

   ANAP Bakırköy Başkan adayı Çetinsaya ve Kanal D muhabiri, kaçak inşaatların sahiplerini uyarınca, çekiç ve demir çubuklarla saldırıya uğradı 
      BÜLENT ÖZDEMİR, ASLI ÖKTENER İstanbul 

   
   ANAP Bakırköy Belediye Başkan adayı Ahmet Çetinsaya, Florya'da bir grup partiliyle gördüğü kaçak inşaatların sahiplerini uyarınca, çekiç ve demir çubuklarla saldırıya uğradı. Çetinsaya'nın seçim çalışmasını takip eden Kanal D ekibinin de aralarında bulunduğu 6 kişi yaralandı. 
   Her seçim öncesi kaçak inşaatlarla kenti yağmalayanlar, işi kendilerini uyaran belediye başkan adayına saldırmaya kadar vardırdı. İncirli'deki seçim irtibat bürosundan parti araçları eşliğinde propaganda çalışmaları için çıkan Çetinsaya, Florya'da yapılan inşaatları ve hazır beton araçlarını görünce konvoyu durdurdu. Partililerle birlikte inşaata giren Çetinsaya, müteahhitle görüşmek istedi, ancak kendisini bulamadı. 
   
   Paranıza yazık 
   İnşaatın kalfasına, "Bunları boşuna yapıyorsunuz. Paranıza yazık. 29 Mart'ta hepsi tek tek yıkılacak" diyen Çetinsaya, hiç ummadığı bir tepkiyle karşılaştı. Kalfanın emriyle inşaatın ön tarafından çıkan işçiler, Çetinsaya ve partililere saldırdı. Demir çubuk, sopa ve çekiçlerle Çetinsaya'ya yönelen saldırganları korumalar engelledi. Ancak bu sırada korumalardan Hüseyin Kuzu, başına aldığı çekiç darbesiyle yere yığıldı. İnşaatın arka tarafından gelenlerle birlikte sayıları 50'ye yaklaşan işçiler, Çetinsaya ve beraberindekileri çember içine alarak saldırılarını sürdürdü. Şenlikköy Polis Karakolu'ndan gelen polis, işçileri güçlükle engelledi. Ancak Çetinsaya'nın seçim çalışmasını izleyen Kanal D muhabiri Aslı Teköz, kameraman Neyfel Salman, koruma Kuzu ile 3 partili çeşitli yerlerinden yaralandı. 
   Yaralılar çeşitli hastanelerde tedaviye alınırken, inşaatın merdivenlerinden düşen ve ayağı çatlayan Aslı Teköz'ün sol bacağı diz altından itibaren alçıya alındı. 
   Olaydan sonra polis 25 işçiyi gözaltına aldı. Karakola giderek saldırganlardan şik yetçi olan Çetinsaya, çıkışta yaptığı açıklamada, "Kimse dağ başındaymış gibi ellerine geçirdikleri aletlerle zararsız insanlara saldıramaz" diye konuştu. Görüntülemek üzere gittiğimiz inşaatta biz de işçilerin saldırısına uğradık. Aracımızın önünü kesmek isteyen işçiler, daha sonra taş fırlattılar. Atılan taşlar nedeniyle yoldan geçen 2 araç hasar gördü. 
   
   Birden saldırdılar    Kaçak inşaat yapanların saldırısına uğrayan muhabir Beköz, yaşadıklarını şöyle anlattı "Partililerle birlikte saat 11.30 sıralarında Florya'da bulunan ve 2. kattan itibaren kaçak olan inşaata gittik. Partililer bina içerisine girince onları takip ederek görüntü almaya başladık. 2. kattayken birden inşaatta bulunan işçiler ellerinde sopalar, demir çubuklar ve keser gibi kesici aletlerle üzerimize saldırdı. Ne olduğunu anlayamadık. 1. kattan aşağıya inerken dengemi yitirip düştüm. Ayağımda çatlama ve lif zedelenmesi var. 3 hafta istirahat verildi." 
   
   
   
</TEXT>
</DOC>
