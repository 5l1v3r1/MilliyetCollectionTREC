<DOC>
<DOCNO> 230913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/son/sondun59.html </URL>
<DATE> 2004/04/13/ </DATE>
<TIME> 18.40 </TIME>
<AUTHOR>  </AUTHOR>
<HEADLINE>
Talat BM listesi 1974 sonrası vatandaşlarını kapsıyor 
</HEADLINE>
<TEXT>

     KKTC Başbakanı Mehmet Ali Talat, Annan planı uyarınca Kıbrıs Türk tarafının BM'ye verdiği, Türkiye kökenli KKTC vatandaşlarının listesinin, ''7 yıl Kıbrıs'ta yaşayan ve son 5 yılın bir yılını sürekli ikamet ederek geçiren, 1974 sonrası vatandaş yapılanların tümünü kapsadığını'' söyledi. 
     Talat, nüfus kayıtlarına göre listenin hazırlandığını, ortada endişe edecek bir şey bulunmadığını ve her şeyin kontrol altında tutulduğunu belirtti. 
     Başbakan Talat, Hataylılar Kültür Dayanışma Derneği Başkanı Abdullah Atlar başkanlığındaki heyeti kabul etti. 
     Abdullah Atlar, 24 Nisan'daki referandumun kritik bir dönemeç olduğunu belirterek, şimdiye kadar yapılan açıklamalar sonucunda üyelerinin net bilgilere sahip olmadığını gözlemlediklerini söyledi. Atlar, ''Başbakan Talat'ın, 'hiçbir Türkiye kökenli adadan gönderilmeyecek, hepsi de Birleşik Kıbrıs Cumhuriyeti'nin vatandaşı olacak' açıklamalarına rağmen, çeşitli kurum ve kişilerin gayrı resmi açıklamalarında '30 bin kişinin liste dışı kalacağını ve Türkiye'ye gönderileceğini' söylediğini'' kaydetti. 
     Başbakan Talat ile ''en doğru bilgileri birinci ağızdan almak için görüştüklerini'' ifade eden Atlar, ''Bu bilgileri üyeleriyle paylaşarak, referandum için karar üreteceklerini'' bildirdi. 
     Başbakan Mehmet Ali Talat da Hataylılar Kültür Dayanışma Derneği heyetine hitaben yaptığı konuşmada, 40 bin 700 civarında vatandaş listesinin BM'ye verildiğini, bunun 1974 sonrası vatandaş yapılanları kapsadığını söyledi. 
     ''Tereddüt göstermenize gerek yok'' diyen Talat, eğer hata varsa bu liste yayımlandıktan sonra başvuru hakkı olacağını, 45 bine kadar, 4 binden fazla da yer kaldığını ifade etti. Vatandaş listesi verilmesini eleştirenler bulunduğuna işaret eden Başbakan Talat, ''Bunun aşağılayıcı bir şey olmadığını, yapılan eleştirilerin akılla bağdaşır olmadığını'' belirtti. 
     Başbakan Talat, ''Bu durumu kendimiz yarattık. Doğru dürüst kaydı olmayan bir vatandaşlık sistemimiz var. Son bir ayda tüm dökümler bilgisayara işlendi ve bu ülkede yaşayan, bu topraklara alın teri döken insanlar listeye kaydoldu'' diye konuştu. 
     Ulusal Birlik Partisi UBP Genel Başkanı Derviş Eroğlu'nun, '' Türkiye kökenli 90 bin vatandaşın'' olduğunu söylediğini hatırlatan Başbakan Talat, ''Bunların nerede olduğunu'' sordu ve Eroğlu'nun sözlerinin sadece iddia olduğunu, kütükler açılarak listelerin hazırlandığını kaydetti. 
     Talat, ''İstanbul'da, Ankara'da yaşayıp da çeşitli nedenlerle vatandaşlık verilenler varsa bunların listede yer almadığını'' ifade ederek, listeye girebilmesi için bir kişinin en az 7 yıl Kıbrıs'ta yaşamış olması, son 5 yılın bir yılını da sürekli ikamet ederek geçirmesi gerektiğini anlattı. 
     Mehmet Ali Talat, ortada gizli saklı bir şey bulunmadığını, listenin BM'ye verildiğini, BM'nin listeyi inceleyip gerekeni yapacağını kaydederek, ''Durum bu. Gerisi spekülasyondur. Kimse spekülasyon yapmasın. Yurttaşlarımız güven içinde işlerine güçlerine baksınlar'' diye konuştu. 
     
</TEXT>
</DOC>
