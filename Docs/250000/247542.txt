<DOC>
<DOCNO> 247542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/13/son/sondun36.html </URL>
<DATE> 2004/06/13/ </DATE>
<TIME> 23.09 </TIME>
<AUTHOR>  </AUTHOR>
<HEADLINE>
Avrupa parlemontası seçimleri sona erdi 
</HEADLINE>
<TEXT>

     Avrupa Birliği ülkelerinde bugün tamamlanan Avrupa Parlamentosu AP seçimleri sonucunda, gerek sol gerek sağdan uzun zamandır iktidarda olan partiler hayal kırıklığına uğrarken, seçimlere katılım oranın düşük olduğu gözlendi. 
     AP'ye 99 parlamenterle en fazla temsilci gönderecek olan Almanya'da Başbakan Gerhard Schroeder'in partisi SPD büyük bir hayal kırıklığına uğrayarak, yüzde 22 ile 23 arasında oy aldı. 
     Fransa'da yine iktidardaki sağcı Halk Hareketi Birliği UMP yine büyük bir hayal kırıklığı yaşayarak yüzde 17 civarında oy alırken, ana muhalefet konumundaki Sosyalistler bölgesel seçimlerdeki başarılarını yine tekrarlayarak yüzde 29 ile 30 arasında oy aldılar. 
     İngiltere'de hafta içinde yapılan AP seçimlerinde Başbakan Tony Blair'in İşçi Partisi ağır hezimete uğramıştı. 
     Kesin sonuçların ulaşmamasına rağmen, Belçika'da da liberal eğilimli Başbakan Guy Verhofstadt'ın partisinin seçimlerden umduğunu bulamadığı belirtilirken, Danimarka'da da yine muhalefette bulunan Sosyal Demokratlar yarışı önde tamamladı. 
     İspanya'da kısa bir süre önce işbaşına gelen Sosyalistler ve Yunanistan'daki sağ parti seçimi tahmin edildiği gibi önde tamamladı. 
     
     732 KOLTUK İÇİN 14 BİN 600 ADAY 
     Avrupa Parlamentosu'nun, 25 ülkeden 732 üyesi, bugün yapılan seçimler sonucu kesinlik kazandı. 
     AB'ye üye ülkelerde, 350 milyon civarında kayıtlı seçmen bulunuyor. AB ülkelerindeki seçimlerde 481 siyasi parti veya gruptan, 14 bin 600 aday yarıştı. 
     Avrupa Parlamentosu'nun 1999 yılında yapılan seçimlerinde 15 üyeli AB ülkelerinde merkez sağ parti önde tamamlamıştı. Hıristiyan Demokratlar, AP'de 294 parlamenterle en fazla sandalyeye sahip olan siyasi grup olarak 5 yıl boyunca görev yaptı. Hıristiyan Demokratların ardından, 232 parlamentere sahip olan Sosyalistler, en güçlü ikinci siyasi grup olarak AP'de temsil edildi. 
     AP'de siyasi grup kurabilmek için beş farklı ülkeden en az 19 parlamenterin biraraya gelmesi gerekiyor. 
     Genişleme öncesi 626 sandalye bulunan Avrupa Parlamentosu'nda, üye sayısının 15'den 25'e çıkması üzerine, Fransa'nın dönem başkanlığı sırasındaki Nice zirvesinde alınan kararla parlamenter sayısı 732'ye çıkartıldı. 
     Almanya, 99 parlamenterle AP'de en fazla temsil edilen ülkeler sıralamasında ilk sırada yer alırken, Fransa, İngiltere ve İtalya'nın 78 sandalye hakkı bulunuyor. AP'de, Polonya ve İspanya 54, Hollanda 27, Belçika, Yunanistan, Portekiz, Macaristan ve Çek Cumhuriyeti 24, İsveç 19, Avusturya 18, Danimarka, Finlandiya ve Slovakya 14, İrlanda ve Litvanya 13, Letonya 9, Slovenya 7, Lüksembourg, Kıbrıs Rum Kesimi, Estonya 6, Malta ise 5 sandalye hakkına sahip. 
     
     YETKİLERİ ARTAN PARLAMENTO 
     AB'nin ilk yıllarında danışma organı olarak görev yapan Avrupa Parlamentosu, daha sonra alınan kararlarla yetkisini ve gücünü önemli ölçüde artırdı. Avrupa Parlamentosu, AB'nin bazı yasalarının onaylanması konusunda AB Konseyi ile birlikte ortak karar verme hakkına sahip oldu. 
     Avrupa Parlamentosu, AB bütçesinin, genişlemenin ve başka ülkelere yapılacak mali yardımın onaylanması konusunda söz söyleme hakkına sahip. 
     AB'nin icra organı komisyonun üyelerinin seçiminde de söz söyleme hakkını bulunan Avrupa Parlamentosu, daha önce eski AB Komisyon Başkanı Jacques Santer döneminde olduğu gibi bütün komisyon üyelerini görevden alma hakkına da sahip bulunuyor. 
     Genel kurul toplantılarını her ay bir hafta Strasbourg'da yapan AP, diğer uzmanlık komisyonu ve siyasi grup toplantılarını önemli bir bölümünü Brüksel'de yapıyor. 
     AB'nin icraat organı komisyon ve dönem başkanı ülkenin yetkili organları her ay Strasbourg'a gelerek Avrupa Parlamentosu üyelerinin sözlü soru önergelerini yanıtlamak zorundalar. 
     Avrupa Parlamentosu, bu yönüyle de AB'nin bir anlamda denetleme organı görev yapıyor. 
     
</TEXT>
</DOC>
