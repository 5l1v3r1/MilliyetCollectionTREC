<DOC>
<DOCNO> 204579 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/26/son/sondun44.html </URL>
<DATE> 2003/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Kirman'da 3 günlük yas ilan edildi... 
</HEADLINE>
<TEXT>

     İran'ın güneydoğusundaki Bem kentinde meydana gelen depremde binlerce kişinin ölümü üzerine, kentin bulunduğu Kirman eyaletinde üç gün yas ilan edildi. 
     İRNA'nın haberine göre, Kirman Cuma İmamı ve Dini Lider Ayetullah Ali Hamaney'in temsilcisi Hüccetülislam Yahya Caferi ve Eyalet Valisi Muhammed Ali Kerimi, binlerce çocuk, kadın ve erkeğin uykudayken deprem nedeniyle ölmesi üzerine üç gün yas ilan ettiler. 
     Caferi ve Kerimi, evlerin yerle bir olduğu bu facia nedeniyle ''derin üzüntü'' duyduklarını, ölenler için Allah'tan rahmet ve geride kalanlar için sabır dilediklerini bildirdiler ve yardımsever İran halkından depremden etkilenen insanların ihtiyaçlarını gidermek için ellerinden gelen çabayı göstermesi talebinde bulundular. 
     Bu arada, Bem kentinin bazı kesimlerine yeniden elektrik verilirken, acil kan talebi üzerine başta başkent Tahran olmak üzere birçok bölgede insanlar kan merkezleri önünde uzun kuyruklar oluşturdu. 
     
</TEXT>
</DOC>
