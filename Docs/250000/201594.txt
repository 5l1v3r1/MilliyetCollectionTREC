<DOC>
<DOCNO> 201594 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/12/son/soneko10.html </URL>
<DATE> 2003/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
UniCredito Italiano Terör, yabancı sermaye girişini etkilemez 
</HEADLINE>
<TEXT>

     Avrupa'nın önde gelen finans kuruluşlarından UniCredito Italiano Grubu, İstanbul'daki bombalı saldırıların, doğrudan ve dolaylı yabancı sermaye girişini çok fazla etkilemeyeceğini belirtti. 
     UniCredito Italiano Grubu tarafından saldırıların ekonomik sonuçlarının değerlendirildiği analizde, Türkiye'nin terörizmden çok çekmiş bir ülke olarak, bu konuda gerekli hassasiyeti gösterdiği vurgulandı. 
     Analizde, Hükümetin, hızlı bir şekilde saldırıları yapanları bulma ve gerekli önlemleri alma çalışmalarını başlattığı kaydedildi. 
     Doğrudan yabancı sermaye girişinin, Türkiye ekonomisi açısından çok önemli olduğunun vurgulandığı analizde, enflasyondaki düşüş, yapısal reformlardaki canlanma ve genç nüfus ile güçlü ekonomik büyümenin, doğrudan yabancı sermaye girişini olumlu etkileyecek unsurlar olduğu kaydedildi. 
     Analizde, bombalı saldırıların, turizm gelirlerini de çok olumsuz etkilemesinin beklenmediği ve bunun için zamanını henüz erken olduğu belirtilirken, Irak Savaşı'nın başladığı bahar döneminde de aynı kaygının olmasına karşın, Ağustos ayında, turizm gelirlerinin rekor kırdığı hatırlatıldı. 
     
     TEK LAİK VE DEMOKRATİK ÜLKE... 
     Türkiye'nin, Müslüman nüfus çoğunluğuna sahip tek laik ve demokratik ülke olduğunun altının çizildiği analizde, bu özellikleriyle Türkiye'nin, batının hayranlığını kazanmış bir model ülke olduğu ifade edildi. 
     Analizde, Ak Parti Hükümetinin de, Türkiye'de demokratik sistemi güçlendirmeyi açık bir şekilde istediği, ayrıca Avrupa Birliği tam üyeliğinin de Hükümetin önde gelen hedefleri arasında olduğu ifade edildi. 
     
</TEXT>
</DOC>
