<DOC>
<DOCNO> 225678 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/26/siyaset/siy03.html </URL>
<DATE> 2004/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
AB Hallederiz merak etmeyin 
</HEADLINE>
<TEXT>

   AB Yüksek Temsilcisi Javier Solana ve AB Komisyonu'nun Genişlemeden Sorumlu Üyesi Günter Verheugen'le görüşen Başbakan Erdoğan, "Kıbrıs'ta çözüm çabalarını sürdürün, diğer sorunları bize bırakın" tavsiyesi aldı 
      Güven Özalp 

   
   AB Yüksek Temsilcisi Javier Solana ve AB Komisyonu'nun Genişlemeden Sorumlu Üyesi Günter Verheugen, Başbakan Recep Tayyip Erdoğan'a, "Kıbrıs'ta siz çözüm yolunda çabalarınızı sürdürün. Diğer sorunların çözümünü ise bize bırakın. Bunları halletmek bizim görevimiz" mesajını verdi. 
   Türkiye'yi AB Zirvesi'nde temsil etmek üzere Brüksel'de bulunan Erdoğan dün Solana ve Verheugen ile ayrı ayrı görüştü. Her iki görüşmede de gündemin en önemli konusunu Kıbrıs oluşturdu. 
   
   'Yardımcı olacağız' 
   Verheugen'in, görüşmenin ardından yaptığı açıklamada, derogasyonlar ve birincil hukuk konularına asgari düzeyde değinmeye çalışması dikkati çekti. Verheugen daha önce, derogasyonlar konusunda açıklama yapmış olmasına karşın "Bu konuda kamuoyu önünde hiç açıklama yapmadım, yapmayacağım" derken, dün, "AB varılacak çözümü uyarlama konusunda hazır. Çözüm bulunması konusunda her iki tarafa da yardımcı olacağız" diye konuştu. 
   
   'Esnek oluruz' 
   Annan Planı'nda değişiklik yapılmasının kendi sorunları olmadığını da söyleyen Verheugen, "Bu BM'nin sorunu. İki tarafın ya da anavatanların bir çözüm üzerinde anlaşmaları halinde biz son derece esnek olabiliriz" dedi. Verheugen'in sözleri AB'nin bu görüşmede de şu ana kadarki çizgisini değiştirmediği izlenimini verirken, diplomatik kaynaklar da, Birliğin formül arayışında olduğunu ancak bu konuda henüz somut bir gelişme sağlayamadıklarını ifade ettiler. 
   Açıklama sırasında Erdoğan'ın, "Bu yıl Türkiye için çok önemli, çünkü yıl sonunda müzakerelere başlanacak" demesi üzerine, "Bu konuda bir karar mı alındı " sorusu gündeme geldi. 
   Bu aşamada Verheugen devreye girerek, "Bu Başbakan'ın kendine güvenen bir politikacı olduğunu gösteriyor. Demek ki yıl sonuna kadar Kopenhag kriterlerini tamamlayacaklarına güveniyor. Ancak bizim kararımız yıl sonundaki değerlendirme sonucunda alınacak" diye konuştu. 
   
   
   
</TEXT>
</DOC>
