<DOC>
<DOCNO> 218934 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/01/son/sondun39.html </URL>
<DATE> 2004/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Gürcistan "Türkiye, bölgesel çözümler için potansiyele sahip" 
</HEADLINE>
<TEXT>

     Gürcistan Dışişleri Bakanı Tedo Japaridze, Türkiye'nin bölgesel sorunların çözümünde ciddi bir potansiyele sahip olduğunu söyledi. 
     Japaridze, AA muhabirine verdiği demeçte, Türk hükümetiyle ilişkilerinin üst düzeyde olduğunu, Türkiye'nin ülkesine ciddi yardımları olabileceği düşüncesini taşıdıklarını kaydetti. 
     Cumhurbaşkanı Mihail Saakaşvili'nin ABD ziyareti öncesinde kendisinin Ankara'da önemli temaslar yaptığını belirten Japaridze, Dışişleri Bakanı Abdullah Gül ile görüşmesinde bölgesel soruların çözümü başta olmak üzere birçok konu üzerinde fikir alışverişinde bulunduklarını ifade etti. 
     Dışişleri Bakanı Gül'ün, Türkiye'nin ülkesine hangi konularda yardımları olabileceğini kendilerine ilettiğini anlatan Japaridze, ''Bizler de Ankara'nın birçok konuda büyük yardımları olabileceği düşüncesini taşıyoruz'' dedi. 
     Tedo Japaridze, Türkiye'nin, Gürcistan'daki bölgesel sorunların çözüme kavuşturulması yönünde ciddi potansiyele sahip olduğunu ve yardımına ihtiyaç duyduklarını ifade etti. 
     ABD Başkanı Bush ve Saakaşvili'nin görüşmesinde, Ankara'nın bölge ve Gürcistan'daki istikrarın korunmasında oynadığı rolün önemi üzerinde durulduğunu ifade eden Japaridze, her iki liderin ABD, Gürcistan ve Türkiye arasındaki işbirliğinin genişlemesinden yana olduklarını kaydetti. 
     Gürcistan'daki bölgesel sorunların çözümünde ekonomik güç faktörünün yeni bir yöntem olarak kullanılabileceğini ifade eden Japaridze, bu bağlamda Türkiye'nin etkin rol oynayabileceğini söyledi. 
     Dışişleri Bakanı Japaridze, Saakaşvili'nin Türkiye'ye resmi ziyarette bulunmayı çok arzu ettiğini kaydetti. 
     Açıklamasında ayrıca, Saakaşvili'nin geçen hafta Washington'da yaptığı temaslara değinen Japaridze, ABD'nin ülkesindeki askeri yardım programının yapısında önemli değişiklikler olacağını kaydetti. 
     Japaridze, ABD'nin Gürcistan'da 2 yıl önce başlattığı askeri yardım programının devam edeceğini ve bu konuda iki ülke Savunma Bakanlıklarının gerekli görüşmelerde bulunduğunu ifade etti. 
     Rusya'nın, Gürcistan ve bölgedeki çıkarlarını iyi anladıklarını ifade eden Japaridze, ancak Moskova'nın kendi ulusal çıkarlarını da gözetmesi gerektiğini kaydetti. 
     Tedo Japaridze, Saakaşvili'nin hafta içinde Azerbaycan'a resmi ziyarette bulunacağını belirterek, iki ülke arasındaki stratejik işbirliğine büyük önem verdiklerini kaydetti. 
     Azerbaycan ile ilişkilerinde bir sorun yaşamadıklarını ifade eden Japaridze, ikili ilişkilerin yanında bölgesel sorunlar ve birçok konu üzerinde fikir alışverişinde bulunacaklarını söyledi. 
     Tedo Japaridze, Azerbaycan'daki temasları çerçevesinde ayrıca, Bakü-Tiflis-Ceyhan BTC petrol boru hattı projesinin başlangıç noktası olan Sengeçal terminalinde incelemelerde bulunacaklarını kaydetti. 
     
</TEXT>
</DOC>
