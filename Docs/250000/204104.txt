<DOC>
<DOCNO> 204104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/24/yazar/guclu.html </URL>
<DATE> 2003/12/24/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
İş arayan iş, eleman arayan eleman bulamıyor 
</HEADLINE>
<TEXT>

   
   AKP'nin yaptırdığı ankette, en önemli sorun olarak işsizliğin çıktığını daha önce yazmıştım. Genelde yüzde 10 olan işsizliğin üniversite mezunları arasında yüzde 24'e fırladığını da özellikle vurgulamıştım. 
   Nitekim, bize gelen tepkiler de hep bu yönde. Yüz binlerce genç işsiz var. Hem de aylardır, yıllardır çalmadık kapı bırakmamalarına rağmen iş bulamıyorlar. Herhalde bu duruma itiraz eden çıkmaz... 
   Ama bir de madalyonun öteki yüzü var. Eleman arayanlar da eleman bulamıyor. İşte size iki örnek 
   Kelkit'te, Atatürk Üniversitesi'ne bağlı olarak Türkiye'nin en donanımlı meslek yüksekokullarından birisi açıldı. İngilizce hazırlık sınıfının derslerini İngiliz hocalar veriyor. Gerisini siz düşünün. Teknolojik donanımı, yurtları, lojmanları, spor tesisleri dört dörtlük. Öğrenim görmek için de, çalışmak için de ideal bir okul. 
   Ama gelin görün ki İngiltere'den İngiliz hocaların gelip görev yaptığı Kelkit Aydın Doğan Meslek Yüksekokulu için günlerdir gazetelerde ilan çıkmasına karşın Türk araştırma görevlileri bulunamıyor. Ya da ilanla iş bulunmaz, nasıl olsa torpilli birileri alınmıştır gerekçesi ile başvuru yapılmıyor. 
   Okul Müdürü Prof. Dr. Şakir Akça ile dün görüştüm. İngilizce Hazırlık sınıfına alınacak iki araştırma görevlisi kadrosu için hiç başvuru olmamış. Bilgisayar programcılığı için ise birkaç kişi varmış. Olacak şey değil. 
   Araştırma görevlisi kadroları aylardır kapalıydı. Çok kısıtlı kadro açıldı. Üstelik göreve başladığı gün lojmanı olacak. Barınma gibi, ulaşım ve yemek derdi de bulunmayacak. Ama ara ki bulasın. İngilizce öğretmenliğine tayinim çıkmadı diye binlerce öğretmen ağlıyordu. Hani şimdi neredeler 
   Aranan şartlar şöyle KPDS'den 90 almış olmak ya da İngilizce eğitim veren üniversitelerin İngiliz dili edebiyatı veya İngiliz filolojisi bölümlerinden mezun olmak. Aynı şekilde anadili İngilizce olan bir ülkede üniversite bitirmiş olanlar da başvuruda bulunabilecekler. 
   Bilgisayar programcılığına başvurabilmek için ise ilgili fakültelerden mezun olmuş ve iyi derecede İngilizce biliyor olmak yeterli bulunuyor. 
   Evet bu koşulları taşıyan işsiz ya da işini beğenmeyen yakınlarınız varsa özellikle tavsiye olunur. 
   Kelkit uzak diyenler için İstanbul'un göbeğinde yine çok cazip iş olanakları var. Ama gelin görün ki onlar da eleman bulmakta zorluk çekiyorlarmış. Yine iyi derecede İngilizceniz var ve Hazine uzmanlığı için şu özellikleri taşıyor iseniz, iş bulamıyorum diye yakınmamanız gerekir 
   28 yaş altı, sigara içmeyen, erkek, işletme, iktisat veya finansa ilgi duyan mühendislik mezunları, banka veya şirketlerin finans bölümünde çalışmış olmak, muhasebe uygulamalarını biliyor olmak, 08 20 arası çalışabilmek, cash, repo, banka işlemleri, ihracat ve satıcı factoringi, leasing işlem ve takip, banka mutabakatı, muhasebe kayıt ve raporlama işlerini yapacak olmak... 
   Bu işlerden anlamam ama Türkiye'nin en büyük şirketlerinden birinde iyi bir maaşla, iyi bir iş kolay ele geçecek bir fırsat değil. Ama işverenle, iş arayanlar bir türlü bir araya gelip en uygun çözümü bulamıyor. 
   Özetin özeti Eskiden İş ve İşçi Bulma Kurumu vardı. Ne o kimseye iş bulurdu ne de kimse ona başvururdu. Yeniden yapılandı ama yine de ilgi görmedi. Sonra özel ve sanal şirketler duruma el koydu. Onların da çok başarılı oldukları söylenemez. Bu konuda daha çarpıcı çöpçatanlıklar gerekiyor... 
   
      
   
   
</TEXT>
</DOC>
