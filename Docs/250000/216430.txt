<DOC>
<DOCNO> 216430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/20/yazar/guclu.html </URL>
<DATE> 2004/02/20/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
AKP de türban yasağı uyguluyor 
</HEADLINE>
<TEXT>

   
   AKP, yerel seçimlerde türbanlı bayanların aday olamayacağı kuralını getirmiş. Çünkü gerginlik yaratmak istemiyor. Çünkü değiştim yönündeki imajını zedelemekten kaçınıyor. 
   Oysa kendi gösterdiği bu duyarlılığı, başkaları gösterdiğinde kıyametleri kopartıyor. Üniversiteleri ele alalım. Mevcut yasalar nedeni ile rektörler, öğrencilerin ya da öğretim üyelerinin türban takmalarına izin vermiyor. Ya da AKP'nin yaptığı gibi türbanlı adayları öğretim kadrolarına almıyor. 
   İşte bu yüzden de eleştiri oklarının hedefi haline geliyorlar. Peki eleştiri oklarını gönderenler kim AKP. Yani türban yasağı uyguluyor diye üniversiteleri kara listeye alan AKP. 
   AKP, Merve Kavakçı olayında olduğu gibi diretse miydi Elbette hayır. Yasalar neyi gerektiriyorsa onu yerine getirmesi gerekir. Şu an için yaptığı da doğru. Yanlış olan kendisi için doğru olanı, başkaları yaptığında kıyameti koparması 
   Koltuk insanları çok değiştiriyor. AKP'liler de bu değişimden paylarını fazlası ile alıyor. Umarız bu değişimleri hem kendileri, hem oy verenleri hem de ülke için hayırlı sonuçlar doğurur... 
   
   Öğrenci bursları    Öğrenci bursları tek elde toplanıyor. Başbakanlık bursları da YURTKUR'a devrediliyor. Eğer yalan olmazsa gelecek yıldan itibaren burs için başvuran hiçbir öğrencinin bu isteği geri çevrilmeyecek. İsteyen her öğrenci devletten burs ve harç kredisi alabilecek. 
   Hazır bu yasa çıkartılırken, ilgili fona biraz daha kaynak yaratılmasında yarar var. Örneğin maç ve sinema biletlerinden, sigaradan ya da farklı tüketim kaynaklarından belli bir pay öğrenciye burs olarak ayrılabilir. 
   Bazı ülkelerde olduğu gibi farklı uygulamalar da gündeme gelebilir. Örneğin her sektör kendisine öğrenci yetiştiren fakültelere özel burs olanakları sağlayabilir ya da bu fona karının bir bölümünü aktarabilir. Yeter ki bu konuda iyi niyet olsun. Çözüm arkasından gelir... 
   Öğrenci bursu aylık 90 milyon lira. Bu para ile bir öğrencinin bir ay geçinmesi mümkün değil. Üniversite öğrenciliği, çok farklı donanımlar da gerektiren bir dönem. Öğrencinin sinemaya, tiyatroya, maça, konsere, sportif etkinliklere ve seyahatlere de katılması gerekir. Oysa bu para ile bırakın etkinliği, karnını doyurmaları bile mümkün değil. 
   Başta Başbakan Erdoğan olmak üzere bakanların pek çoğu, zor öğrencilik yılları yaşadılar. Bu nedenle onların içinde bulundukları durumu çok iyi anlamaları gerekir. Ama kafaları, farklı konular ile öylesine dolu ve öğrencilerden öylesine uzaklar ki gençlerin halinden anlamıyorlar. 
   Özetin özeti Türkiye hemen her şeye para buluyor. Batık bankalara ve dış borçlara 170 milyar dolar harcayan siyasiler, sıra eğitime ve gençlere geldiğinde yan çiziyorlar. Bu dün de böyle idi bugün de. Anlaşılan o ki yarın da değişen bir şey olmayacak. 
   
      
   
   
</TEXT>
</DOC>
