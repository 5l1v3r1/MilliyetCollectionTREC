<DOC>
<DOCNO> 245745 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/06/son/sondun21.html </URL>
<DATE> 2004/06/06/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
De Soto Papadopulos'u yerden yere vurdu Hiçbir fikri yok 
</HEADLINE>
<TEXT>

     Birleşmiş Milletler BM Genel Sekreteri'nin Kıbrıs Özel Temsilcisi Alvaro de Soto, Rum yönetimi lideri ''Tasos Papadopulos'un, geleceğe dair hiçbir fikrinin olmadığını'' söyledi. 
     De Soto, Rum kesimine yayımlanan Politis gazetesine verdiği demeçte, BM Genel Sekreteri Kofi Annan'ın geçen hafta Papadopulos ile yaptığı görüşmeyi hatırlatarak, şunları söyledi 
     ''Papadopulos'un geleceğe dair hiçbir görüşü yok. Yeniden birleşme yönünde nasıl çaba harcanacağına dair önerecek hiçbir fikri yok. Bunu açıkça ortaya koydu. Elbette Kıbrıs Rum tarafının yeniden birleşme arzusunu tekrarladı, ancak bunu yapmak için somut önerilerde bulunmadı. Ayrıntılarını daha sonra verebileceğini söylediği, atılabilecek başka adımlarla ilgili, ancak çözümle doğrudan bağlantısı olmayan bazı fikirleri var.'' De Soto, ''Güven yaratıcı önlemler gibi mi '' sorusuna karşılık şunları kaydetti 
     ''Evet, öyle şeyler. Yeniden birleşmeye bağlı olmaya devam ettiğini söyledi ve planda değişiklik yapmak istediği alanlardaki zorluklara işaret etti. Bu alanları ayrıntıya girmeden ifade etti.'' De Soto, ''Hayır kampanyasına öncülük ettiği ve bunu yapmak için seçtiği yöntemden dolayı Papadopulos'u kişisel olarak sorumlu görüyor musunuz '' sorusu üzerine şunları söyledi 
     ''Annan'ın, raporunda Papadopulos'un 7 Nisan tarihindeki planla ilgili konuşması hakkında kaydettikleriyle sınırlı kalacağım. Genel sekreter çok net biçimde, planın Kıbrıs Rum halkına sunuluş şekline katılmadığını ortaya koydu. Annan, Papadopulos ile görüşmesi sırasında buna değinmedi. Aksine, Papadopulos'u iyi karşılayıp ona, 'şu anda raporum elindedir, geleceğe bakalım' dedi. Bu konulara girmedi.'' De Soto başka bir soru üzerine, Rumların çoğunluğunun Annan planını ''güvenlik'' gerekçesiyle reddettiğinin belirtildiğine işaret ederek, bundan emin olmadıklarını ve Rumların planı reddetme nedenlerini anlamaya çalıştıklarını söyledi. 
     De Soto, ''Çünkü Annan Planı, birkaç yıl içinde adadaki Türk askeri varlığının etkin şekilde azalmasını öngörüyordu. Bize göre bu mevcut durumda çok olumlu bir iyileşmedir. Bu bize çok anlaşılmaz geliyor'' diye konuştu. 
     
</TEXT>
</DOC>
