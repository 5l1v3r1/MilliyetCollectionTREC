<DOC>
<DOCNO> 213141 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/04/son/sontur27.html </URL>
<DATE> 2004/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Sivil Savunma "Zaman daralıyor, canlı bulma ümidi çok az" 
</HEADLINE>
<TEXT>

     Konya'da çöken bina enkazında arama- kurtarma çalışmalarına katılan Afyon Sivil Savunma Ekibi Üyesi Zekai Turan, enkaz altındakiler açısından zamanın giderek daraldığını ve canlı bulma ümidinin çok az olduğunu söyledi. 
     Enkaz bölgesinde gazetecilere açıklama yapan Turan, bu tür olaylarda enkazdan canlı çıkarılması için kabul edilen makul sürenin 72 saat olduğunu ifade etti. Kendilerinin de bu süre içinde enkazdakilere ulaşmayı hedeflediklerini belirten Turan, ''Zaman daralıyor, normal koşullarda bir gün kaldı. Canlı bulma ümidi çok az'' dedi. 
     Turan, 72 saatten sonra enkazdan canlı çıkarılmasının mucize olarak adlandırıldığını kaydederek, iş makinelerinin yoğun olarak çalıştığı enkazın üst kısmındaki kişilerin zaten çıkarıldığını, şimdi alt kısımdakilere ulaşmaya çalıştıklarını belirtti. 
     Afyon Sivil Savunma Arama Kurtarma Birlik Müdürü İlhami Doğangün de enkazın üst kısmındaki blokların kaldırılmasının akşama kadar sürebileceğini belirterek, kamu ve sivil kesimden her ekibin, insanlık adına büyük özveriyle çalıştığını söyledi. 
     
</TEXT>
</DOC>
