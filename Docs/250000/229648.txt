<DOC>
<DOCNO> 229648 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/08/son/sonsiy02.html </URL>
<DATE> 2004/04/08/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
CHP, yerel yönetimlerdeki sorunları da değerlendirecek 
</HEADLINE>
<TEXT>

     CHP'li il başkanları ve 28 Mart'ta göreve gelen belediye başkanları, hafta sonu Genel Başkan Deniz Baykal'ın başkanlığında toplanıyor. 
     Baykal'ın açılış konuşmasıyla 10 Nisan Cumartesi günü Ankara Büyük Anadolu Oteli'nde başlayacak toplantıda, yerel yönetimlerle ilgili sorunlar il ve belediye başkanları ile değerlendirilecek. Ayrıca, gelecek 5 yıla ilişkin çalışmalar gözden geçirilecek. Deniz Baykal'ın konuşmasının ardından, oturum başkanlığını İzmir Büyükşehir Belediye Başkanı Ahmet Piriştina'nın yaptığı, ''Belediyelerde Proje Üretimi ve Kaynak Sorunları Uluslararası Fonlar ve Uluslararası İlişkiler'' konulu panel gerçekleştirilecek. 
     Aynı gün, CHP'li belediye başkanlarının konuşmacı olduğu ''Halkla İlişkiler-Siyasal İletişim ve Sosyal Demokrat Belediyecilik'' ve ''Sosyal Belediyecilik ve CHP'' konulu paneller düzenlenecek. 
     CHP Genel Başkanı Baykal, 11 Nisan Pazar günü ise CHP'li il başkanları ile biraraya gelecek. 
     2 gün sürecek toplantılara, Merkez Yönetim Kurulu, Parti Meclisi ve Yüksek Disiplin Kurulu üyeleri ile milletvekilleri de katılacak. 
     

     
</TEXT>
</DOC>
