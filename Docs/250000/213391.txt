<DOC>
<DOCNO> 213391 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/05/son/sontur22.html </URL>
<DATE> 2004/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Enkazdan ölü çıkarılan baba ve iki çocuğu toprağa verildi... 
</HEADLINE>
<TEXT>

     Konya'da çöken bina enkazından ölü çıkarılan baba, oğul ve kızın cenazeleri yan yana açılan mezarlarda toprağa verildi. 
     Konya'nın merkez Selçuklu İlçesi Kerkük Caddesi'ndeki Zümrüt Apartmanı'nın çökmesi sonucu enkaz altında kalan ve olaydan yaklaşık 60 saat sonra ölü olarak çıkarılan Ekrem Şahin 34 ile kızı Efnan Şahin 8 ve Nevzat Şahin'in 3 cenazeleri Konya Numune Hastanesi'nden alınarak Hüyük İlçesi'ne getirildi. 
     Hüyük Devlet Hastanesi'nden alınan cenazeler ilçe mezarlığında kılınan cenaze namazlarından sonra yan yana açılan mezarlara defnedildi. Cenaze töreni sırasında duygulu anlar yaşandı. Eşini ve iki çocuğunu kaybeden Şenay Şahin ayakta durmakta güçlük çekti. 
     Ekrem Şahin'in babası Nevzat Şahin ve annesi Nazmiye Şahin ise, tek oğulları ile 2 torunlarını kaybetmenin acısı ile yürüyebilmekte zorlandı. 
     Şenay Şahin, olay akşamında markete alışveriş için evden ayrıldığını, döndüğünde ise eşinin ve 2 çocuğunun altında kaldığı enkaz yığını ile karşılaştığını söyleyerek, gözyaşı döktü. 
     Cenaze törenine AK Parti Konya Milletvekili Hasan Anğı ile vatandaşlar katıldı. 
     Bugün, Efnan Şahin'in enkazdan karnesi ve teşekkür belgesinin çıkması yakınlarını kurtarılması bekleyen vatandaşları duygulandırdı. 
     
</TEXT>
</DOC>
