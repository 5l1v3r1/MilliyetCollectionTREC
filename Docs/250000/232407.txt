<DOC>
<DOCNO> 232407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/18/ekonomi/eko03.html </URL>
<DATE> 2004/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Eczacıbaşı Grubu'ndan yurtdışı yatırım atağı 
</HEADLINE>
<TEXT>

   Eczacıbaşı Grubu, Vitra'nın İrlanda'daki yeni tesislerinin temelini atarken, seramik ve sağlık gereçleri için Rusya'ya yeni yatırım hazırlıklarına başladı 
      DENİZ ŞAHİN Arklow İrlanda 
   
   Eczacıbaşı Topluluğu'na bağlı Vitra Karo Seramik, Avrupa ve Amerika'ya ihracat üssü olan İrlanda'daki fabrikası pazar payının artmasıyla birlikte yenileniyor. 1988'de kurulan ve İrlanda'nın karo üreticisi olan Vitra Tiles Ireland'ın 2004 sonunda üretime geçecek fabrikasının temeli önceki gün atıldı. 
   Temel atma töreninde konuşan Eczacıbaşı Holding Yönetim Kurulu Başkanı Bülent Eczacıbaşı, İrlanda'nın dışa açılma hedefinde ana merkezleri olduğunu vurguladı. Grubunun, bölgesindeki gücünü geliştirip global bir üretici olmaya hazırlandığını belirten Eczacıbaşı, yurtdışındaki yeni yatırımlarının da sinyalini verdi. 
   Temel atma törenine katılan Dışişleri Bakanı Abdullah Gül de, Vitra'nın yatırımının Türkiye'nin AB ile entegrasyon sürecinde bir sembol olduğunu söyledi. Temel atma törenine İrlanda'nın Avrupa İşlerinden Sorumlu Bakanı Dick Roche'de katıldı. Abdullah Gül'le birlikte yeni fabrikanın temeline ilk harcı atan Roche, "Buraya gelen Türk işçiler bilgi ve deneyimlerini aktararak olağanüstü bir elçi oldular" dedi. Roche, Gül'ün AB konusundaki sözlerine atıfta bulunarak, "Kopenhag kriterlerini karşılayan her ülke AB üyesi olmalıdır" dedi. 
   
   20 milyon dolarlık yatırım 
   1998'de Arklow'da kurulan fabrika, yeni tesise taşınarak kapasitesi artırılacak. Böylece, Vitra Tilas Ireland'ın toplam yatırım değeri de 20 milyon dolara ulaşacak. Fabrikanın 1 milyon 100 bin metrekare olan üretim kapasitesi 1 milyon 750 bin metrekareye çıkacak. 2003'te ihracatını yüzde 36 artırarak, 57 milyon dolara çıkaran Vitra'nın ihracatının 20 milyon dolarla yüzde 35'i İrlanda'daki fabrikasında gerçekleştiriliyor. Vitra'nın İrlanda'daki cirosu yeni tesisle birlikte 25 milyon dolara yükselecek. Vitra Karo Seramik'in İngiltere'deki pazar payı da yüzde 1.5'ten yüzde 2.5'e çıkacak. 
   
   Rusya'ya yeni yatırım Çin'e ofis    Eczacıbaşı Grubu, Türkiye'nin çevresindeki ülkelerden başlamak üzere yeni yatırımlara hazırlanıyor. Seramik ve sağlık gereçleri konusundaki yatırımlar için Kuzey Afrika, Orta Avrupa ve Rusya'da fizibilite çalışmaları yapılıyor. Geçen yıl Moskova'da show room ve depo açan grubun, İrlanda'dan sonraki yurtdışındaki ikinci yatırımı Rusya'da gerçekleştirilecek. 17 ülkede toplam 24 show room'u bulunan şirket, Çin'de de bir ofis açmaya hazırlanıyor. 
   Dünyada sağlık ve seramik gereçlerinde ilk altı arasında yer alan grubun hedefi ilk aşamada 5'inciliğe yükselmek. Üretiminin yüzde 80'ini ihraç eden Eczacıbaşı Yapı Grubu, 2003'te 200 milyon dolarlık toplam ihracat gerçekleştirdi. 
   
   
</TEXT>
</DOC>
