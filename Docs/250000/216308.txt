<DOC>
<DOCNO> 216308 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/19/son/sonspo24.html </URL>
<DATE> 2004/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Mahmuti Rahat kazanacağımız maçı kaybettik... 
</HEADLINE>
<TEXT>

     Basketbol Erkekler Avrupa Ligi 1. tur C Grubu son maçında deplasmanda İspanya'nın Pamesa Valencia takımına 107-103 yenilen Efes Pilsen, İstanbul'a döndü. 
     Antrenör Oktay Mahmuti, rahat kazanacakları maçı basit hatalar yüzünden kaybettiklerini söyledi. 
     Mahmuti, İspanyol ekibi karşısında maça kötü başladıklarını belirterek, ''Oyunun genelinde kötü oynadık. İkinci yarı biraz daha iyi oynayıp, toparlandık. Bizim için maçın bir anlamı yoktu. Ancak kazanmayı çok isterdik. Maçın son anlarında basit hatalar yaptık. Bu da konsantrasyonumuzu bozdu ve yenildik'' dedi. 
     Kendisi için takımda isimlerin büyük önem taşımadığını kaydeden Mahmuti, ''Açıkçası isimler benim için önemli değil. Basketbol takım oyunu. Konuya performans olarak bakmamalıyız. Dünkü maçta İspanyol rakibimiz yüksek yüzdeyle hücum yaptı. Bunların nedenlerine bakmalıyız. Takımda eksikler hep vardı. Ama takım oyunuyla bunu kapatmıştık. Bundan sonra ikinci tur maçlarını düşünüyoruz'' diyerek sözlerini tamamladı. 
     
</TEXT>
</DOC>
