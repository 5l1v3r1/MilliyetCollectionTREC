<DOC>
<DOCNO> 229572 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/08/son/sondun39.html </URL>
<DATE> 2004/04/08/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
11 Mart kurbanlarının ailelerine 350 biner euro tazminat 
</HEADLINE>
<TEXT>

     İspanya'nın başkenti Madrid'deki 11 Mart saldırılarında teröre kurban veren her aileye en az 350 bin euro tazminat ödenecek. 
     İspanyol haber ajansı Efe, 191 kişinin öldüğü saldırıların ardından, kurbanların ailelerine yardım etmek için oluşturulan fona bugüne kadar 11 milyon euro yatırıldığını belirtti. 
     Yardımların büyük bölümü İspanyol şirketleri tarafından yapılırken, yardım hesaplarının açık tutulacağı, bazı şirketlerin de hala yardım miktarlarını tespit edemedikleri bildirildi. 
     İspanyol hükümeti de saldırının ardından terör kurbanlarına toplam 140 milyon euro yardım yapılacağını açıklamıştı. 
     Verilen bilgiye göre, saldırılarda ölen her kişi için ailelerine en az 209 bin 213 euro, İçişleri Bakanlığı da Terör Kurbanlarıyla Dayanışma Yasası gereği her kişi için 138 bin 232 euro ödeme yapacak. 
     1500'e yakın kişinin yaralandığı terör saldırısından sonra hastanede halen 57 kişi tedavi görüyor, ancak bunlar arasında hayati tehlikesi olan bulunmuyor. 
     
</TEXT>
</DOC>
