<DOC>
<DOCNO> 213493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/06/son/sondun16.html </URL>
<DATE> 2004/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Iraklı Şiiler, Sistani'ye suikast iddialarını yalanlıyor 
</HEADLINE>
<TEXT>

     Irak'ta, Şii lider Ayetullah Ali Sistani'nin suikast girişimine maruz kaldığı haberleri, Sistani'nin korumaları ve Irak İslami Devrim Yüksek Konseyi tarafından yalanlandı. 
     Sistani'nin koruma ekibinde bulunan polis yüzbaşısı Abdülhacı El Kazım, ''Dün bütün gün görevimin başındaydım. Olağandışı bir şey olduğuna dair bilgimiz yok. Bütün bunlar yalan'' diye konuştu. El Kazım, Sistani'nin de dün tüm gün evinde olduğunu belirtti. 
     Irak İslami Devrim Yüksek Konseyi'nden yapılan açıklamada da, Sistani'nin makamıyla irtibat kurulduğu, bu haberlerin yalan olduğunun ortaya çıktığı, bunların asılsız ve uydurma olduğu kaydedildi. 
     Bu arada, Sistani'ye suikast girişimi haberlerinden sonra, Şii lidere iyi dileklerini sunmak için çok sayıda ziyaretçi, Sistani'nin Necef'teki evine akın etti. Güvenlik görevlileri, kalabalığa Sistani'nin sağlığının iyi olduğunu açıkladı. 
     El Cezire televizyonu, dün kimliği belirsiz saldırganların Sistani'ye ateş açtığını duyurmuştu. CNN televizyonu da, dün yerel saatle 10 00 civarında düzenlenen suikast girişiminde, 4 saldırganın AK 47 silahlarla ateş açtığını, Sistani'nin korumalarının yaralandığını belirtmişti. 
     Sistani'nin güvenlik bürosundan bir yetkili de, Necef'te Sistani halkı selamlarken silahlı kişilerin ateş açtığını, ancak Sistani'nin yaralanmadığını açıklamıştı. 
     
</TEXT>
</DOC>
