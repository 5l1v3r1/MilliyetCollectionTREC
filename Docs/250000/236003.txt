<DOC>
<DOCNO> 236003 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/29/son/sontur36.html </URL>
<DATE> 2004/04/29/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
1 Mayıs olaylara gebe... Vali kararlı "Taksim'de müdahale ederiz" 
</HEADLINE>
<TEXT>

     İstanbul Valisi Muammer Güler, ''Taksim'in toplantı ve gösteri yürüyüşü alanı olarak kullandırılmayacağını'' belirterek, ''İşçilerimizin polisle, devletle karşı karşıya gelmemesini arzu ediyoruz'' dedi. 
     Güler, İstanbul Valiliği'nde düzenlediği basın toplantısında, tüm dünyada ''İşçi Bayramı'' olarak kutlanan 1 Mayıs'ın Türkiye'de de çeşitli sendikalar, siyasi partiler ve sivil toplum kuruluşları tarafından kutlandığını hatırlattı. 
     Bu konuda etkinlikler düzenlendiğini, geçtiğimiz yıllarda İstanbul'da da çeşitli kutlamalar yapıldığını anlatan Güler, özellikle son yıllarda sendika örgütlerinin müştereken bu bayramı kutladıklarını, bu kutlamaların da 2911 sayılı kanuna uygun olarak toplantı ve gösteri yürüyüşü olarak belirlenen yerlerde yapıldığını bildirdi. 
     İstanbul Valisi Güler, sözlerini şöyle sürdürdü 
     ''Bu yıl işçi örgütlerinin, aynı yerde kutlama yapma konusunda müşterek bir talepleri olmamıştır. Bu müşterek talep Taksim alanı ile ilgili valiliğimize iletilmiş, ancak Taksim alanının uygun olmaması nedeniyle de tahsis yapılamamıştır. Daha sonra Türk-İş Şişli Abide-i Hürriyet Meydanı'nda bu kutlamayı yapma kararı almış ve kendilerine de bu alan tahsis edilmiştir. DİSK ve KESK ise herhangi bir yazılı müracaat olmamakla beraber, Çağlayan'daki alanın dışında bir yer tahsis edilmesini istemiştir.'' 
     
     DİSK VE KESK'E ÖNERİ... 
     DİSK ve KESK'e Avrupa Yakası'nda Kazlıçeşme, Anadolu Yakası'nda da Beykoz Çayırı'nın sözlü olarak önerildiğini, ancak bunun bu örgütler tarafından kabul edilmediğini dile getiren Vali Güler, şunları kaydetti 
     ''Bu durumda yasal olmayan meydanlarda toplanılmasına ilişkin yapılan çağrıların suç niteliğinde olduğunu, yasalara uygun olmadığını belirtiyorum. Zaten Taksim'in bu anlamda kullandırılması hiçbir şekilde mümkün değildir. Taksim, toplantı ve gösteri yürüyüşü alanı olarak kullandırılmayacaktır. 
     Biz anayasal özgürlüklerin, temel hakların kullanılmasından yanayız. Emek örgütlerinin, işçi sendikalarının 1 Mayıs'ta kendilerini ifade etmelerine saygıyla bakıyoruz. Bu konudaki haklarını kullanmalarından yanayız. Ancak kanunların öngördüğü sınırlamaların dışına çıkılmasının da mümkün olmadığını belirtiyorum. İşçilerimizin polisle, devletle karşı karşıya gelmemesini arzu ediyoruz. Öngörülen alanların dışındaki herhangi bir kanunsuz eyleme izin verilmeyecek. Herkesi anlayışlı davranmaya ve bu konudaki kurallara uymaya ayrıca davet ediyorum.'' Güler, ''Taksim Meydanı'nda kanunsuz gösteri düzenlemek için çağrılar yapıldığını ve 'terör örgütleri mensupları tarafından da provoke edileceği' yönünde duyumlar alındığını'' söyledi. 
     
     ''MÜESSİF OLAY YAŞANMASINI İSTEMİYORUZ'' 
     Basın mensuplarının sorularını da yanıtlayan İstanbul Valisi Muammer Güler, bir soru üzerine, bu hafta içinde sendika temsilcileriyle görüştüklerini, müşterek toplantılar yaptıklarını da anlatarak, ''Bugün son kez görüştüm kendileriyle. Aynı gün 2 ayrı mitinge izin verebileceğimizi belirttim'' dedi. 
     Güler, ''Taksim'de toplanılması halinde polis müdahale edecek mi '' sorusu üzerine de, ''kanunsuz bir toplantıya çağrının suç teşkil ettiğini'' vurgulayarak, şöyle konuştu 
     ''Herhangi bir müessif olayın yaşanmasını istemiyoruz. Böylesine bir günde kanunsuz toplantıya çağırma gibi eylemlerin de suç teşkil ettiğini belirtiyorum. Kanunsuz hiçbir eyleme izin verilmeyecek. Yasaların izin vermediği eylemlere tabii ki müdahale edilecektir. Yasal çerçevede bu hakkın kullanılmasını arzu ederiz.'' Bir gazetecinin ''Haziran ayında İstanbul'da yapılacak NATO Zirvesi sırasında rotası değişen uçaklara müdahale edileceği ihbarı alındı. Doğru mu '' şeklindeki sözleri üzerine ise Vali Güler, ''Konu bize gelmedi. Hava sahasının kullanımına ilişkin esaslarla ilgili kuruluşların düzenlemeleri var. Hava güvenliği bakımından gereği ne ise uygulanacaktır'' dedi. 
     
</TEXT>
</DOC>
