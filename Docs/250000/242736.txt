<DOC>
<DOCNO> 242736 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/25/son/sonspo28.html </URL>
<DATE> 2004/05/25/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Özdemir İbrahim Toraman'ın transferi konusunda çalışmalar sürüyor 
</HEADLINE>
<TEXT>

     Fenerbahçe Kulübü İkinci Başkanı Nihat Özdemir, Gaziantepsporlu İbrahim Toraman'ın transferi konusunda başkan Aziz Yıldırım ve kendisinin görüşmeleri sürdürdüğünü söyledi. 
     Özdemir, AA muhabirine yaptığı açıklamada, Gaziantepspor Kulübü Başkanı Celal Doğan ile görüşmelerin sürdüğünü, bugün bir görüşmenin olmayacağını, bu transferin önümüzdeki günlerde netlik kazanacağını söyledi. 
     Gençlerbirliği'nden Deniz'in transferiyle ilgili görüşmelerinde de sürdüğünü kaydeden Özdemir, ''Başkanımızın da açıkladığı gibi Daum, bu oyuncuyu istiyor. Bu transferi gerçekleştirmek için de elimizden geleni yapacağız'' dedi. 
     Bu arada, Başkan Aziz Yıldırım ve Nihat Özdemir'in, Celal Doğan ile birlikte, Porto ile Monaco takımları arasında yarın yapılacak Şampiyonlar Ligi finalini izlemek için Almanya'ya gidecekleri bildirildi. Fenerbahçe'nin yeni sezonda ön eleme oynamadan Avrupa Şampiyonlar Ligi'ne katılabilmesi için büyük önem taşıyan maçı birlikte izleyecek olan Yıldırım ve Doğan'ın burada İbrahim Toraman'ın transferini de görüşecekleri öğrenildi. 
     
</TEXT>
</DOC>
