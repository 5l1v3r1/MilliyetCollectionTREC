<DOC>
<DOCNO> 222924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/16/son/sonyas30.html </URL>
<DATE> 2004/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Rock'n Roll Hall Of Fame'e 7 yeni isim 
</HEADLINE>
<TEXT>

     ABD'deki Atlantik plakçılığın sahibi Ahmet Ertegün'ün kurucusu olduğu Rock'n Roll Hall of Fame'in Rock'n Roll Şöhretler Kulübü 19. buluşmasında aralarında Prince, George Harrison ve ZZ Top'ın bulunduğu 7 şarkıcı ve grup New York'ta yapılan törenle topluluğa kabul edildi. 
     Manhattan'daki Waldorf Astoria otelinde düzenlenen gece, Ertegün'ün, aralarında Johnny Cash, Warren Zevon ve Righteous Brothers'dan Bobby Hatfield'in bulunduğu 2003'te hayatını kaybeden şarkıcılar için saygı duruşunda bulunulması çağrısıyla başladı. 
     New York sosyetesinden çok sayıda ismin katıldığı yemekli gecede, Beatles'dan George Harrison, Prince, Jackson Browne, The Dells, Bob Seger, Traffic ve ZZ Top adlı şarkıcı ve gruplar Rock'n Roll Hall of Fame'e katıldılar. 
     Michigan eyaleti valisi de, Detroitli şarkıcı Seger'ın Hall of Fame'e kabul edilmesi dolayısıyla eyalet çapında ''Bob Seger Günü'' ilan etti. 
     Ünlü şarkıcı Prince gecede sahne alarak ünlü şarkısı ''Purple Rain''in de aralarında bulunduğu hitlerini seslendirdi. 
     Geceye Dave Matthews, Keith Richards, Bruce Springsteen, Mick Jagger, John Mellencamp ve Lenny Kravitz gibi rock dünyasının ünlüleri katıldı. 
     Gecenin görüntüleri VH1 müzik televizyonu kanalında Cuma günü banttan yayınlanacak. 
     
</TEXT>
</DOC>
