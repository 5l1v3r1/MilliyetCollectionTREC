<DOC>
<DOCNO> 222587 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/15/son/sonyas07.html </URL>
<DATE> 2004/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneş sisteminin 10. gezegeni Sedna mı 
</HEADLINE>
<TEXT>

     Bilim adamları, Güneş sisteminin 10. gezegeni olabilecek, Sedna adı verilen yeni ve büyük bir gökcismi saptadılar. 
     BBC'nin internet sitesinde yer alan habere göre, Inuit Eskimo mitolojisinde okyanus tanrıçası Sedna'nın adı verilen ''yeni gezegen'', Spitzer Uzay Teleskopu'nca bulundu. Bu gezegenin, Hubble teleskobunca da görüldüğü aktarıldı. 
     Sedna'nın, Plüton'un 1930'da keşfinden sonra Güneş etrafında dönen en büyük gökcismi keşfi olduğu belirtiliyor. 
     California Teknoloji Enstitüsü'nden Dr. Michael Brown başkanlığındaki ekibin araştırması sırasında keşfedilen Sedna'nın, ilk hesaplara göre Kuiper kuşağı adı verilen bölgede Dünya'dan 10 milyar kilometre uzaklıkta olduğu kaydediliyor. 
     Yeni keşfin bir gezegen olup olmadığına ilişkin tartışmalar yapılması beklenirken, bazı astronomlar bu buluşun Güneş sisteminin yeniden tanımlanmasına neden olabileceği görüşünde. 
     NASA'nın, bu konudaki ayrıntılı bilgileri ilerleyen saatlerde açıklaması bekleniyor. 
     
</TEXT>
</DOC>
