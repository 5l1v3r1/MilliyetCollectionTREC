<DOC>
<DOCNO> 231276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/son/soneko14.html </URL>
<DATE> 2004/04/14/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Tüpraş... Alıcı şirket, devir için uzatma talebinde bulunmadı... 
</HEADLINE>
<TEXT>

     Tüpraş'ın alıcı firmaya devri için, daha önce 18 Nisan olarak belirlenen devir tarihi konusunda alıcı firma Efremov Kautschuk-Zorlu grubu tarafından, Özelleştirme İdaresi Başkanlığı'na ÖİB herhangi bir süre uzatım talebi gelmediği öğrenildi. 
     ÖİB yetkilileri ise böyle bir talep gelmesi durumunda buna makul bakılabileceğini ifade ediyor. 
     Edinilen bilgiye göre, alıcı firmanın ortak şirketi kurduğu, ciddi bir sorunu kalmadığı, kredi kullanacağı bankaların kredi kurullarından onayın çıktığı ifade ediliyor. 
     Buna karşılık, alıcı firmanın bir takım formaliteleri yerine getirmeye devam ettiği hatırlatılarak, uzatma talebi gelmesi durumunda bunun normal karşılanabileceği ifade ediliyor. 
     Böyle bir talep durumunda, her özelleştirmede olduğu gibi talebin değerlendirileceği ve makul bir şekilde karar bağlanacağı belirtiliyor. 
     TÜPRAŞ'ın özelleştirilmesine dönük 13 Ocak 2004 tarihinde yapılan ihalede, yüzde 65.76 oranındaki İdaresi hissesi için en yüksek teklifi, 1 milyar 302 milyon dolar bedelle Efremov Kautschuk GMBH vermişti. 
     Özelleştirme Yüksek Kurulu'nun satışı onaylayan kararı da, 11 Şubat tarihli Resmi Gazete'de yayımlanmıştı. 
     Tüpraş'ın ihale bedelinin peşin olarak ödenmesi bekleniyor. 
     
     TÜPRAŞ'IN KARI 
     Öte yandan Tüpraş'ın 2003 yılı karından ÖİB'ye yaklaşık 205 trilyon liranın aktarılacağı belirtiliyor. 
     Söz konusu rakamın, 20 Nisan tarihinde ÖİB'ye verileceği de ifade ediliyor. 
     Tüpraş özelleştirmesinden, 1 milyar 302 milyon dolarlık satış bedeli ve bugünkü kurdan kardan alınacak yaklaşık 152 milyon dolarlık kar ile birlikte, 1 milyar 454 milyon dolarlık paranın ÖİB'nin kasasına girmesi hedefleniyor. 
     
</TEXT>
</DOC>
