<DOC>
<DOCNO> 237644 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/05/son/sonyas15.html </URL>
<DATE> 2004/05/05/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
'Kertenkele Rıza'ya yasaklama isteği... 
</HEADLINE>
<TEXT>

     İran'da kapalı gişe oynayan ''Kertenkele Rıza'' Reza Marmulek filminin, ''din adamlarıyla dalga geçtiği'' gerekçesiyle yasaklanması istendi. 
     Liberal ''Şark'' gazetesinin haberine göre, önde gelen muhafazakar ayetullahlardan Anayasayı Koruyucular Konseyi Genel Sekreteri Ahmed Cenneti, din adamı kılığına girerek hapisten kaçan hırsız Rıza'nın aynı kılıkla dışarıda devam ettiği maceralı hayatının anlatıldığı filmin ''kötü etkisi olduğunu ve yasaklanması gerektiğini'' söyledi. Cenneti, ''Böyle filmlerin gösterilmesine karşı çıkılmalı, çünkü din adamlarıyla dalga geçiyor ve toplumsal fesada yol açıyor'' dedi. 
     Başrolünü İran'ın çok ödüllü aktörlerinden Perviz Perestui'nin oynadığı filmin gösterime girmesi tartışmalar yüzünden bir ay gecikmiş, ancak sansür tarafından toplam bir dakikalık 4 sahnesinin kesilmesinden sonra filmin gösterimine izin verilmişti. 
     Kemal Tebrizi'nin yönettiği filme gösterilen yoğun ilgi nedeniyle, filmin gösterime gireceği sinemalarda biletler günler öncesinden tükenmiş ve gece geç saatlere ek seanslar konulmuştu. 
     Hapisten kaçtıktan sonra sahte din adamı olarak yaşayan Kertenkele Rıza'nın, verdiği vaazlar sırasında müstehcen imalar içeren şakalar yapması ve ünlü Amerikalı film yönetmeni Quentin Tarantino'dan ''Tarantino kardeş'' diye bahsetmesi, filmin en tartışmalı sahneleri olarak görülüyor. 
     
     KERTENKELE RIZA'NIN MACERALARI 
     Avrupa'ya kaçmak için Türkiye sınırındaki bir köye gelen Rıza, gelmesini bekledikleri yeni atanan imamın trafik kazasında öldüğünden haberleri olmayan köylüler tarafından, bekledikleri imam zannedilir, fırsatçı Rıza da buna ses çıkarmaz. 
     İlk başta açık sözlülüğü ve samimiyetiyle İslam dininin katı yorumlarıyla dalga geçmesi, Rıza'nın popülerliğini artırır ve camiye gidenlerin sayısı artar. 
     Filmde Rıza, din adamı kılığında bir şoförü soyar, bir eve girmek için ''kertenkele gibi'' bahçe duvarını aşar ve bütün din adamlarının saygıyı hak etmediğini açıkça söyler. 
     Başka bir sahnede din adamı kılığındaki Rıza'nın arzuyla baktığı çekici bir genç kadının annesi, kocasının kızını dövdüğünü ve duaya ihtiyacı olduğunu söyleyince, sahte imam Kertenkele Rıza, genç kadın için, ''Dualarıma ihtiyaç duymayacak kadar güzel'' der. 
     
     YÖNETMEN VE TEPKİLER 
     Tebrizi, şubatta uluslararası Tahran film festivalinde seyirci oylarıyla en iyi film seçilen filminin başarısı için, ''Bu film, din adamlarıyla halk arasındaki uzaklığı gösteriyor. Belki ben bu uzaklığı kapatmak için Kertenkele Rıza'nın din adamı olarak kullandığı yöntemleri kullanmak gerektiğini söylemek istemiş olabilirim'' demişti. 
     Birçok reformcu ve ılımlı din adamı, Rıza'nın sonunda ''doğru yolu bulup inançlı bir Müslüman olmasını'' anlatan filmi överken, muhafazakar din adamları ve çevreler filme büyük tepki gösterdi. 
     Filmi seyreden Cumhurbaşkanı Yardımcısı Hüccetülislam Muhammed Ali Abtahi ise, ''Çok olumlu bir film olduğunu düşünüyorum, çünkü gerçek din adamlarıyla din adamı olduğunu söyleyen, ama içten içe öyle olmayanlar arasında ayrım yapıyor. Film, seyircilerin din adamlarını da diğer insanlar gibi görmelerini, yani diğer insanlar gibi iyilerinin ve kötülerinin olduğunu görmelerine yardım ediyor'' demişti. 
     Meşhed kentinde filmin gösterilmesini yasaklayan Meşhed adliyesi, film bobinlerine ve reklam afişlerine el koydu. 
     Muhafazakar Cumhuri İslami gazetesi ise aşırı muhafazakar radikal militanların ''ahlaksız'' filmi gösteren sinemalara saldırı tehdidinde bulunduğunu yazdı. 
     
</TEXT>
</DOC>
