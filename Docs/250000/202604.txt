<DOC>
<DOCNO> 202604 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/17/ekonomi/eko07.html </URL>
<DATE> 2003/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Halis Toprak'a dolandırıcılık davası 
</HEADLINE>
<TEXT>

   Halis Toprak'ın da aralarında olduğu 20 kişi hakkında Toprakbank kaynaklarını off - shore'a aktardıkları iddiasıyla dolandırıcılık davası açıldı 
      NEZİH GÜROL İstanbul 
   
   Tasarruf Mevduatı Sigorta Fonu'na TMSF devredilen Toprakbank'ın eski sahibi Halis Toprak'ın da aralarında bulunduğu 20 kişi hakkında, "Banka kaynaklarını off - shore hesaplara aktarmak ve grup şirketlerine usulsüz krediler vermek suretiyle dolandırıcılık yaptıkları" iddiasıyla dava açıldı. 
   Şişli Cumhuriyet Başsavcılığı'nca gönderilen fezleke uyarınca İstanbul Cumhuriyet Başsavcılığı tarafından hazırlanan iddianamede, 1996 ve 1999 yılları arasında Toprakbank kaynaklarının planlı ve organize şekilde depo adı altında Toprakbank Off - Shore Limited Şirketi'ne aktarıldığı, ayrıca banka kaynaklarından hakim hissedar grup Toprak Grubu'na bağlı şirketlere usulsüz krediler verildiği öne sürüldü. 
   
   Hapis istemi 
   Bankanın 247 milyon mark ve 148 milyon dolar zarara uğratıldığı belirtilen iddianamede, tüm sanıkların, "dolandırıcılık yapmak" suçundan 3 ile 7.5'er yıl arasında ağır hapis cezasına çarptırılmaları istendi. Dava İstanbul Ağır Ceza Mahkemesi'nde görülecek. 
   
   
</TEXT>
</DOC>
