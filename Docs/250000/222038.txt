<DOC>
<DOCNO> 222038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/13/son/sonsiy23.html </URL>
<DATE> 2004/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal Maaşı yetmiyorsa Başbakan'ı namerde muhtaç etmeyiz 
</HEADLINE>
<TEXT>

     CHP Genel Başkanı Deniz Baykal, ''Başbakan'ın maaşı yetmiyorsa onu namerde muhtaç etmeyiz'' dedi. 
     Baykal, partisi tarafından Aydın'da düzenlenen mitingde yaptığı konuşmada, halkın halinden memnun olmadığını ancak gazete ve televizyonlarda bunun aksinin yansıtıldığını ve Türkiye'nin bir hayal ülkesi gibi gösterildiğini söyledi. 
     Başbakan Erdoğan'ın Almanya Başbakanına ''Senin maaşın kaç para'' diye sorduğunu kaydeden Baykal, şöyle konuştu 
     ''Alman Başbakanı maaşını söylemiş, bizim Başbakan herhalde zihninde şöyle bir hesap yapmış, 'biz kazıklanıyoruz galiba' diye düşünmüş. Bir Başbakan'ın görevi Almanya'daki öğretmenin, doktorun, hemşirenin ve emekli aylığının kaç para olduğunu sormak. Onu sormuyor, kendi maaşını soruyor. Önceden iki şirketi vardı, Başbakanlıktan sonra üçüncü şirketini kurdu. Başbakan'ın maaşı yetmiyorsa, onu namerde muhtaç etmeyiz. Bir ihtiyacı varsa söylesin, kanun çıkaralım, kendisini onun bunun peşinde, şirket kapılarında, şirketlerin distribütörlük ve dağıtımını isteyen bir noktada görmek istemiyoruz.'' 
     
     ''BAŞBAKAN DEĞİŞTİ'' 

     Baykal, önceden daha yumuşak, anlayışlı, hoşgörülü ve halka saygılı olan Başbakan Erdoğan'ın değiştiğini, şimdi ''önüne geleni azarladığını'' savundu. 
     Başı derde giren siyasetçinin Atatürk'e ve CHP'yi sataştığını ileri süren Baykal, 'Başbakan 'CHP'nin kökü bereketsiz' diyor. CHP'nin kökü, Mustafa Kemal Atatürk'tür. CHP'nin kökü, Kuvayı Milliye'dir. Milli mücadeleyi veren efelerdir, dedelerdir. Bunlara sataşmakla kendine yakın gördüklerine mesaj veriyor. 'Ben CHP'ye, Atatürk'e meydan okuyorum' mesajı veriyor'' diye konuştu. 
     Baykal, şöyle devam etti 
     ''Birdenbire piyangodan büyük iktidar gelir, bir bakar basın yanında, işadamları gözünün içine bakıyor. Böyle olunca kendinde büyük bir güç görür ve büyük küçük dağları ben yarattım demeye başlar. İşte o zaman dikkat. Şimdi böyle bir noktaya geliyoruz. Bu bir hastalıktır. Her hastalığın olduğu gibi bunun da tedavisi vardır. İlacı, doktoru ve reçetesi vardır. İlacı seçimdir, doktoru millettir, reçetesi sandıktır. Senin gibi kimler geldi geçti. Daha dün bir bugün iki. Nice partiler geldi geçti. CHP bir mevsimde açan çiçek değil, 80 yıllık bir partidir.'' Miting alanında ''İmar Bankası mağdurlarının'' açtığı pankartı gören Baykal, ''İmarzedelerin aslında AKP'zede olduğunu'' öne sürdü. 
     Ak Parti'nin iktidara geldiğinde çıkardığı vergi affını ''kendi yolsuzluklarını örtbas etmek için çıkardığını'' öne süren Baykal, bundan Başbakan Erdoğan ile Maliye Bakanı Kemal Unakıtan'ın yararlandığını iddia etti. 
     
</TEXT>
</DOC>
