<DOC>
<DOCNO> 217965 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/26/son/sondun36.html </URL>
<DATE> 2004/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Filistin Merkez Bankası "İsrail güpegündüz bankaları soydu" 
</HEADLINE>
<TEXT>

     Filistin merkez bankası başkanı Amin Haddad, İsrail'i Ramallah'ta dün yapılan operasyonda Filistin bankalarını soymakla suçladı. 
     İsrail güvenlik kuvvetleri, Filistin Devlet Başkanı Yaser Arafat'ın karargahının bulunduğu Ramallah'taki 3 bankaya baskın yapılmasının sebebinin, Filistinli militanların intihar saldırılarında kullandıkları hesaplara el koymak olduğunu iddia etmişlerdi. 
     Haddad ise ''Bu iddia tamamen temelsiz ve gerçek dışı. Dün olup-biten, İsrail askerlerince güpegündüz yapılmış, aşikar ve haksız bir soygundur'' dedi. 
     İsrail askerlerinin 400 kurum ve yardım derneği hesabıyla bireysel hesaba el koyduklarını, paraları saydıklarını ve istedikleri şeyleri torbalara doldurduklarını belirten Haddad, bunların arasında Gazze İslami Üniversitesi ve zekat dağıtımıyla ilgilenen Zekat Komitelerinin de bulunduğunu söyledi. 
     Haddad, ''İslam üniversitesi terörist bir örgüt müdür Zekat komitelerinin faaliyetlerinin siyasi olmadığı bellidir ve tüm çalışmaların yardıma dönük olduğu bilinir'' diye konuştu. 
     Haddad, baskının, 2003'te Filistin, İsrail ve ABD arasında imzalanan ve İsrail'in, Filistin bölgelerindeki hesapları incelemek isterse Filistin yönetimi ya da Washington'a sormasını öngören anlaşmanın ihlali olduğunu söyledi. 
     Bu arada, hesaplarının akıbetini öğrenmek isteyen Filistinliler bu sabah soluğu bankalarda aldılar. 
     Asker ve polislerin 6.7 milyon ila 8.9 milyon dolarlık paraya el koyduğu bildirilmişti. 
     
</TEXT>
</DOC>
