<DOC>
<DOCNO> 238483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/09/ekonomi/eko07.html </URL>
<DATE> 2004/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
'Borç stoku 4 yılda 20 puan düşecek' 
</HEADLINE>
<TEXT>



Hazine Müsteşarı İbrahim Halil Çanakçı, 2004 yılı bütçesi hazırlanırken ilave önlem ihtiyacının yüzde 1.6'ya gerilediğini belirterek, "Mevcut gelir ve harcama politikalarının devam etmesi, mevcut yapının korunması durumunda, Türkiye'de kamu maliyesi yüksek oranlı bir faiz dışı fazla üretme kapasitesine ulaşmıştır" dedi. 4. Türkiye İktisat Kongresi'nde konuşan Çanakçı, mali disiplinin en somut yansımasının borç stokunun milli gelire oranında görüldüğünü anlatarak, 2001'de milli gelirin yüzde 91'i olan borç stokunun, 2003'te 70.5'e gerilediğini kaydetti. Çanakçı, "Yaptığımız analizler, mevcut parametrelerin sürmesi durumunda borç stokunun milli gelire oranının 2008'de yüzde 50'ye düşeceği yönünde" dedi. Bir çok koldan yürütülen çalışmaların sürdürülebilir büyüme ortamına katkı sağlayacağını vurgulayan Çanakçı, mali disiplin ve yapısal reformların kararlılıkla uygulanmasının, sonuçlarını vermeye başladığını,bu çerçevede bu yıl yüzde 5'lik büyüme hedefine rahatlıkla ulaşılabileceğini söyledi. 


</TEXT>
</DOC>
