<DOC>
<DOCNO> 228877 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/06/son/sondun01.html </URL>
<DATE> 2004/04/06/ </DATE>
<TIME> 00.30 </TIME>
<AUTHOR>  </AUTHOR>
<HEADLINE>
9 kişiyi rehin alan banka soyguncusu 12 saat sonra yakalandı 
</HEADLINE>
<TEXT>

     İspanya'nın güneydoğusundaki Alicante kentinde bir bankada bu sabah 9 kişiyi rehin alan uyuşturucu bağımlısı genç, 12 saat sonra bankadan motosikletle kaçmaya çalışırken yakalandı. 
     Polis, gencin, bir banka memurunun motosikletine binerek kaçmaya çalışırken, yolda araçlarla önünün kesildiğini, motordan düşen gencin yakalandığını bildirdi. 
     Alicante'deki bankada elinde bir silah ve el bombası olduğu tehditleri savuran genç, 6'sı müşteri, 3'ü banka çalışanı 9 kişiyi rehin aldı. 
     Polis, olayın meydana geldiği banka çevresinde geniş önlemler aldı ve kimsenin zarar görmemesi için soyguncu olarak tahmin ettiği gençle pazarlığa girdi. 
     Rehineleri bırakmak için 1 gram eroin isteyen gencin uyuşturucu bağımlısı olduğunu ve psikolojik sorunları bulunduğunu fark eden polis, rehineleri kurtarmak için bankaya baskın düzenleme seçeneğine başvurmadı. 
     Uzun süren pazarlıklardan sonra önce bir kadını, daha sonra da gruplar halinde belli aralıklarla rehineleri serbest bırakan, genç, banka müdürüyle bir memuru rehin tutmayı sürdürdü. 
     Bu arada, adı açıklanmayan gencin babası, olay yerinde polisle işbirliği içinde bulunarak oğlunu ikna etmeye çalıştı. 
     Rehinelerin, serbest bırakıldıktan sonra titredikleri ve korku içinde oldukları gözlendi. 

     
</TEXT>
</DOC>
