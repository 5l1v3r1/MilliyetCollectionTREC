<DOC>
<DOCNO> 212578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/01/son/sonspo09.html </URL>
<DATE> 2004/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Avustralya Açık'ın kralı İsviçreli Federer... 
</HEADLINE>
<TEXT>

     Sezonun ilk ''Grand Slam'' mücadelesi olan 92. Avustralya Açık Tenis Turnuvası'nda, tek erkeklerde şampiyonluğu, İsviçreli Roger Federer ilk kez kazandı. 
     Melbourne kentindeki Melbourne Park Kortları'nda düzenlenen 14.7 milyon dolar yaklaşık 19.85 trilyon lira toplam ödüllü turnuvanın 14. ve son günündeki tek erkekler finalinde, dünya klasmanında ilk sırada yer alan 2 numaralı seribaşı İsviçreli Roger Federer ile dünya klasmanında 86. durumdaki Rus Marat Safin mücadele etti. 
     16 bin seyirci önünde yapılan zorlu mücadelenin ilk seti büyük bir çekişmeye sahne oldu ve 55 dakika süren bu seti 7-3'lük tie-break'de Federer 7-6 kazanarak, 1-0 üstünlük sağladı. 
     Çekişmeli geçen 2. seti de 6-4 kazanıp rahatlayan Federer, üstünlüğünü iyice hissettirdiği 3. seti de 6-2 alarak, toplam 2 saat 15 dakika süren maçtan 3-0'lık galibiyet ve şampiyonlukla ayrıldı. 
     Geçen yıl Wimbledon'daki şampiyonluğundan sonra 2. kez bir ''Grand Slam'' Turnuvası şampiyonluğuna ulaşan Federer, dünya klasmanında ilk sıraya yükselen ve bu turnuvayı kazanan ilk İsviçreli erkek raket unvanına da erişti. 
     Şampiyonluğu nedeniyle 722 bin Euro'luk yaklaşık 1 trilyon 212 milyar lira ödülün de sahibi olan 22 yaşındaki Federer, kariyerindeki galibiyet sayısını 360 maçta 247, tekler şampiyonluğu sayısını da 12'ye çıkardı. 
     Turnuvada yaptığı 7 maçta yalnızca 2 set yitiren Federer'in, Safin ile bugüne dek yaptığı maçlarda da 4-1 üstünlüğü bulunuyor. 
     Buna karşılık bu turnuvada çeyrek finalde 1 numaralı seribaşı ABD'li Andy Roddick, yarı finalde de geçen yılın şampiyonu aynı ülkeden Andre Agassi'yi yenerek dikkatleri üzerine çeken 2002 yılının finalisti Safin, bu yenilgisiyle bir turnuvada, daha önce ''Grand Slam'' turnuvası şampiyonluğu elde etmiş 3 tenisçiyi yenmiş tarihteki 2. erkek raket olma unvanını kaçırdı. 
     2000 yılının ABD Turnuvası şampiyonu olan ve kariyerinde bugün 3. kez bir ''Grand Slam'' turnuvası finali oynayan 24 yaşındaki Safin'in, finale kalma başarısıyla dünya klasmanında 30'lu sıralara çıkması bekleniyor. Rus raket bugün, kariyerinde 384. maçta 142. yenilgisine uğradı. 
     
</TEXT>
</DOC>
