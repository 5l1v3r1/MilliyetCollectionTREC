<DOC>
<DOCNO> 201149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/10/son/soneko26.html </URL>
<DATE> 2003/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Bankacılık sisteminin toplam aktifleri yüzde 6 büyüdü... 
</HEADLINE>
<TEXT>

     Bankacılık sektörü, bu yıl yeniden büyüme trendine girdi. 
     Türkiye Bankalar Birliği'nin internet sitesinde, enflasyon muhasebesine göre hazırlanan ''Türk Bankacılık Sistemi-Eylül 2003'' başlıklı rapor yayımlandı. 
     Rapora göre, Türk bankacılık sisteminin toplam aktifleri Eylül 2003 tarihinde, 31 Aralık 2002 yılı sonuna göre Türk Lirası bazında yüzde 6 oranında artarak 225.1 katrilyon liraya, dolar bazında ise yüzde 25 oranında artarak 162.6 milyar dolara yükseldi. 
     Aktif toplamı, ticaret bankaları grubuna dahil olan kamusal sermayeli bankalarda yüzde 12, özel sermayeli bankalarda yüzde 5 oranında artarken, yabancı sermayeli bankalarda yüzde 4, Tasarruf Mevduat Sigorta Fonu'nda bulunan bankalarda yüzde 26 oranında azaldı. Mevduat kabul etmeyen bankalar grubunun aktif toplamı ise yüzde 3 oranında yükseliş kaydetti. 
     Raporda, ekonomide yaşanan olumlu gelişmelere işaret edilerek, şöyle denildi 
     ''Eylül sonuçları, bankacılık sisteminin, yavaş da olsa yeniden büyüme seyrine girdiğini göstermektedir. İlk yarıda küçülen toplam aktifler hem Haziran 2003 hem de Aralık 2002 dönemine göre büyümüştür. Toplam aktiflerin GSMH'ya oranının Eylül 2003 döneminde yüzde 70 düzeyinde olduğu tahmin edilmektedir. TL'nin değer kazanması, bilançolarda yabancı paranın payının yüksek olması nedeniyle, bilançonun büyümesini sınırlandırmış ve yapısını etkilemiştir.'' 
     
     KREDİ PAYI AZALDI 

     Türkiye Bankalar Birliği'nin yayımladığı ''Türk Bankacılık Sistemi-Eylül 2003'' raporunda, bütçe disiplininin, enflasyon ile mücadelenin ve makro dengelerin kurulması yönündeki çabaların sürdürülmesinin beklentilerin iyileşmesini ve piyasalarda istikrarın korunmasını sağladığı vurgulanarak, şöyle denildi 
     ''Kamunun finansal sektörden kaynak talebindeki artış göreli olarak azalmıştır. Enflasyon program hedefine uygun seyretmiş, nominal faiz oranları düşmüştür. TL yabancı paralar karşısında değer kazanmış, TL yatırım araçlarının cazibesi artmıştır. Cari işlemler açığındaki büyümeye rağmen sermaye girişi sayesinde finansman sorunu yaşanmamıştır. Hatta Merkez Bankası rezervleri beklenenden daha fazla artmıştır. Bunda, kaynağı tanımlanamayan kaynak girişinin de önemli katkısı olmuştur. 
     Bu gelişmeler, ekonomik faaliyeti ve finansal hizmetlere olan talebi olumlu yönde etkilemiştir. Üretim ve yatırım artmış, bireysel ve kurumsal kredi talebi büyümüş, dış ticaret hacmi genişlemiştir.'' Bankacılık sisteminde aktiflerin büyüdüğü belirtilen rapora göre, kamu bankalarının toplam aktifler içindeki payı yıl sonuna göre 2 puan artarak yüzde 34'e, mevduat payı 4 puan artarak yüzde 38'e yükseldi. Özel sermayeli bankaların toplam aktifler içinde yüzde 56 olan payı değişmedi. 
     Aktif büyüklüğüne göre ilk beş ve ilk on bankanın aktif ve mevduat payı artarken kredi payı azaldı. 
     
     TL MEVDUAT ARTIŞI HIZLANDI 

     Sektörün yavaş da olsa kredi riskini almakta daha istekli davrandığı bildirilen raporda, kredilerin toplam aktiflere oranının yıl sonuna göre 1 puan artışla yüzde 27.4 olduğu kaydedildi. Ekonomik faaliyetteki iyileşme ve Finansal Yeniden Yapılandırma Programına göre yeniden yapılandırılan krediler nedeniyle sorunlu kredilerin azaldığına işaret edildi. 
     Rapora göre, Haziran 2003 dönemine göre, TL aktiflerin toplam içindeki payı yüzde 60'dan yüzde 61'e yükseldi. 
     TL mevduat artışı hızlandı. Yabancı para mevduatın TL karşılığı yaklaşık olarak aynı kaldı. Yurtdışından kullandırılan krediler arttı. 
     Özkaynaklar yıl sonuna göre yüzde 27, Haziran 2003 dönemine göre ise yüzde 8 oranında büyüdü. Serbest özkaynaklardaki iyileşme devam etti. 
     Özkaynaklardaki büyümeye en önemli katkının dönem karındaki artıştan geldiği belirtilen raporda, şu görüşlere yer verildi 
     ''Kar hacmindeki iyileşme üçüncü çeyrekte de sürmüştür. Kar hacmindeki iyileşmeye, enflasyon düşüşüne bağlı olarak, ağırlıklı olarak kamu kağıtlarından oluşan menkul kıymetler portföyünün getirisinin artması ve sermaye piyasası işlemlerinden gelen kar olumlu katkı yapmıştır. Kambiyo işlemleri zarardan kara dönmüştür. Bankaların faaliyet giderlerinin azaltılması ve verimlilik artışını sağlamaya yönelik çabaları da faaliyet giderlerindeki artışı sınırlandırmıştır.'' 
     
     İLK 5 BANKANIN MEVDUAT PAYI YÜZDE 63 

     2002 Aralık-2003 Eylül döneminde sektör toplam aktifleri içinde ticaret bankalarının payı yüzde 96, mevduat kabul etmeyen bankaların payı ise yüzde 4 düzeyinde aynı kaldı. Ticaret bankaları grubunda yer alan kamusal sermayeli bankaların payı 2 puan artarak yüzde 34'e yükseldi. Fona devredilen bankaların payı ise bir puan azalarak yüzde 3'e geriledi. Özel sermayeli bankaların ve yabancı sermayeli bankaların payları ise sırasıyla yüzde 56 ve yüzde 3 düzeyinde aynı kaldı. 
     Toplam mevduatın dağılımında kamusal sermayeli bankaların payı 4 puan artarak yüzde 38'e yükselirken, özel sermayeli bankaların payı yüzde 58'den yüzde 57'ye, Fon'a devredilen bankaların payı ise yüzde 5'den yüzde 3'e geriledi. Yabancı bankaların yüzde 2 olan payı ise aynı kaldı. 
     Toplam krediler içinde, ticaret bankaları grubunun payı 1 puan artarak yüzde 90'a yükseldi. Ticaret bankaları grubunda, özel sermayeli bankaların kredi payı 2 puan artışla yüzde 67'ye yükseldi. Kamusal sermayeli bankaların ve yabancı sermayeli bankaların sırasıyla yüzde 17 ve yüzde 4 düzeyinde olan kredi payları aynı kaldı. Fon'a devredilen bankaların payı ise 1 puan azalarak yüzde 2'ye geriledi. 
     Sektördeki ilk beş bankanın sektör aktif payı yüzde 60, mevduat payı yüzde 63, kredi payı ise yüzde 54, ilk on bankanın ise sektör aktif payı yüzde 83, mevduat payı yüzde 88, kredi payı yüzde 73 oldu. 
     Türkiye Bankalar Birliği'nin raporuna göre, sektör bilançosunda 2002 yılı sonuna göre, Türk lirası aktifler yüzde 21 oranında büyürken, yabancı para aktifler yüzde 12 oranında daraldı. 
     Kredilerin payı yüzde 27 ile yaklaşık aynı kaldı. TL kredilerin payı 2 puan artarak yüzde 14'e yükseldi, yabancı para kredilerin payı ise 2 puan azalarak yüzde 13'e geriledi. 
     Takipteki kredilerin karşılık öncesi bilanço içindeki payı 1 puan azalarak yüzde 4 düzeyine indi. Ekonomik faaliyetteki iyileşme yanında Finansal Yeniden Yapılandırma Programı çerçevesinde yapılandırılan kredilerin bu statüden çıkmış olması, takipteki kredilerdeki azalmada etkili oldu. 
     
     4.4 KATRİLYON LİRA KAR 

     Eylül 2003 itibariyle sektörün net dönem karı 4 katrilyon 410 trilyon lira 3 milyar 185 milyon dolar oldu. İlk dokuz aylık dönemde bankacılık sektörünün aktif karlılığı yüzde 2, özkaynak karlılığı ise yüzde 13.6 oranında gerçekleşti. 
     Raporda, net ticari kar zarar hesabında görülen olumlu gelişmede sermaye piyasası işlemleri ve TL'nin yabancı paralar karşısında değer kazanmasına bağlı olarak kambiyo zararlarının kara dönüşmesi ve aktif reeskont kalemlerindeki yüksek oranlı artışın etkili olduğu vurgulandı. 
     Sektörün faaliyet karının ise ilk dokuz aylık dönemde 2002 yılında gerçekleşen düzeyini geçtiği, ticari kar zarar hesabından gelen katkının yanında diğer faaliyet giderlerindeki azalmanın da faaliyet karına önemli katkıda bulunduğu bildirildi. 
     Sektörde toplam gayri nakdi krediler de yüzde 32 oranında artarak 300.7 katrilyon lira oldu. 
     Raporun sonunda verilen bilgilere göre, Eylül ayı itibariyle bankacılık sektöründe 51 banka faaliyet gösteriyor. Toplam şube sayısı ilk dokuz aylık dönemde 138 adet azalarak 5.968'e geriledi, üç ay öncesine göre ise 33 adet arttı. 
     Bankacılık sektöründe, 2002 yıl sonunda 123 bin 271 olan çalışan sayısı 307 kişi azalarak, Eylül itibariyle 122.964'e geriledi. Çalışan sayısı üçüncü çeyrekte 1.076 kişi arttı. 
     
     ZİRAAT BANKASI, TÜRKİYE'NİN EN BÜYÜK BANKASI 

     T.C. Ziraat Bankası, yılın ilk 9 ayında 42.5 katrilyon lira aktif büyüklüğü ile Türkiye'nin en büyük bankası konumunu sürdürdü. 
     Ziraat Bankası toplam 42 katrilyon 550 trilyon 167 milyar lira düzeyinde aktif büyüklüğe sahip bulunuyor. 
     Ziraat Bankası'nı 26 katrilyon 899 trilyon liralık aktif büyüklüğü ile İş Bankası izledi. Akbank, Garanti Bankası, Yapı ve Kredi Bankası, sıralamada ilk 5'e giren diğer bankalar oldular. 
     
</TEXT>
</DOC>
