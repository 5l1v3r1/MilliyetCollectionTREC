<DOC>
<DOCNO> 209741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/19/son/sontur34.html </URL>
<DATE> 2004/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Celal Doğan Adaylığım konusunda netleşen bir şey yok 
</HEADLINE>
<TEXT>

     Gaziantep Büyükşehir Belediye Başkanı Celal Doğan, adaylığı konusunda henüz netleşen bir durumun olmadığını söyledi. 
     Doğan, AA muhabirine yaptığı açıklamada, 28 Mart 2004 tarihinde yapılacak yerel seçimlerde büyükşehir belediye başkanlığı adaylığı için hangi ilden aday gösterileceği konusunda yeni bir gelişme olmadığını bildirdi. 
     Doğan, bu konuda daha önceden yaptığı açıklamaların geçerliliğini koruduğunu belirterek, şöyle konuştu 
     ''Daha önceden bu konuda yaptığım birçok açıklama var. Partim beni nereden aday gösterirse ben oradan aday olurum. Pazarlık gibi bir durum söz konusu değil. Bazı basın yayın organlarında CHP Genel Merkezinin beni İstanbul'dan aday göstereceği konusunda açıklamalar vardı, dün de Gaziantep Büyükşehir belediye başkanlığımın kesinleştiği hususunda değişik haberler yer aldı. Bana hayırlı olsun diyorlar. Benim bir bilgim yok, henüz netleşen bir şey de yok. Ben de herkes gibi bekliyorum. Bu konuda sabır istiyorum.'' 
     
</TEXT>
</DOC>
