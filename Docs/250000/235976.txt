<DOC>
<DOCNO> 235976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/29/son/sontur09.html </URL>
<DATE> 2004/04/29/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
İstanbullular ne okuyor, TV'de ne izliyor 
</HEADLINE>
<TEXT>

     İstanbul'da, üst sosyoekonomik gruptakilerin sırasıyla en çok haber, yerli dizi ve haber programı, alt sosyoekonomik gruptakilerin ise en çok yerli dizi, haber ve Türk filmi izlediği belirlendi. 
     İstanbul Büyükşehir Belediyesi APK Daire Başkanlığı Araştırma Müdürlüğü'nce üst ve alt sosyoekonomik gruplara ilişkin yapılan araştırma kapsamında, söz konusu grupların televizyon izleme, gazete okuma alışkanlıkları ile radyo ve müzik tercihleri tespit edildi. 
     Araştırmaya katılan üst sosyoekonomik gruptaki 1201 kişinin yüzde 94.3'ü, alt sosyoekonomik gruptaki 1272 kişinin de yüzde 86.8'i televizyon izlediğini bildirdi. 
     ''Televizyonda en çok izlediğiniz 3 program türü nedir '' sorusuna, üst sosyoekonomik gruptakilerin yüzde 22.4'ü haber, yüzde 13.7'si yerli dizi, yüzde 8.9'u haber programı, yüzde 7.6'sı belgesel, yüzde 7.4'ü spor, yüzde 6.4'ü müzik-eğlence, yüzde 6.2'si yabancı film, yüzde 5.6'sı açık oturum, yüzde 5.5'i yarışma, yüzde 3.8'i Türk filmi, yüzde 2.5'i talk show, yüzde 1.5'i de yabancı dizi yanıtını verdi. 
     Aynı soru üzerine alt sosyoekonomik gruptakilerin yüzde 23.8'i yerli dizi, yüzde 15.6'sı haber, yüzde 15.4'ü Türk filmi, yüzde 10.8'i haber program, yüzde 7.9'u müzik, yüzde 3'ü sabah programı, yüzde 3'ü belgesel, yüzde 2.1'i de yarışma programı izlediğini söyledi. 
     Araştırma, üst sosyoekonomik grubun yüzde 95.3'ü gazete okuduğunu, alt sosyoekonomik gruptakilerin yüzde 71.7'sinin ise okumadığını ortaya çıkardı. 
     ''En çok dinlediğiniz 3 müzik türünü dinleme sıklığına göre sıralar mısınız '' sorusu üzerine de üst sosyoekonomik gruptakilerin yüzde 21.4'ü Türk Halk Müziği, yüzde 20'si Türk Sanat Müziği, yüzde 19.1'i Türk pop müziği, yüzde 9.1'i yabancı pop müzik, yüzde 6'sı özgün müzik, yüzde 3.9'u da klasik batı müziği dinlediğini, yüzde 7'si ise pek müzik dinlemediğini bildirdi. 
     Alt sosyoekonomik gruptakilerin yüzde 29.1'i de Türk Halk Müziği, yüzde 10.8'i Türk Sanat Müziği, yüzde 7.9'u arabesk müzik, yüzde 3.1'i Türkçe pop müzik dinlediğini belirtirken, yüzde 44.3'ü müzik dinlemediğini kaydetti. 
     
</TEXT>
</DOC>
