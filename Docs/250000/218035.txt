<DOC>
<DOCNO> 218035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/26/son/sonspo11.html </URL>
<DATE> 2004/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
UEFA gecesinde açılış G.Antep-Roma 
</HEADLINE>
<TEXT>

     UEFA gecesinde açılışı Gaziantepspor yapacak. Kırmızı siyahlılar, bu sezon İtalya Serie A'da fırtına gibi esen Roma'yı UEFA Kupası 3. tur ilk maçında konuk ediyor. Ekibimizde eksik oyuncu bulunmuyor, Jaziri ve Bouazizi ilk 11'de sahaya çıkıyor. Roma 5 yıldızını G.Antep'e getiremedi. Saat 19.00'da başlayacak maçı Rusya'dan Yuri Baskakov yönetirken, TRT 1 canlı yayınlayacak. 
     Gaziantepspor teknik direktörü Nurullah Sağlam, maçla ilgili "Tarihe geçmek için önemli bir gün. Fırsatı değerlendirirsek bütün Avrupa'nın dikkatini çeker ve Türk halkının gönlünde bir kez daha taht kurarız. Futbolcularıma güvenim tam" değerlendirmesini yaptı. 
     
     Totti, Candela, Cassano ve Montella yok 

     Roma, sakatlıklar ve grip nedeniyle beş oyuncusunu İtalya'da bıraktı. Kaptan Totti, Candela, Cassano ve Montella'nın yanı sıra kaleci Pelizzoli de grip nedeniyle kafileye alınmadı. 
     Teknik Direktör Fabio Capello, Samuel ve merson'u ise sakatlık sorunlarını henüz tam atlatamamış olmalarına rağmen Gaziantep'e beraberinde götürmeyi yeğledi. Sarı kırmızılı takım, maça mavi formayla çıkacak. 
     Roma Kulübü İkinci Başkanı Ciro Di Martino, Türk konukseverliği ile karşılandıklarını söyleyerek, ''Yarın, Türk ve İtalyan dostluğu içerisinde güzel, çekişmeli bir karşılaşma izleyeceğiz. Burada bulunmaktan çok mutluyuz'' dedi. 
     
     Sert futbolla yıldırıyor 

     İtalya Serie A'da ilk 14 haftada aldığı 11 galibiyet ve 3 beraberlikle şampiyonluğun favorisi gösterilen Roma, ligde 15. haftada Milan karşısında uğradığı yenilgi sonrası büyük sıkıntılar yaşadı. 
     Başkent ekibi sakatlık ve hastalıklar yüzünden sürekli taktik ve diziliş değiştirmenin faturasını ödüyor. Sarı-Kırmızılılar ligde lider Milan'ın ardından 50 puanla ikinci sırada yer alıyor. 
     Chivu ve Carew gibi iki flaş oyuncuyu transfer etmesine rağmen Roma kısıtlı bir kadroya sahip. Son dönemde kadrodaki istikrarın bozulması teknik direktör Fabio Capello'yu değişiklik yapmaya zorluyor. Ancak şampiyonluğun favorisi gösterilen Roma sert ve akıllı futbollarıyla rakiplerin korkulu rüyası olmaya devam ediyor. 
     
</TEXT>
</DOC>
