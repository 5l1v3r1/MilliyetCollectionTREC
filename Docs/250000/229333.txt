<DOC>
<DOCNO> 229333 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/son/sonsiy09.html </URL>
<DATE> 2004/04/07/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Eski CHP milletvekilleri Baykal'ı Atatürk'e şikayet etti 
</HEADLINE>
<TEXT>

     Bir grup CHP'li eski milletvekili, Anıtkabir'i ziyaret ederek, CHP yönetimini, Atatürk ve İsmet İnönü'ye, ''şikayet'' etti. 
     Aralarında, eski CHP Genel Sekreteri Adnan Keskin, eski Genel Başkan Yardımcısı Ertoz Vahit Suiçmez, eski milletvekilleri Erol Çevikçe, Kemal Ataman, Ali Haydar Şahin, Veli Aksoy, Ethem Cankurtaran, Ayhan Fırat, Mustafa Çakır'ın bulunduğu grup, ilk olarak Atatürk'ün kabrini ziyaret ederek, çiçek bıraktı. 
     Grup ardından İsmet İnönü'nün kabrini ziyaret etti. 
     Daha sonra açıklama yapan eski CHP Genel Başkan Yardımcısı Ertoz Vahit Suiçmez, Atatürk'ün, toplumu çağdaşlaştırmak, uygarlaştırmak ve ulusal kalkınmaya öncülük etmez üzere CHP'yi kurduğunu anlattı. 
     CHP'nin temel işlevinin, çağın gerektirdiği değişimlerle toplumu dönüştürmeyi sağlamak olduğunu ifade eden Suiçmez, ülkenin ve halkın, içte ve dışta CHP'ye ve sahip olduğu değerlere en fazla gereksinim duyduğu bir sürecin yaşandığını kaydetti. 
     Suiçmez, bugün CHP'ye egemen olan yönetim kadrosu ve dar kadrocu, parti içi demokrasiyi hiçe sayan, halkın sorunlarına çözüm üretemeyen anlayışların partiyi başarısız bir noktaya taşıdığını savundu. 
     CHP'nin giderek halkın yoksul ve emekçi kesimlerinin umudu olmaktan çıktığını, çağdaş, laik ve demokrat doğal tabanın güvenini yitirdiğini ileri süren Suiçmez, şöyle konuştu 
     ''Gençlerimizi anlamakta ve onların sorunlarını kavramakta yetersiz kalmıştır. Böylece gençlik partimizle bağını koparmıştır. 
     Son seçimlerde alınan sonuçlarla sandığa yansıyan bu güvensizliğe karşın partinin genel başkanı ve yönetim kadroları büyük bir aymazlık içinde bu sonucun başarılı olduğunu söyleyebilmişlerdir. 
     Biz CHP'nin eski parlamenterleri olarak, halkımıza ve partimize karşı tarihi sorumluluğumuzla partiyi bu noktaya taşıyan mevcut kadroları, partimizi daha fazla yıpratmaya hakkı ve yetkileri olmadıkları konusunda uyarıyoruz. Kendilerini Atatürk'e ve İsmet Paşa'ya şikayet ediyor ve zaman yitirmeden istifaya davet ediyoruz.'' 
     
     ''BAYKAL'IN ÇAĞRISINA UYMUŞLARDIR'' 

     Eski CHP Genel Sekreteri Adnan Keskin ise gazetecilerin soruları üzerine CHP Parti Meclisi ve TBMM Grubu'ndan, Baykal'a destek kararının, partililerin özgür iradesi olarak görmediğini vurguladı. 
     Baykal'ın, ''pirinç ayıklar'' gibi seçtiği kurultay delegeleri ile neden kurultaya gitmekte tereddüt ettiğini anlayamadığını belirten Keskin, Baykal'ın geçmişi ile tutarlı ve inandırıcı olabilmesi için zaman geçirmeden kurultaya çağırması gerektiğini söyledi. Keskin, ''Partinin önüne on binler taşınırsa acaba o zaman mı kurultaya gidecek '' diye sordu. 
     CHP Genel Merkezi önünde muhaliflerin yaptığı eylemlerde Kırıkkale Ülkü Ocakları İkinci Başkanı'nın da yer aldığı yönündeki haberlerin anımsatılması üzerine Keskin, ''Deniz Baykal değil mi türbanlılardan, MHP'lilerden oy isteyen, o gelen arkadaşlar Sayın Baykal'ın çağrısına uyup gelmişlerdir. Ülkü Ocakları gelmiş ve Baykal'dan başkası görmediyse, demek ki Sayın Baykal bunları tanıyor'' diye konuştu. 

     
</TEXT>
</DOC>
