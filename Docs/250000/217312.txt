<DOC>
<DOCNO> 217312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/24/siyaset/siy02.html </URL>
<DATE> 2004/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'ın eski danışmanı Metiner 
</HEADLINE>
<TEXT>
   'Çok şükür, din devletini kuramadık' 
   İSTANBUL Milliyet 

   
   Başbakan Erdoğan'ın, Refah Partisi İstanbul İl Başkanlığı ve Büyükşehir Belediye Başkanlığı döneminde danışmanlığını yapan Mehmet Metiner, İslamcıların demokrasiyi 28 Şubat sayesinde keşfettiğini söyledi. Radikal gazetesinde Neşe Düzel'in söyleşisinde ilginç değerlendirmelerde bulunan Metiner, 1980 öncesinde Nemrut Dağı'ndaki heykelleri, Taliban'ın Afganistan'da yaptığı gibi parçalamayı düşündüklerini açıkladı. 
   
   'Birçoğumuz değiştik' 
   Kendisinin ve bazı arkadaşlarının 1980'lerin sonunda, diğer arkadaşlarının da 28 Şubat'tan sonra değişmeye başladığını savunan Metiner, İslamcıların 28 Şubat sayesinde demokrasiyi keşfettiklerini iddia etti. Erdoğan'ın 1990'larda demokrasiye kuşkuyla yaklaştığını öne süren Metiner, "Biz değiştiğimizi davranışlarımızla kanıtlıyoruz" dedi. İslami kuralların egemen olduğu ülkelerde toplumun cehennemi hayat yaşadığını savunan Metiner, "Demokrasiyi ve demokratik laikliği savunmaya başladığım için İslamcı arkadaşlarım tarafından siyasi olarak recmedilmek istendim. Çünkü İslamcılara göre, demokrasiyi savunmak dinden çıkmak demekti" diye konuştu. 
   
   'İman yürektedir' 
   12 Eylül askeri darbesinin sol kesimin üzerinden buldozer gibi geçtiğinde İslamcıların hiçbir tepki göstermediğini, ancak kendileri mağdur olmaya başladığında demokrasinin gerekli olduğunu anladıklarını belirten Metiner, Erdoğan'ın çok sistemli bir biçimde değiştiğini öne sürdü. "Çok şükür din devleti kuramadık" diyen Metiner, yakın zamana kadar başını örtmeyen kadına Müslüman gözüyle bakmadıklarını ama kimsenin insanın yüreğindeki imanın ölçüsünü koyamayacağını söyledi. 
   
   
   
</TEXT>
</DOC>
