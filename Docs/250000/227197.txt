<DOC>
<DOCNO> 227197 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/son/soneko08.html </URL>
<DATE> 2004/03/31/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Unakıtan Sonuçsuz ihalelerle vakit kaybetmek istemiyoruz 
</HEADLINE>
<TEXT>

     Maliye Bakanı Kemal Unakıtan, Tekel'in satışında hangi yöntemin kullanılacağının kesinlik kazanmadığını belirtirken, ''Blok satıştan vazgeçeceğiz gibi kesin durumumuz yok, tartışıyoruz. Bir de tabii biraz daha gerçekçi gitmek istiyoruz. Yani sonuçsuz ihalelerle vakit kaybetmek istemiyoruz'' dedi. 
     Özelleştirme ihalelerine ilişkin A.A muhabirinin sorularını yanıtlayan Maliye Bakanı, Tekel'in stratejisinin bu ay sonunda açıklanması gerektiğinin hatırlatılması üzerine, ''Fazla uzatmak istemiyoruz ama uymamız gereken prosedürler ortaya çıkıyor'' diye konuştu. 
     Tekel'in satış yönteminin henüz netleşmediğini vurgulayan Unakıtan, ancak gerçekçi gitmek istediklerini söyledi. 
     Bu konuda firmalarla ön görüşmelerin yapıldığını, gerekirse ikinci kez görüşüleceğini anlatan Unakıtan, ''Neticede ihaleye çıktığımız zaman sonuç alacak şekle getirmek istiyoruz. Bütün çalışmalar bu yönde'' diye konuştu. 
     
     ''FİRMA ÖNERİLERİ DİKKATE ALINACAK'' 
     Firmaların önerilerinin dikkate alınacağını da vurgulayan Unakıtan, ''Satıcı ve alıcıların karşılıklı menfaatlerinin birleştiği noktada satışları gerçekleşiyor. Dolayısıyla piyasanın şartlarını her halükarda satıcılar nazarı itibaren almak mecburiyetindedir. Bu normal pazarlama kaidesidir'' dedi. 
     İngiltere'ye bu hafta gerçekleştirmesi beklenen ziyaretin Tekel ihalesi ile ilgisinin bulunup bulunmadığının sorulması üzerine de Unakıtan, bunun Tekel'le ilgili olmadığını, Türkiye ile ilgili büyük yatırımcılarla yemekli bir toplantının gerçekleştirileceğini söyledi. 
     
     MİLLİ PİYANGO'NUN SATIŞI 
     Milli Piyango'nun satışına ilişkin olarak da yatırımcılarla görüşmelerin bittiğini, teknik olarak çalışmaların tamamlanmak üzere olduğunu ifade eden Maliye Bakanı, satış yöntemi ve satış sonrası idarenin durumuyla ilgili küçük bir mevzuat değişikliğinin gerekebileceğini kaydetti. 
     Milli Piyango'daki satış şeklinin kar paylaşımı şeklinde olacağını, gözetici olarak Milli Piyango İdaresi'nin kalacağını kaydeden Bakan Unakıtan, ''Neticeye yaklaşmak üzereyiz Tahmin ediyorum Nisan ayı içerisinde bu çalışmaları bitireceğiz. Ondan sonra da ihale sürecinin başlatırız'' dedi. 
     
     İŞÇİLERİN MEMURİYETE GEÇİŞİ 
     Özelleştirme kapsamındaki işçilerden isteyenlerin memuriyete geçişine imkan sağlayacak yasal düzenlemenin Meclis'ten çekildiği hatırlatılarak, gelinen noktanın ne olduğu sorusuna da Unakıtan, şöyle cevap verdi 
     ''Mehmet Ali Şahin Bey'in başkanlığında bir çalışma yapılıyor. Bu çalışma henüz ham vaziyette... Yani özelleştirmede mağdur olan işçilerle ilgili olarak bir çalışma yapılıyor. Onların bazılarının mağduriyetlerinin giderilmesiyle ilgili çalışma yapılıyor. Ama genel çerçeve tam çıkmadan bir şey söylemek mümkün değil.'' 
     
     TÜPRAŞ'IN DEVRİ 
     Tüpraş'ın alıcı firmaya devrine ilişkin olarak da Unakıtan, ''Her şey normal yürüyor. Tahmin ediyorum bu ay içerisinde bitiririz'' diye konuştu. 
     Unakıtan, Tüpraş'ın karından ÖİB'ye aktarılacak kar konusunda ise yakında yapılacak genel kurulda rakamın netleşeceğini, ancak aktarılacak karın 160 milyon dolar civarında olacağını düşündüğünü söyledi. 
     Bir de nakit farkından dolayı ÖİB'ye aktarılacak kaynak bulunduğunu belirten Unakıtan, bunlarla birlikte İdare'ye aktarılacak rakamın 1.5 milyar doları bulacağını sözlerine ekledi. 
     
</TEXT>
</DOC>
