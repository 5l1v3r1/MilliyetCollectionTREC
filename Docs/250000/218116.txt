<DOC>
<DOCNO> 218116 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/27/guncel/agun.html </URL>
<DATE> 2004/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
TÖRE VAHŞETİ 
</HEADLINE>
<TEXT>

   Kuzeninin kocasından hamile kalan Gül Dünya Tören, kardeşleri tarafından sokak ortasında vuruldu, ancak şans eseri ölmedi... Durumu öğrenen kardeşlerden biri, genç kadının kaldırıldığı hastaneye ziyaretçi gibi girip kafasına nişan aldı 
      OSMAN KARA - ŞAKİR AYDIN - ELVAN EZBER - DİNÇER ŞEREF İstanbul 
   
   Gül Dünya Tören 22 yaşındaydı. İstanbul'un göbeğinde öz kardeşleri tarafından 14 saat arayla iki kez kurşunlandı. Çünkü töre böyle emrediyordu. Aile meclisi, yasak aşk yaşayan Gül Dünya'nın ölümüne karar vermişti. Tetikçiler önce sokak ortasında denedi, olmadı. Yaralı Gül Dünya hastaneye kaldırıldı. Yatırıldığı acil servisin girişinde polis bekliyordu. Ama tetikçi kararlıydı. Elini, kolunu sallayarak yanına girdi ve Gül Dünya'nın kafasına tek kurşun sıktı. Şimdi suçlu kim Aile meclisi mi, infazla görevlendirilen kardeşler mi, önlem almayan hastane mi, sığındığında ailesine teslim eden ve dün de yanında olmayan polis mi Yoksa töre cinayetlerine indirim öngören mevcut yasa mı 
   Bitlis Mutki'ye bağlı Erler köyünde yaşayan Gül Dünya Tören, amcasının kızının eşi Servet Taş'la birlikte oldu ve hamile kaldı. Karnı büyüyünce hamile olduğu ortaya çıkan Tören, bebeğin babasının Taş olduğunu söyledi. Taş köyden kaçarken, Tören de doğum yapana kadar amcası Mehmet Tören'in İstanbul'daki evine gönderildi. 
   
   Hamileyken polise sığındı 
   Bebeğini doğurduktan sonra öldürüleceğini anlayan Tören, hamileyken polise sığındı. Baba Şerif Tören, polise kızının köylerinde bir süre imamlık yapan Alaattin Ceylan'a 66 verilmesini istedi. Ve polis, Tören'i, Ceylan'a teslim etti. 2 ay önce doğuran Tören'in babası, torununun evlatlık verilmesini ve kızını gelip alacağını söyledi. Bu sırada aile meclisi de, Tören'in ölümüne karar verdi. Ferit Tören 20 ve ağabeyi İrfan Tören 24 kararı infaz edecek kişiler olarak belirlendi. İrfan Tören, Ceylan'ı arayarak, kardeşini Bursa'daki yakınlarının yanına yerleştireceklerini ve evlendireceklerini söyledi. İstanbul'a gelen İrfan Tören, önceki gün 13.30'da Ceylan'ın evine gitti. Ceylan'nın "Eşyaları hazırlıyoruz, biraz bekle" demesi üzerine Tören, "Eşyaya gerek yok" dedi. Şüphelenen Ceylan, "Esenler Otogarı'ndan sizi uğurlayacağım" dedi. Ağabey ve kız kardeş, evden çıkarak yürürken, pusuda bekleyen Ferit ablasını vurdu. Yaralanan Tören, hastaneye kaldırırken, iki kardeş kaçtı. 
   
   'Refakatçisiyim' dedi 
   Hayati tehlikesi bulunmayan Tören, ilk tedavisinin ardından Bakırköy Eğitim Hastanesi'ne sevk edildi. Gül Dünya'yı öldüremediklerini öğrenen iki kardeş, dün 03.45'te hastaneye gitti. Kardeşlerden biri güvenlik görevlisine "Gül Dünya'nın refakatçisiyim" diyerek içeri girdi. Ablasının kafasına tek kurşun sıkan Tören, diğer kardeşiyle kaçarken, Gül Dünya'nın beyin ölümü gerçekleşti. Polis soruşturma başlattı. 
   
   2.5 yıl yatıp çıkıyor    Yargı, töre cinayetine h l "haksız tahrik indirimi" uyguladığından, cinayeti işleyenler çok az cezalarla kurtulabiliyor. Yürürlükteki TCK'nın "Haksız Tahrik" başlıklı 51. maddesine göre, cinayeti ağır tahrik altında işleyenler idama mahk m edilmişse ceza 24 yıla, müebbete mahk m edilmişse 16 yıla kadar indiriliyor. İnfaz Kanunu'na göre, 16 yıla mahk m edilen bir kişi 6.5 yıl cezaevinde kalıp özgürlüğüne kavuşabiliyor. Yargıç cinayetin planlı olmadığına karar verir ve sanığa cinayet nedeniyle 24 yıl verirse, 51. maddeye göre cinayette tahrik varsa 3'te 2 oranında ceza indirimi yapılıyor. Böylece cezası 8 yıla kadar inebilen sanık, İnfaz Kanunu'na göre 2.5 yıl cezaevinde kalıyor. Yargıçlar genellikle töre cinayetlerinin tahrik altında işlendiğini düşündüklerinden, 51. maddeyi her olayda uyguluyor. TBMM Adalet Alt Komisyonu'nda görüşülen TCK tasarısında da başlangıçta bu hüküm değişmedi. Ancak kadın örgütleri ve sivil toplum kuruluşlarının tepkisi üzerine komisyon töre cinayetlerinde tahrik indirimi uygulanamayacağını karara bağladı. Tasarı böyle yasalaşırsa, töre cinayetlerini işleyenler "adam öldürme" hükümlerine göre ceza alacak. 
   
   
</TEXT>
</DOC>
