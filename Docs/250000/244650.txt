<DOC>
<DOCNO> 244650 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/02/yasam/ayas.html </URL>
<DATE> 2004/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Elvan'ın dönüşü Mercedes'le oldu 
</HEADLINE>
<TEXT>


Kamyonetle gittiği kamp sonrası Moskova'da Avrupa Şampiyonu olan milli atletimizi, Bolu Valisi makam otosu ve çiçeklerle karşılattı 

ERSİN ERCAN FIRAT KESKİNKILIÇ DHA 

Bolu Aladağ'daki kamp tesislerine 2 hafta önce 3 araç değiştirip köy minibüsüyle varabilen Avrupa Şampiyonu milli atlet Elvan Abeylegesse, Moskova dönüşü çiçeklerle ve Mercedes makam otosuyla karşılandı. 
Abeylegesse, Atina Olimpiyatları'na hazırlanmak için 15 Nisan'da Bolu Gençlik ve Spor Genel Müdürlüğü'ne bağlı Aladağ Gençlik İzcilik ve Spor Kampusu'nda kampa girdi. 
Aladağ'dan, Katar'daki yarışmalara giden ve birinci olan atlet, 14 gün önce Bolu'ya döndü. Abeylegesse, Bolu'dan Aladağ'a, Bolu Gençlik ve Spor Müdürlüğü'ne ait 2 kamyonet ve bir minibüsle yolculuk yaparak ulaştı. Abeylegesse ve arkadaşları burada antrenman sırasında bir ayıyla karşılaşıp korku dolu anlar da yaşadı. 

'Geldiğimizi bilmiyorlardı' 
Bu olayların ardından Moskova'daki Avrupa Şampiyon Kulüpler Kupası'nda 1500 metrede birinci olan Abeylegesse, dün kamp için milli atletler Tezeta Dsele ve Sabri Kara ile tekrar İstanbul'dan otobüsle Bolu'ya geldi. 
Ancak bu kez onları İstanbul kavşağında karşılayan Bolu Gençlik ve Spor İl Müdürü Mehmet Sertbaş, atletleri Bolu Valisi Mehmet Ali Türker'in Mercedes marka makam otomobiline davet etti. 
Bolu Valisi Mehmet Ali Türker'i ziyaret eden Elvan, gazetecilerin kamyonetli yolculuğu hatırlatması üzerine de, "Geleceğimizi bildirmemiştik. Gençlik ve Spor İl Müdürlüğü'ne gittiğimizde sadece kamyonet vardı, onunla götürdüler, bu normal" dedi. 

'Ayı, Elvan'a yetişemez' 
"Antrenmanda yine ayı görsen, ne yaparsın " sorusuna Abeylegesse, "Belki gelmez, ama yine karşımıza çıkarsa bekleriz" karşılığını verirken, Vali Türker de "Ayı çıksa ne olur Ne kadar koşabilir ki, Elvan'ın tozuna yetişemez" dedi. 
Öğle yemeğini Karacasu'daki Özel İdare Müdürlüğü'ne ait restoranda yemek üzere Vali Türker'le valilik binasından çıkan Abeylegesse, Sertbaş'ın 'Şahin' marka makam otomobiline yöneldi. Ancak milli atlet, Vali Türker'in teklifi üzerine yine onun Mercedes marka makam otomobiliyle tesislere gitti. 


</TEXT>
</DOC>
