<DOC>
<DOCNO> 245587 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/05/son/sonsiy03.html </URL>
<DATE> 2004/06/05/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
İsveç'ten Türkiye'nin AB üyeliğine destek... 
</HEADLINE>
<TEXT>

     İsveç'in Ankara Büyükelçisi Anne Dismorr, ''ülkesinin, Türkiye'nin Avrupa Birliği'ne AB tam üyeliğinin mümkün olan en kısa sürede gerçekleşmesinin arkasında olduğunu'' bildirdi. 
     ''İsveç'in Ulusal Günü'' dolayısıyla İsveç'in Ankara Büyükelçiliği, İstanbul Başkonsolosluğu, Ticaret Merkezi ve Mimar Sinan Güzel Sanatlar Üniversitesi Endüstri Ürünleri Tasarımı Bölümü'nce, ''İsveç Tasarımının Dünü, Bugünü ve Yarını'' başlıklı etkinlik, İstanbul'da gerçekleştirildi. 
     Tophane-i Amire Kültür Merkezi'nde düzenlenen etkinliğin açılışında konuşan İsveç'in Ankara Büyükelçisi Dismorr, ülkesinin 500 yıl önce bağımsızlığını ilan ettiğini anlatarak, bu nedenle 6 Haziran'ın ''Bağımsızlık Günü'' olarak kutlandığını söyledi. 
     İsveç dışındaki en büyük etkinliğin bu yıl Türkiye'de bugün İstanbul'da yapılan, yarın da Ankara'da gerçekleştirilecek bu etkinlikler olduğunu vurgulayan Dismorr, ''Bu, Türkiye ve İsveç arasında temasların arttığını ve ilişkilerin geliştiğini gösteren bir olaydır'' dedi. 
     Dismorr, etkinlikte İsveç tasarım ürünlerinin gösterileceğini, konuya ilişkin seminerde de çeşitli uzmanların sunumlarının yer alacağını belirterek, ayrıca İsveç markası Volvo'nun yeni tasarımı olan otomobilin de sergileneceğini bildirdi. 
     Türkiye'nin AB üyeliğine de değinen Büyükelçi Dismorr, son dönemde Türkiye'nin AB üyeliği yolunda gerçekleştirdiği etkileyici reformlara tanıklık edildiğine dikkat çekerek, şunları kaydetti 
     ''Aralık 2004'te Türkiye'nin AB ile üyelik müzakere takvimi belirginleşecek. İsveç, Türkiye'nin tam üyeliğinin mümkün olan en kısa sürede gerçekleşmesinin arkasındadır.'' 
     
     ''TASARIMIN EN ÜST NOKTASI'' 
     Daha sonra yapılan seminerde konuşan Mimar Sinan Üniversitesi Endüstri Ürünleri Tasarım Bölümü Başkanı Prof. Dr. Önder Küçükerman da, yıllardır öğrencilerine İsveç tasarımlarını ''tasarımın en üst noktası'' olarak anlattıklarını ifade ederek, bugün bu tasarımları yapanların birarada bulunmasının çok heyecan verici olduğunu söyledi. 
     İsveç ile Türkiye arasındaki tasarım ilişkilerine de değinen Prof. Dr. Küçükerman, bin yıl kadar önce Karadeniz'e gelen Vikingler'in, Karadeniz'in bugünkü mimarisi ve gemi tasarımında etkilerinin görüldüğünü bildirdi. 
     Prof. Dr. Küçükerman, 19. yüzyıldan itibaren İsveç tasarımının etkilerinin Türk topraklarında bariz olarak görülmeye başladığını da anlatarak, Dolmabahçe Sarayı ve Yıldız Sarayı'ndaki pek çok mobilya ve eşyanın İsveç tasarımı olduğunu kaydetti. 
     ''İsveç Tasarımının Dünü, Bugünü ve Yarını'' başlıklı etkinlik, yarın saat 15.00'te Ankara'daki İsveç Büyükelçiliği konutunda tekrarlanacak. 
     
</TEXT>
</DOC>
