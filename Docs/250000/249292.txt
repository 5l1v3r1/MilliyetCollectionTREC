<DOC>
<DOCNO> 249292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/19/son/sontur12.html </URL>
<DATE> 2004/06/19/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Çıkan kavgada tabancayla başından vurulan genç, öldü... 
</HEADLINE>
<TEXT>

     Sarıyer'de çıkan kavgada, bir genç başından tabancayla vurularak öldürüldü. 
     A.A muhabirinin aldığı bilgiye göre, gece saatlerinde Çayırbaşı Mahallesi Testiciler Sokak'ta, Suat Seyhan 23 ile bazı kişiler arasında tartışma çıktı. 
     Tartışmanın kavgaya dönüşmesi üzerine Seyhan, bir kişi tarafından tabancayla başından vuruldu. 
     Kaldırıldığı İstinye Devlet Hastanesi'ndeki ilk müdahale sonrası Taksim Eğitim ve Araştırma Hastanesi'ne sevk edilen Seyhan, burada hayatını kaybetti. 
     Seyhan'ı vuran ve kavgaya karışan kişiler ise olay yerinden kaçtı. 
     Polisin bu kişileri yakalamak için çalışması sürüyor. 
     
     AYNI MAHALLEDE YANGIN 
     Bu arada, cinayetin işlendiği mahalledeki 2. Testiciler Sokak'ta, sabah saatlerinde 3 katlı bir binanın 2. katı ile yakınında bulunan bir gecekonduda aynı anda yangın çıktı. 
     Kısa sürede büyüyen yangınları söndürmek isteyen vatandaşlardan biri, elinden yaralandı. 
     Ardından olay yerine gelen Sarıyer, İstinye ve Şişli itfaiye ekiplerince müdahale edilen yangınlar, diğer binalara sıçramadan söndürüldü. 
     Kundaklama nedeniyle çıkmış olabileceği sanılan yangınlar sonucunda, gecekondu ile binada maddi hasar oluştu. 
     Yangınların kesin çıkış nedeninin belirlenmesi için çalışmalar sürerken, gecekondu ile dairede oturanların akraba olduğu belirtildi. 
     Polis yetkilileri, cinayet ve yangınlara ilişkin soruşturmanın sürdüğünü, olayların birbiriyle bağlantısı olup olmadığının da araştırıldığını bildirdiler. 
     
</TEXT>
</DOC>
