<DOC>
<DOCNO> 239973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/14/son/soneko16.html </URL>
<DATE> 2004/05/14/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Bilişim sektörü gelecekten umutlu... 
</HEADLINE>
<TEXT>

     Ekonomik krizler yüzünden ertelenmiş yatırımların uygulanmaya konmasının, bilişim sektörünün yüzünü güldürdüğü bildirildi. 
     Türkiye'nin önde gelen yazılım şirketlerinden LOGO Business Solutions'ın Genel Müdürü Birol Cabadak, ülkede bilişim sektörünün, yazılım payı 250-300 milyon dolar olmak üzere toplam 2 milyar 500 milyon dolarlık pazara sahip olduğunu söyledi. 
     Türkiye'deki bir milyon adet küçük ve orta bütçeli işletmeden KOBİ sadece yüzde 25'inin bilgisayar kullandığını kaydeden Cabadak, ''Bu işletmelerin bilgisayar kullanımıyla sağladığı katma değer de, ayrıca bir soru işareti. Çünkü, bilgisayardan yeterli verim alınamıyor. Bu açıdan bakınca, yazılım sektörünün önünde çok büyük bir fırsat olduğunu görüyoruz'' dedi. 
     Cabadak, şirketlerin, ekonomik kriz dönemlerinde ilk olarak bilişim yatırımlarını durdurduğunu belirterek, piyasanın dengeye ulaşması nedeniyle yazılım pazarının büyüyeceğini düşündüğünü vurguladı. 
     ''Teknopark''ların, sektördeki gelişimi tetikleyeceğini ifade eden Cabadak, şöyle konuştu 
     ''Gebze Organize Sanayi Bölgesi'nde bulunan teknoparktan biz de yararlanıyoruz. Bu alanlar, bilişime yatırım yapan şirketlere, başta vergi indirimi olmak üzere büyük avantajlar sunuyor. Teknoparklara vergi kaçırma yolu olarak bakılmaz ise yurtdışıyla rekabet edecek yazılımların üretileceğini düşünüyoruz.'' Cabadak, bilişim sektörü için eğitimli insan bulmanın zorluğuna değinerek, ''Teknopark''ların insan gücü maliyetlerine de olumlu etkisinin bulunduğunu dile getirdi. 
     Birol Cabadak, bilişim sektöründeki gelişimin ekonomik krizler yüzünden kesintiye uğradığına işaret ederek, sektörün geleceğinin, ertelenmiş yatırımların devreye girmesiyle çok parlak gözüktüğünü sözlerine ekledi. 
     
</TEXT>
</DOC>
