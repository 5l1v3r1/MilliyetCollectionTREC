<DOC>
<DOCNO> 230640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/12/son/soneko29.html </URL>
<DATE> 2004/04/12/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Merkez Bankası, İktisadi Yönelim Anketi Mart ayı sonuçlarını açıkladı 
</HEADLINE>
<TEXT>

     Merkez Bankası, katılımcıların genel gidişat konusundaki olumlu görüşlerinde son iki aydır görülen gerilemenin, Mart ayıyla birlikte yeniden tersine dönerek önemli oranda güçlendiğini bildirdi. 
     Merkez Bankası, sanayi sektöründe faaliyet gösteren 461 özel firma yöneticisi arasında yapılan İktisadi Yönelim Anketi Mart ayı sonuçlarını açıkladı. 
     Buna göre, iç talebe ilişkin iç piyasadan alınan yeni sipariş miktarı ve iç pazara satılmış olan mal hacmi son üç ay eğilimlerinde, geçen aya ve özellikle geçen yılın aynı ayına kıyasla belirgin bir iyileşme oldu. 
     İç talebe ilişkin olarak gelecek üç aydaki artış beklentilerinde ise geçen ayki güçlenme bu ay da devam etti. Dış talebe ilişkin olarak ihracat piyasasından alınan yeni sipariş miktarı ve dış pazara satılmış olan mal hacmi son üç ay değerlendirmeleri, geçen ay ve geçmiş yılların aynı dönemleri ile karşılaştırıldığında ihracattaki güçlü eğilimi korundu. 
     Gelecek üç ayda ise ihracattaki bu olumlu gidişatın sürmesinin beklenirken, diğer taraftan önümüzdeki üç ayda ihracat siparişi alınmasını kısıtlayabilecek faktörler arasında ''fiyat rekabetini'' gösterenlerin oranı, geçen aydaki yüksek değerini genel olarak korudu. 
     
     STOK MİKTARI 

     Son üç ayın iç ve dış talep bakımından olumlu bir dönem olduğunun belirtilmesine rağmen, mamul mal stok miktarına ilişkin son dönem değerlendirmeleri, bir önceki aya kıyasla bir miktar artışa işaret etti. 
     Fakat gelecek üç aylık dönemde düşüş bekleyenlerin lehine olan seyir, geçen aydan sonra bu ay da güçlenirken, hammadde stoklarında ise son üç aylık dönemde stoklarının azaldığını belirtenlerin lehine olan seyir zayıfladı ve gelecek üç aylık dönemde de bu seyrini koruması beklendi. 
     
     KAPASİTE KULLANIMI 

     Mart ayında kapasite kullanım eğiliminin, geçen aya kıyasla belirgin şekilde artarak ''daha fazla'' kapasite ile çalıştıklarını belirtenlerin lehine dönerken, geçmiş yılların aynı dönemiyle karşılaştırıldığında, en yüksek tarihi değerini aldı. 
     Üretim hacminde son üç aya ilişkin olumlu değerlendirmeler, Mart ayı talep ve kapasite kullanım oranı değerlendirmelerine paralel olarak önemli oranda iyileşti. 
     Gelecek üç aylık dönemdeki üretime ilişkin olumlu beklentiler ise geçen ayki seyrini güçlenerek devam ettirdi. 
     Toplam istihdam miktarında, son üç ay değerlendirmelerinin geçen ayki olumsuz seyri genel olarak korunurken, gelecek üç aylık dönemde ise istihdam beklentilerinde geçen aya kıyasla bir miktar artış oldu. 
     
     ORTALAMA BİRİM MALİYET 

     Ortalama birim maliyeti, son üç ay artış eğiliminde iki aydır görülen yükseliş Mart ayında durakladı ve gelecek üç aylık dönemdeki maliyet artış beklentileri, geçen aya kıyasla önemli oranda geriledi. 
     Diğer taraftan aynı dönemin yeni alınan iç pazar siparişleri için ortalama fiyat beklentilerinde, ortalama birim maliyet beklentilerine paralel artış beklentileri zayıflamaya devam etti. 
     Ortalama birim maliyet ve yeni alınan iç pazar siparişleri için ortalama fiyat artışı beklentileriyle uyumlu olarak, gelecek üç aylık dönemdeki TEFE enflasyonu azalış beklentileri geçen aydan sonra yeniden güçlendi. 
     2004 yılı sonu ve gelecek on iki aydaki TEFE enflasyonu beklentilerinin ise sırasıyla yüzde 13.4 ve yüzde 12.8 olarak belirtildiği görüldü. 
     Sonuçta katılımcıların, genel gidişat konusundaki olumlu görüşlerinde son iki aydır görülen gerilemenin, Mart ayıyla birlikte yeniden tersine dönerek önemli oranda güçlendiği dikkati çekti. 
     Buna göre içinde bulunduğu sanayi dalı hakkında bir ay öncesine kıyasla ''daha iyimser'' olanların oranı Şubat ayında yüzde 27.2 iken, bu dönemde yüzde 34.8'e çıktı. ''Daha kötümser'' olanların oranı ise yüzde 10.5'ten 9.3'e geriledi. 
     
     GÜVEN ENDEKSİ YÜZDE 4.5 ORANINDA ARTTI 

     Merkez Bankası tarafından düzenlenen İktisadi Eğilim Anketi Reel Kesim Güven Endeksi MBRKGE , Mart ayında bir önceki aya göre yüzde 4.5 oranında artarak 108 seviyesine ulaştı. 
     Merkez Bankası, Reel Kesim Güven Endeksi Mart ayı genel değerlendirme sonuçlarını açıkladı. 
     Buna göre, Ocak ayından beri düşüş gösteren Endeks, Mart ayında bir önceki aya göre yüzde 4.5 oranında artarak 103.3'den 108 seviyesine ulaştı. 
     Endeks, 2004 yılının Mart ayında geçen yılın aynı dönemine göre yüzde 18.4 arttığı görüldü. 2003 yılının Mart ayında endeks 91.2 seviyesinde idi. 
     Ekonomik faaliyetlerdeki dönüş noktalarını öncüleme özelliğine de sahip olan endeks, ''önümüzdeki dönemlerde sanayi üretim endeksi artış eğiliminde bir miktar hızlanma olabileceğine'' işaret etti. 
     Endeksi oluşturan anket sorularına ait yayılma endeksleri Şubat ayına kıyasla incelendiğinde, iç pazara satılan mal hacmi eğilimi yüzde 10.5 oranındaki artışla en fazla yükselen kalem olurken bu artışı genel gidişat eğiliminde yüzde 7.5 oranındaki yükseliş takip etti. 
     Toplam sipariş eğiliminde görülen yüzde 10.4 oranındaki artışın, bu kalemin bir önceki ayda gerçekleşen mevsimsel gerilemeyle karşılaştırılmasından kaynaklandığı, bu etkilerden arındırıldığında ise aynı seviyeyi koruduğunun söylenebiliceği ifade edildi. 
     Diğer alt kalemlerden yatırım harcaması beklentisi yüzde 3.6 oranında artarken, toplam istihdam beklentisi ile hammadde stok eğilimindeki artışlar daha sınırlı kaldı. 
     Öte yandan, yüzde 3.8 oranında artış gösteren mamul mal stok eğilimi endeksi azaltıcı yönde etkileyen tek kalem oldu. 
     İhracat imkanları ile üretim hacmi beklentisinde görülen artışların bir kısmının ise mevsimsel kaynaklı olduğu düşünüldü. 
     Bir önceki yılın Mart ayına göre karşılaştırma yapıldığında, mamul mal stok eğilimi haricindeki tüm kalemlerin geçen seneki seviyelerinin üstünde değerler aldığı görüldü. 
     Güven endeksi, üst düzey yöneticilerin bugünkü iş durumlarını nasıl değerlendirdiklerini ve geleceğe ilişkin beklentilerinin bir fonksiyonu olan toplulaştırılmış gösterge niteliğini taşıyor. 
     Bu kapsamda 100 değeri, ekonomik faaliyetlere ilişkin istikrarlı görünümü ifade ederken, bunun altındaki değer ''güvenin azaldığı'', üstündeki değer ise ''güvenin arttığı'' anlamına geliyor. 
     
</TEXT>
</DOC>
