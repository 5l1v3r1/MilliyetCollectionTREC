<DOC>
<DOCNO> 235644 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/28/son/sonspo29.html </URL>
<DATE> 2004/04/28/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
İtalya... Parma'nın iflası yargı tarafından tescil edildi... 
</HEADLINE>
<TEXT>

     İtalya Birinci Futbol Ligi Serie A takımlarından AC Parma'nın iflas nedeniyle borçlarını ödemeyecek duruma düştüğü mahkeme tarafından tescil edildi. 
     Parma Mahkemesi, bugün yaptığı değerlendirmede, 31 Ocak 2004 tarihi itibarıyla 309.5 milyon Euro borçlu konumdaki AC Parma Kulübü hakkında aciz kararı aldı. 
     İtalya Üretim Faaliyetleri Bakanı Antonio Marzano tarafından hileli iflas skandalı sonrasında Parmalat grubunun başına ''olağanüstü komiser'' sıfatıyla atanan Enrico Bondi, geçtiğimiz günlerde bakanlığa hitaben yazdığı bir yazıda, AC Parma hakkında haciz kararı alınması gerektiği yönünde görüş bildirmişti. 
     Parma Mahkemesi'nin bugün aldığı kararla, AC Parma'nın, borçlarını ödeyemecek duruma düştüğü yargı tarafından da tescil edilmiş oldu. 
     İtalya'nın uluslararası dev gıda şirketi Parmalat'ta, bütçe usülsüzlüklerinin ve hileli iflas girişimlerinin açığa çıkmasıyla yaşanan ekonomik kriz, söz konusu grup tarafından finanse edilen AC Parma'nın da sıkıntıya düşmesine yol açmıştı. 
     Halen 52 puanla Serie A'da 6. sırada yer alan AC Parma'nın, sezon sonunda satışa sunulması bekleniyor. 
     
</TEXT>
</DOC>
