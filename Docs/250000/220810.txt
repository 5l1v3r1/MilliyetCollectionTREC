<DOC>
<DOCNO> 220810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/08/son/sontur21.html </URL>
<DATE> 2004/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye-AB troykası toplantısı sona erdi... 
</HEADLINE>
<TEXT>

     Türkiye'nin AB sürecine ilişkin değerlendirmelerin yapıldığı Türkiye-AB Troykası toplantısı sona erdi. 
     Devlet Konukevi'nde saat 10.00'da başlayıp, çalışma yemeğiyle devam eden görüşmeler toplam dört buçuk saat sürdü. 
     Toplantıda, Dışişleri Bakanı ve Başbakan Yardımcısı Abdullah Gül, AB-Troykası heyetinde bulunan AB Dönem Başkanı İrlanda'nın Dışişleri Bakanı Brian Cowen, bir sonraki dönem başkanı Hollanda'nın Dışişleri Bakanı Ben Bot ve AB Komisyonu'nun genişlemeden sorumlu üyesi Günter Verheugen ile biraraya geldi. Görüşmelere AB Konseyi Genel Sekreteri ve Ortak Dış Politika ve Güvenlik Yüksek Temsilcisi Javier Solana da katıldı. 
     Türkiye'nin AB'ye katılım süreci çerçevesinde gelecek dönemde yapılacak çalışmaların ele alındığı toplantıda, her iki tarafı da ilgilendiren bölgesel ve uluslararası konular değerlendirildi. 
     
     ORTAK BASIN TOPLANTISI 
     Dışişleri Bakanı ve Başbakan Yardımcısı Abdullah Gül, görüşmelerin ardından düzenlenen ortak basın toplantısında yaptığı açıklamada, Helsinki Zirvesi'nden bu yana Türkiye ile AB arasındaki siyasi istişarelerin sıklıkla yapıldığını belirterek, Türkiye ile AB arasındaki ilişkilerin gözden geçirildiğini ve alınan mesafelerin dikkatlice incelendiğini söyledi. 
     Gül, bu çerçevede bugünkü toplantıda, Türkiye'ye 2004 sonunda müzakere tarihi verilebilmesi için gerekli siyasi kriterlerin Türkiye'de uygulanıp uygulanmadığını detaylı olarak gözden geçirme fırsatı bulduklarını kaydetti. 
     Kıbrıs'taki gelişmelere ilişkin de AB temsilcilerine bilgi verdiğini kaydeden Gül, Türkiye-AB sürecinin yanı sıra bazı bölgesel ve uluslararası konuları da görüştüklerini belirtti. 
     Gül, ayrıca İran, Afganistan, Ortadoğu süreci, Güneydoğu Kafkaslar'ı da ele aldıklarını belirterek, siyasi istişarelerin önümüzdeki günlerde devam edeceğini bildirdi. 
     Bakan Gül, Yunanistan'daki seçim sonuçlarının Kıbrıs sürecine etkisine ilişkin bir soru üzerine, Yunanistan halkının karar verdiğini ve en kısa sürede hükümetin kurulacağını umduklarını söyledi. 
     Kıbrıs sürecine Yunanistan'daki iki önemli liderin de pozitif yaklaştıklarını belirten Gül, liderlerin süreci seçim malzemesi yapmadıklarını kaydetti. 
     Dışişleri Bakanı ve Başbakan Yardımcısı Abdullah Gül, ''Günü geldiğinde, eğer iki taraf çözemeyip bizlere kalırsa Türkiye ve Yunanistan en üst seviyede toplantılara katılıp gerekli katkıyı verecekler'' diye konuştu. 
     
</TEXT>
</DOC>
