<DOC>
<DOCNO> 236795 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/03/spor/spo03.html </URL>
<DATE> 2004/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Zehir zemberek 
</HEADLINE>
<TEXT>


Galatasaray Teknik Direktörü Hagi, futbolcuların oyunundan yakındı, "Tok olan varsa, gelsin söylesin. Bizi engellemesin. Ben o durumda futbolu bırakmıştım" diye konuştu 

ERHAN TELLİ 


Özür diledi 
İSTANBULSPOR karşısında kaybedilen iki puana çok sinirlenen Galatasaray Teknik Direktörü Hagi, futbolcularını hırslarını kaybettiklerinden dolayı suçladı, Olimpiyat Stadı'na gelen taraftarlardan da özür diledi. Alex'in golünden sonra çok sinirlenen ve kulübenin mikasını tekmeyle kıran Rumen çalıştırıcı, "Bu bir spor... Kazanırsınız ya da kaybedersiniz. Ama sahadan çıkarken her şeyinizi verdiğinizi bilerek ayrılırsınız. Ben bunu göremedim" diye konuştu. 

'Bazıları yoktu' 
FUTBOLCULARIN bazılarının kafalarının stadda olmadığını, bazılarının sahada bile bulunmadığını vurgulayan Hagi, "Sahada böyle davranış gösteren ve bu kadar konsantre olmadan oynayan bir takım olduğumuz için taraftarımızdan özür dilemek istiyorum" ifadesini kullandı. Hagi şöyle devam etti "Herhalde bazı oyuncular için her şey bitmişti. Böyle bir tavırla hiçbir yere gelemeyiz. Daha hırslı olmaları gerekiyor. İstanbulspor'un durumu bizi hiç ilgilendirmezdi." 

'Her şeyin başı hırs' 
BU maça çıkarken kazanmak için formda oyunculardan kurulu bir takım sahaya çıkardığını vurgulayan Hagi, "Aynı oyuncular Ankaragücü, Denizlispor ve Malatyaspor maçlarına da çıkan oyunculardı. Gerçek şampiyon oyuncular, hırslı oyunculardır. Hırs bitince hiçbir şey olmaz. Oyuncuların davranışları iyi olmayınca kırgın olurum. Beni en fazla kızdıran şey, bu olur. Biz Galatasarayız. Oyuncularımın bunu bilmesi gerekir" yorumunu yaptı. 

Transfer sitemi 
TRABZONSPOR karşısında kazanmak istediklerini belirten Hagi, son olarak futbolcularına şu uyarıyı yaptı "Oyunculardan birisi bile toksa doymuşsa , gelsin söylesin, bizi engellemesin. Ben o seviyeye gelince futbolu bıraktım." Transfer konusunda da sitemde bulunan Galatasaray Teknik Direktörü, "Tabii ki oyuncu alınacak. Ancak ben salı günü yok diyorum, çarşamba günü liste çıkıyor " dedi. 

Orhan'dan tepki 

HAGİ'NİN 30. dakikada oyundan aldığı Orhan Ak büyük tepki gösterdi. Rumen hoca tarafından kenara erken alınmasına sinirlen Galatasaraylı futbolcu, yedek kulübesi yerine soyunma odalarına gitmeyi tercih etti. Bu arada sezon sonunda gönderilmesi düşünülen Ömer ve Murat ile, Beşiktaş ile anlaştığı söylenen ve bir türlü sözleşme imzalamaya yanaşmayan Berkant 18 kişilik kadroya alınmadı. 


</TEXT>
</DOC>
