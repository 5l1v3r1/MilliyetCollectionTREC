<DOC>
<DOCNO> 249508 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/21/dunya/dun01.html </URL>
<DATE> 2004/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Suudi polisinden El Kaide'ye yardım 
</HEADLINE>
<TEXT>



El Kaide örgütüne bağlı olduğu belirtilen bir grup, Suudi Arabistan'da öldürdüğü Amerikalı rehine Paul M. Johnson'ın kaçırılmasına, Suudi polisi içindeki sempatizanların yardım ettiğini öne sürdü. "Cihadın Sesi" adlı internet sitesinde yer alan haberde, Johnson'ın kaçırılışı sırasında, militanların kullandığı polis üniformaları ve araçlarının, polis teşkilatından bazı görevliler aracılığyla elde edildiği iddia edildi. Sitede ayrıca, geçtiğimiz cuma öldürülen El Kaide'nin Suudi Arabistan lideri Abdülaziz El Mükrin'e ait olduğu iddia edilen bir yazı yer aldı. Yazıda, Johnson'ın öldürülmesinin haklılığı savunuldu. 
Öte yandan, başkent Riyad'da başlatılan El Kaide militanlarına yönelik operasyon, dün de sürdü. Kent merkezinde, polisle çatışmaya giren militanların saklandığı bir ev, güvenlik güçleri tarafından kuşatıldı. 


</TEXT>
</DOC>
