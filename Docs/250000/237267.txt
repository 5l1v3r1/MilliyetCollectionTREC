<DOC>
<DOCNO> 237267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/04/son/sonspo24.html </URL>
<DATE> 2004/05/04/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Birinci Beşiktaş, ununu elemiş, eleğini asmış bir takım... 
</HEADLINE>
<TEXT>

     Birinci Süper Futbol Ligi'nde kalma mücadelesi veren Akçaabat Sebatspor, hafta sonu deplasmanda yapacağı Beşiktaş maçının hazırlıklarını sürdürüyor. 
     Teknik Direktör Mehmet Birinci, ligden düşmeme mücadelesi veren İstanbulspor, Bursaspor ve kendilerinin hafta sonunda çok önemli karşılaşmaları bulunduğunu belirterek, ''Bu maçlardan alınacak sonuçlara göre lig erken bitebilir'' dedi. 
     Birinci, Beşiktaş maçından galibiyetle ayrılıp rakiplerinin puan kaybıyla son haftaya rahat girmek istediklerini kaydederek, şöyle konuştu 
     ''Önce kendi maçımız önemli. Biz İstanbul'a Beşiktaş maçından galibiyetle ayrılmak için gideceğiz. Beşiktaş'ın ligde bir iddiası kalmadı. Ununu elemiş, eleğini asmış bir takım. Bizim daha fazla puana ihtiyacımız var. Kazanmak için elimizden gelen her şeyi yapacağız.'' Kırmızı-beyazlı takımda daha önce sezonu kapadıkları açıklanan Muzaffer ve Selahattin'in Beşiktaş maçında forma giyemeyeceği, Mehmet Yılmaz ve Marek'in ise maça yetiştirilmeye çalışıldığı bildirildi. 
     
</TEXT>
</DOC>
