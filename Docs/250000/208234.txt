<DOC>
<DOCNO> 208234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/13/magazin/yazdud.html </URL>
<DATE> 2004/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Reina ve by Karaf yıkılıyo 
</HEADLINE>
<TEXT>

   Ahmet Eraslan ve ünlü mankenlerden Şam çıkarması, yemeğin zirvesindeki isim Centro, Ertekin'den yenilikler, Bebek'te bir klasik Tonoz... 
   
      
   Çok sevgili ağabeyim Ergun Berksoy'un nişanlısı Petra bir süredir İstanbul'daydı. Ona İstanbul eğlence yaşamında bir tur attırmak da, ayıptır söylemesi, işin profesörü olarak tabii bana düştü. Sezar Otelleri ve Aprido Mayoları'nın patronu olan Ergun Ağabey sonunda aradığı mutluluğu Petra'da buldu. Çiçeği burnunda bir hakim olan Petra, mayıs ayından itibaren yaşadığı kent Prag'ı bırakıp Türkiye'ye yerleşecek ve Ergun Ağabey'in hukuk danışmanı olacak. Petra, Ergun Ağabey, mimar arkadaşları Nilgün ve Bülent Batukan ile birlikte Kuruçeşme'deki Reina'ya yemeğe gittim. İşletme ortağı, beyefendi bir insan olan sevgili Ali Ünal güzel bir loca ayırmış. Büyük patron Memo Mehmet Koçarslan yeni yılı geçirmek üzere eşi Müge ve çocuklarının yanına, Amerika'ya gitmiş. O gece yemekte bar da tıklım tıklımdı. Ben kışlık Reina'da ilk kez yemek yiyeceğim için mönüyü inceliyordum ki mutfak şefi Tevfik Alpaslan yanımıza geldi. Yakışıklı şef Erkan Ünal ile birlikte bize yardımcı oldu. Tevfik ve ekibini hem mönü, hem de lezzet konusunda çok başarılı buldum. Masadaki herkes yediği ön ve ana yemeklerden keyif aldı. Hele tatlıları hiç sormayın. Neler yemedik ki Ben ve Bülent başlangıç olarak taze enginar göbeğinde deniz ürünleri aldık. Ergun Ağabey içinde kiraz, çiğ mantar, susamlı lavaş olan parmezanlı roka salatası istedi. Petra beyaz şarap soslu salyangoz, Nilgün ıspanak ve beyaz şarapla tatlandırılmış karides tava tercih etti. Ana yemekte ben ve Bülent yine aynı tercihi yaptık porcini mantarlı, domatesli ve kekikli süt danası madalyonları, Ergun Ağabey Endonezya usulü yapılmış, Asya sebzeleri eşliğinde yaban ördekten yana verdi kararını. Petra ızgara kalamar, Nilgün içinde zencefilli mantar yahnisi ve patlıcan olan et yedi. Finalde ortaya mangolu parfe, amaretto likörlü-tarçınlı ve balla karamelize edilmiş elmalı tart, ardından da çikolata defilesi geldi. Tabii Ergun Ağabey hariç, hepimiz tatlılar karşısında mest olduk. Bir ara yanımıza yazlık ve kışlık Reina'nın müzik direktörü sevgili Suat Ateşdağlı geldi. Bence Suat, Reina için nimet. Çünkü yemekte ve bar saatinde müziği o kadar güzel ayarlıyor ki çok şık bir ambians yaratıyor. Reina yemek ve bar olarak kaçmaz. Rezervasyon için 0212 259 59 19. Bir başka akşam da Petra deniz mahsullerini çok sevdiği için Reina'nın üst katında açılan by Karaf'a gittik. Oranın mönüsü balık, mezeleri de deniz mahsullerinden meydana geliyor. Uluslararası koreograf Uğurkan Erez bize eşlik etti. Aslında ben by Karaf'ı, Ankara'dan ve Bodrum Havana'dan biliyorum. Patronlar Gül-Kaya Demirer çifti, bu işi çok iyi biliyor. Nitekim İstanbul-Nişantaşı'nda açtıkları Niş de restoran ve bar olarak çok başarılı. Ama by Karaf'ı gerçekten görmelisiniz. Bence dünyanın hiçbir yerinde şıklığı ve sadeliği böylesine kusursuzca birleştiren bir 'uç noktada deniz mahsulleri mönüsü'ne sahip bir yer daha yok. Bütün o orijinal mezeleri Gül hazırlamış. Dekorasyonu da Antalya Hillside Su Otel'e imza atan genç ve başarılı mimar Eren Talu yapmış. Eren, tabir-i caiz ise uçmuş. Hakikaten muhteşem bir yer yapmış. Bembeyaz bir dünya. O masalar, sandalyeler, servis tepsileri, garsonların giyimi görmeye değer. Fiyat açısından çekinmeyin. Bu güzelliğe, meze ve balıkların lezzetine karşın fiyatlar orta halli bir balık lokantası kadar. Biz seçimi, sevgili Gül ve şef Osman'a bıraktık. Her şey ortaya geldi. Hafif sarmısaklı-kerevitli ızgara böreği bir olaydı. Karışık biberli hafif acılı kıvırcık kalamar, porcini mantarlı-kurutulmuş domatesli fener balığı, ızgara ahtapot bacağı, tarakta karides, ahtapot pane... İçinizden "Boşan da semerini ye" diyenler olabilir tabii. Ama kızmayın, test etmek için hepsinden azar azar tattım. Çekinmesem daha yediklerimi sayacağım ılık pastırmalı fava, kara lahana salatası... Tabii balığa yer kalmadı ama Gül fırında ekmekte bir levrek gönderdi, mükemmeldi. Sıcacık bir mekan olan by Karaf'a bayıldım. Siz de yemeklere, özel imalat ekmeklere, ambiansa, müziğe bayılacaksınız. Telefon numarası 0212 327 07 07. 
   
      Türk modacısı ve ünlü mankenler Şam'da    Suriye'nin başkenti Şam'da yarın akşam muhteşem bir defile ve gösteri yapılacak. Davetliydim ama yoğun tempo yüzünden gidemedim. Ne yalan söyleyeyim, buna da üzüldüm. Çünkü Şam merak ettiğim bir yer. Neyse, Türk Makine Fuarı çerçevesinde Expotim Uluslararası Fuar Organizasyonu A.Ş.'nin gerçekleştirdiği gecede görkemli bir defile yer alacak. Koreografisini sevgili Uğurkan Erez'in yapacağı defile niye görkemli diye düşünebilirsiniz. Basit, çünkü başarılı modacı Ahmet Eraslan'ın kıyafetleri tanıtılacak. Tuğba Özay, Tuğçe Güder, Özge Ulusoy, Yüksel Ak, Sanem Balcı, Ebru Güzel, Irmak Atuk, Ayçam İnci, Gizem Damga ve Pınar Tezcan podyuma çıkan güzeller. Defile sonrasında da Demet Akalın sahne alacak. Efendim, geçenlerde Ortaköy'de bir tur attım. Ortaköy'ün simgesi olan, sevgili Ertekin Dinçay'ın sahibi olduğu Cafe Des Theatres'a da uğradım. Fazla hareketli değildi. Ertekin birkaç gün önce Bursa'dan, Cavit Çağlar ile görüşmeden gelmiş. Ertekin bazı ünlü tekstil markalarına image-maker'lık yapacakmış. Ama önce kendi mamullerini satacak. Eşofman, tişört, kazak gibi. Yeşim Tekstil'in patronu olan Cavit Ağabey Çağlar ile bu yüzden görüşmüş. Cafe Shop adını verdiği dükkanda ayrıca takılara da yer verecek. Ertekin, Ortaköy esnafını Cafe Des Theatres'a çekmek için ucuz bir mönü hazırlıyor. İçinde salata, ana yemek, tatlı ve içecek bulunacak. Fiyatı 5-7.5 milyon olacak. Ertekin, Cafe Des Theatres'ın şimdiki mönüsünden de pek çok çeşidi eleyecek. Saat 16.00 ve 17.00 arasında çay, simit ve peynir mönüsü oluşturmuş. Yani Ertekin hem kendisi hem de dükkanıyla ilgili yenilikler peşinde. 
   
      Tonoz'da müzik dolu geceler, keyifli bir yemek Centro    Efendim, Etiler'den Bebek'e inen yolun sonunda yer alan Tonoz'a 7 yıldır filan gitmemiştim. Aslında bir zamanlar bizim grubun, yani sırdaşım İsmail Akkaya, kızkardeşi Tansel, şimdi nerede olduğunu bilemediğim güzel arkadaşım Kenan Sözer, Filiz Varto, rahmetli olan Yusuf Savaş ve benim en sık gittiğimiz yerlerden biriydi. Hatta bir keresinde sevgili Kenan'ın doğum gününü kutlamıştık orada. O gece uğradığımda içim cız etti. Tam 20 yıllık mekanda iyi-kötü pekçok anım vardır. Sahibi Turgut Kızılkaya dekorasyonu yenilemiş. Hoş olmuş. Mekanın müşterileri genelde Türkiye'de yaşayan yabancılar. O gece beş masanın beşi de tanıdık değildi. Ama genelde Mete Has, Ali Dinçkök, Belma Simavi, Semra Özal, Lili Garih ve dostları buranın müdevimleri. Tonoz'da neredeyse sabaha kadar eğlence var. O nedenle benim gibi bara da takılabilirsiniz. Barda eğlenmek kişi başı 30 milyon lira. Canlı müzik var. Saat 22.00 sularında Fuat Çakır piyanosuyla İngilizce ve Fransızca şarkılar söylüyor. Daha sonra da bildiğimiz bir isim, İhsan Kayral sahne alıyor ve her telden çalarak eğlendiriyor. 20 yıldır değişmeyen Tonoz sarma, balık füme gibi lezzetlerin yer aldığı 10 çeşit soğuk meze, 3 çeşit ara sıcak ve bir ana yemek sunuyor. Limitsiz yerli içki dahil, kişi başı 50 milyon lira. Çıtır çıtır yanan şömine karşısında keyifli bir gece geçirmek isterseniz Tonoz ideal. Telefon numarası 0212 257 04 19. Favori yerlerimden biri de Dolmabahçe Ritz Carlton'ın girişinde yer alan Centro. Buradan acayip keyif alıyorum. Yemekler, ambians, müzik, bir de güler yüzü ile işletmeci Sermin Çapa olunca insanın canı Centro'dan kalkmak istemiyor. Geçen gün İzmir'den konuğum vardı Kemas Kadın Giyim'in patronu, genç işadamı Kemal Subaşı. Bir de yazılarını, röportajlarını Aktüel Dergisi'nde keyifli okuduğum meslektaşım Onur Baştürk. O gece Centro'ya gittik. Çok renkli isimler vardı Rahmi Koç, Azize Taylan, Nuri Çolakoğu ve eşi, Ceri Benardete, Monik Burla, Ersan-Songül Sel, Harika-Samim Baki, Figen-İlhan Kütük... Bir ara baktım, Sermin bizim masaya bile, yüzünü kızartıp müşteri aldı. O gece başlangıç olarak Kemal ve Onur, somon ve levrek carpaccio yediler. Ana yemekte de Kemal, yanında makarna da olan kuzu yahniyi seçti. Onur ve ben de Çin mutfağına takıldık, tatlı ekşi soslu tavuk ve Çin makarnası olan sebzeli noodle aldık. Ortaya kestaneli sufle ve kahveli profiterol geldi. Bence Centro günün her saatinde bir başka güzel. Telefon numrası 0212 243 96 40. Evet, bugünlük de bu kadar. Kısmetse cumartesi İzmir eğlence yaşamında buluşmak üzere hoş kalın efendim. 
   
      
   
</TEXT>
</DOC>
