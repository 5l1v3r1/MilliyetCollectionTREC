<DOC>
<DOCNO> 244925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/03/son/sondun02.html </URL>
<DATE> 2004/06/03/ </DATE>
<TIME> 08.45 </TIME>
<AUTHOR>  </AUTHOR>
<HEADLINE>
Annan, Papadopulos'a sert eleştiriler yöneltti 
</HEADLINE>
<TEXT>

     BM Genel Sekreteri Kofi Annan, BM Güvenlik Konseyi'ne sunacağı Kıbrıs raporunda Rum kesimi lideri Tasos Papadopulos'a sert eleştiriler yöneltti. 
     Reuters ajansının elde ettiği rapora göre, Annan, KKTC ve Türkiye'yi plana verdiği destek için överken, Papadopulos'u ''referanduma sunulan çözüm planın kabul edilmemesi için, planı çarpıtmakla'' suçladı. 
     Papadopulos'la New York'ta bugün görüşmesi beklenen Annan, Rum kesimi liderinin, Nisan ayının başında yaptığı konuşmada, BM planını ''uluslararası tanınmışlığı olan ülkemizi ortadan kaldıran bir plan'' olarak nitelendirmesinden şaşkınlık duyduğunu ifade etti. 
     Bu konuşmanın, çeşitli konularda planın içeriğini tam olarak yansıtmadığını düşündüğünü belirten Annan, ''Eğer Rum kesimi plandan bu kadar memnun değildiyse, referandumdan önce daha sıkı pazarlık yapmalıydı'' dedi. 
     Annan, Kıbrıslı Rumlar'ın kararlarına saygı duyulması, ancak bu arada da Rumlar'ın birleşme amacına ''büyük darbe'' vurduğunu bilmesi gerektiğini kaydetti. 
     BM Genel Sekreteri, raporda, Ada'nın birleştirilmesini öngören BM planına destek vermelerinden ötürü Türk tarafının ödüllendirilmesi için dünyaya çağrı yaparak, izolasyonun kaldırılmasını da istedi. 
     
</TEXT>
</DOC>
