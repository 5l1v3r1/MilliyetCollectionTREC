<DOC>
<DOCNO> 246153 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/08/spor/spo15.html </URL>
<DATE> 2004/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Dalkılıç'a izin yok 
YASEMİN Dalkılıç'ın, 11 Haziran'da Kaş'ta gerçekleştirmek istediği Desteksiz Sabit Ağırlık kategorisindeki dünya rekoru denemesine federasyon resmi izin vermedi. Yüzme Federasyonu, ancak bağlı bulundukları Dünya Sualtı Aktiviteleri Konfederasyonu'nun CMAS istediği şartları yerine getirmesi halinde Dalkılıç'a gerekli iznin verileceğini bildirdi. 

Bakan'a başvuru 
İSTANBULSPOR yönetimine el konulmasıyla başlayan tartışmalara Devlet Bakanı ve Başbakan Yardımcısı Mehmet Ali Şahin el koydu. Ankara'da dün kulüp başkanı Adnan Sezgin ile bir araya gelen Şahin, kendisine verilen bilgi ve dosyaları incelenmek üzere müfettişlere sevk etti. 

Sakarya rahatladı 
SÜPER Lig'in yeni takımı, iç transferde, anlaşma sağlanan 10 futbolcudan yedisiyle sözleşme imzaladı. Başkan Selahattin Aydın'ın da hazır bulunduğu törende Hasan, Gökhan Kaba, Ragıp ve Cemil ile ikişer yıl, Mahmut, Mesut ve Abdülkadir ile de bir yıl sözleşme yenilendi. 

Universiade çağrısı 
İZMİR'DE gelecek yıl yapılacak 23. Dünya Üniversiteler Yaz Spor Oyunları Universiade 2005 hazırlıkları devam ediyor. Koordinatör Yılmaz Ayata, oyunlarda 150 ülkeden 8 bini sporcu, yaklaşık 30 bin kişinin ağırlanacağını belirtip, havaalanının yeni dış terminal ihalesinin bir an önce yapılması gerektiğini söyledi. 

Hentbolda elendik 
SLOVENYA'NIN Ilirska Bistrica kentindeki 6. Avrupa Bayanlar Hentbol Şampiyonası Play - Off baraj rövanş maçında Türkiye, deplasmanda rakibine 41-34 yenilerek, finallere kalamadı. Millilerimiz, İstanbul'daki ilk maçında da rakibine 38-34 mağlup olmuştu. 

Zafer Atlantis'in 
BODRUM Kış Tröfesi Yat Yarışları'nda mutlu sona Atlantis ulaştı. Ocak'ta başlayıp, 7 ayak ve 14 etaptan oluşan zorlu mücadeleyi Hasan Sel'in Atlantis isimli yatı kazanırken, ikinciliği Ünal Bengisu'nun Andromeda, üçüncülüğü de Özgün Dumrul'un Hale isimli tekneleri elde etti. 

Ömer'e kanca 
GENÇLERBİRLİĞİ, Beşiktaş'ın prensipte anlaşma sağlamasına rağmen sözleşme imzalamadığı Gaziantepspor'un file bekçisi Ömer Çatkıç için devreye giriyor. Başkent ekibinin, yarın milli kaleci ile anlaşma zemini arayacağı bildirildi. 

Sinani'ye davet 
ERCİYESSPOR, geçen yıl ligde 36 gol atan Arnavutluk Milli Takımı'nın golcüsü Sinani'yi Kayseri'ye çağırdı. Asbaşkan Ahmet Demircioğlu, Saidou, Balili ve Mithat'ın transferi için atağa geçtiklerini söyledi. 


</TEXT>
</DOC>
