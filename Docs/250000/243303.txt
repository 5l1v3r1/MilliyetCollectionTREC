<DOC>
<DOCNO> 243303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/27/son/sonsiy19.html </URL>
<DATE> 2004/05/27/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Başbuğ "ABD'den bazı istekler aldık" 
</HEADLINE>
<TEXT>

     Genelkurmay İkinci Başkanı Orgeneral İlker Başbuğ, ABD'den bazı istekler aldıklarını belirterek, ''Bu isteklerin içinde Savunma ve Ekonomik İşbirliği Anlaşması SEİA çerçevesinde olan konular karşılıklı görüşülür, bu anlaşma içine giren konularda bir sorun olmaz. SEİA dışına çıkan talepler tamamen ayrı bir konudur. Siyasi iradenin ve hatta parlamentonun kararına kadar gidebilecek hususlardır'' dedi. 
     Orgeneral Başbuğ, Genelkurmay Askeri Tarih ve Stratejik Etüt Başkanlığı'nca, Harp Akademileri Komutanlığı'nda düzenlenen ''Türkiye, NATO ve AB Perspektifinden Kriz Bölgelerinin İncelenmesi ve Türkiye'nin Güvenliğine Etkileri'' konulu uluslararası sempozyuma verilen arada gazetecilerin sorularını yanıtladı. Bir gazetecinin, ABD'nin Türkiye'den bazı askeri talepleri bulunduğunu belirterek, İncirlik Üssü'nün bu kapsamda ABD tarafından kullanımının söz konusu olup olmayacağı sorusuna, Orgeneral Başbuğ şu karşılığı verdi 
     ''ABD ile Türkiye arasında Savunma ve Ekonomik İşbirliği Anlaşması SEİA var. Dolayısıyla İncirlik'in herhangi bir şekilde kullanılması da sadece yürürlükte olan SEİA çerçevesinde olur. Bazı konularda ABD'den bazı istekler aldık. Bunlar üzerinde çalışıyoruz. Bu isteklerin içinde SEİA çerçevesinde olan konular karşılıklı görüşülür, karşı taraf SEİA çerçevesinde kullanımı arzu ederse bu anlaşma içine giren konularda bir sorun olmaz. SEİA çerçevesinde İncirlik'te bulunacak uçaklar sadece eğitim amaçlı kullanılır. NATO şemsiyesi vardır.'' İncirlik Üssü'nün Irak için kullanılıp kullanılmayacağı yönündeki soruya Orgeneral Başbuğ, şu karşılığı verdi 
     ''Irak konusu ayrı konu, tamamen SEİA dışında olan bir konudur. İstekler görüşülüyor, son noktasına gelindiğini söyleyemeyiz. Ancak, SEİA kapsamında olan istekleri uygulamak isterlerse o kapsamda karşılanabilir. SEİA dışına çıkan talepler tamamen ayrı bir konudur. Siyasi iradenin ve hatta parlamentonun kararına kadar gidebilecek hususlardır. SEİA, NATO çerçevesinde ABD kabul ederse eğitim faaliyetlerini kapsayan bir husustur.'' Orgeneral Başbuğ, bir gazetecinin, ''ABD'nin, SEİA'yı aşan Karadeniz ile ilgili talepleri olduğu söyleniyor'' sözlerini, ''Onlar ile ilgili şimdi konuşmamız uygun olmaz, görüşmeler zaten bitiyor. Zaten resmi görüşümüzü ilgili makamlara ileteceğiz'' diye yanıtladı. 
     Orgeneral Başbuğ, SEİA ile ilgili olarak Meclis kararına gerek olmadığını kaydetti. 
     
</TEXT>
</DOC>
