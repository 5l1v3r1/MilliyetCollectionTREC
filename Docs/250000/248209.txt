<DOC>
<DOCNO> 248209 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/15/son/sontur37.html </URL>
<DATE> 2004/06/15/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Kartal Emniyet Müdürü'ne ''kötü muamele''den dava açıldı .. 
</HEADLINE>
<TEXT>

     Kartal İlçe Emniyet Müdürü Eyüp Başpınar hakkında, ''kişilere kötü muamelede bulunmak'' suçundan 5 yıla kadar hapis cezası istemiyle dava açıldı. 
     AA muhabirinin aldığı bilgiye göre, bir vatandaşın şikayeti üzerine Başpınar hakkında ''kişilere kötü muamelede bulunmak'' suçundan yürüttüğü soruşturmayı tamamlayan Kadıköy Cumhuriyet Başsavcılığı, Kadıköy 2. Ağır Ceza Mahkemesi'nde dava açtı. 
     İddianamede, Başpınar'ın, TCK'nın 245. maddesinde düzenlenen bu suçtan dolayı 5 yıla kadar hapis cezasına çarptırılması istendi. 
     Yasa gereği en yakın ağır ceza mahkemesi olan Kadıköy Ağır Ceza Mahkemesi'nde açılan davanın, ''görevsizlik kararı'' verilerek, Kartal Ağır Ceza Mahkemesi'ne gönderileceği belirtildi. 
     
</TEXT>
</DOC>
