<DOC>
<DOCNO> 204738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/27/spor/spo15.html </URL>
<DATE> 2003/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

   
   Türkiye şampiyon    9. Turgut Atakol Uluslararası Gençler Basketbol Turnuvası'nda Sırbistan - Karadağ'ı 84 - 72 mağlup eden Türkiye şampiyon oldu. Millilerimizin ardından Sırbistan - Karadağ ikinciliği alırken Çankaya Üniversitesi'ni 73 - 64 yenen İran üçüncülüğü elde etti. Dereceye giren takımlara ödüllerini Basketbol Federasyonu Başkanı Turgay Demirel, Turgut Atakol'un kızı Sema Kasapoğlu, ve Sakarya Valisi M.Cahit Kıraç verdi. n UFUK TUNCAELLİ 
   
   Bursaspor'dan Vedat'a davet    BURSASPOR, Vestel Manisaspor'un gözden çıkardığı Vedat'ın transferi için menajerini Bursa'ya davet etti. Yeşil - Beyazlı yönetimle bugün masaya oturacak olan Ahmet Bulut'a şartlar sunulacak. Bursaspor'un, Kocaelisporlu Mehmet Önür'den gelecek habere göre Vedat'ın transferine karar vereceği öğrenildi. 
   
   Futbol terörü kazandırdı    FUTBOL Federasyonu Süper Lig, 2. lig A ve B grupları ile 3. ligde ilk yarı boyunca meydana gelen saha olayları ve küfürlü tezahürat nedeniyle kulüplere 129 milyar 700 milyon lira ceza kesti. Profesyonel Futbol Disiplin Kurulu'nun toplam 205 kulübü ilk yarıda cezalandırdığı ifade edildi. 
   
   Cengizhan sıkıntısı    DİYARBAKIRSPOR bir yandan Gaziantepsporlu Murat Hacıoğlu için haber beklerken, diğer yandan da Cengizhan sorununu aşmaya çalışıyor. Bu futbolcunun Bursaspor ile anlaştığını duyduğunu söyleyen Başkan Ahmet Göksu, "Cengizhan'ın mukavelesi devam ediyor. Ancak kimse benimle kiralık bedeli konusunda görüşmedi" dedi. 
   
   Denizlispor'dan Denizli'ye 'Evet'    DENİZLİSPOR, Vestel Manisaspor Teknik Direktörü Mustafa Denizli'nin istediği Coşkun, İbrahim ve Bülent'in gidebilmesi için onay verdi. Zorlu Holding Yönetim Kurulu Başkanı Ahmet Nazif Zorlu ile görüşen Yeşil-Siyahlılar'ın Başkanı Zafer Katrancı bu futbolcular için yeşil ışık yaktı. 
   
   Butiğini açtı albümü yolda    ALMANYA'DA Werder Bremen'de forma giyen Ümit Davala ticarete atıldı. İzmir Balçova'da Palmiye Alışveriş Merkezi'nde "Davala Butik"i açan Ümit'in dünkü törenine, Inter'de top koşturan milli futbolcu Okan Buruk katıldı. Bir "rap" albümü de hazırlayan Davala, pazartesi günü Ümit Karan, Bülent ve Berkant'ın kendisine vokal yapacağını söyledi. 
   
   Ünlü'den itiraf    SPORDAN Sorumlu eski Devlet Bakanı Fikret Ünlü, mahkeme mahkeme dolaşmasına rağmen Haluk Ulusoy'un hakkından gelemediğini söyledi. Ünlü, "Birçok yere başvurdum ama yapamadım. Denetleme düzgün olmalı. Beşiktaş ciddi bir ceza alsa, tribündeki terör bir daha yaşanmaz" diye konuştu. 
   
   Halterde istifa    HALTERDE Bayanlar Milli Takım Antrenörü Talat Ünlü, görevinden istifa ettiğini açıkladı. Ünlü, Milli Takım ruhuna ve yapısına uygun görmediğim davranışlar nedeniyle istifa ettiğini bildirdi. Önceki gün de Genç Milli Halter Takımı Antrenörü Osman Nuri Vural, görevinden istifa etmişti. 
   
   
</TEXT>
</DOC>
