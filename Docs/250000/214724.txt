<DOC>
<DOCNO> 214724 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/12/son/soneko04.html </URL>
<DATE> 2004/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
JT, TEKEL için düşünüyor... 
</HEADLINE>
<TEXT>

     Dünyanın üçüncü en büyük tütün grubu Japan Tobacco Inc JT , TEKEL Sigara Sanayi'nin tamamının satışı için açılacak ihaleye katılıp katılmama konusunda henüz bir karar almadığını açıkladı. 
     Hükümetin geçen yıl için öngördügü 4 milyar dolarlık özelleştirme hedefinin önemli bir bölümünü oluşturan ve Türkiye sigara piyasasının yaklaşık yüzde 60'ini elinde bulunduran TEKEL Sigara için geçen yıl açılan ihalede JT, 1.15 milyar dolar ile en yüksek teklifi vermişti. Ancak bu fiyatın beklentilerin altında kalması nedeniyle ihale, Özelleştirme İdaresi Başkanlığı tarafindan iptal etmişti. 
     JT sözcüsü Yukiko Seto, "Ancak TEKEL ihalesi için planlanan şartların ve diğer ayrıntıların öğrenilmesinin ardından bir karar vermek istiyoruz. İhaleye katılıp katılmayacağımız konusunda şu anda bir şey söyleyemiyoruz" diye konuştu. 
     Maliye Bakanı Kemal Unakıtan dün 2003 yılı özelleştirme uygulamaları ve 2004 yılı programına ilişkin düzenlediği basın toplantısında, TEKEL Sigara'ya ilişkin strateji belirleme çalışmalarının sürdüğünü ve bu çalışmaların Mart ayı içinde tamamlanıp, özelleştirme takviminin açıklanmasının beklendiğini söylemişti. 
     Halen üçte ikisine hükümetin sahip olduğu ve eskiden devlet tekeli konumunda olan JT, Çin ve ABD'nin ardından dünyanın en büyük üçüncü sigara pazarı olan Japonya'da ve Asya'nın geri kalanında Mild Seven sigaralarıyla güçlü bir konumda bulunuyor. 
     
</TEXT>
</DOC>
