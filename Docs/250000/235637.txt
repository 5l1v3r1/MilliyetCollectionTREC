<DOC>
<DOCNO> 235637 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/28/son/sonspo22.html </URL>
<DATE> 2004/04/28/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Maradona Arjantin'in futbol büyükelçisi oluyor... 
</HEADLINE>
<TEXT>

     Dünya futbolunun gelmiş geçmiş en büyük yıldızlarından biri olan ve 10 gündür kalp ve akciğer rahatsızlıklarından dolayı yoğun bakımda bulunan Diego Maradona'ya Arjantin Futbol Federasyonu'nun futbol büyükelçiliği teklifi yapılacağı açıklandı. 
     Clarin gazetesine demeç veren Arjantin Futbol Federasyonu Başkanı ve FİFA Başkan Yardımcısı Julio Grondona, ''Maradona'yı, Arjantin futbolunun aynası ve kararlarımıza iştirak edecek bir büyükelçi olarak görüyorum'' dedi. 
     Grondona, bu teklifin efsanevi oyuncuya geçen yıllarda da sürekli olarak iletildiğini, ancak Maradona'nın çevresinin karşı çıkması nedeniyle bir sonuç alınamadığını vurgulayarak, ''Şimdi bunu yapabileceğiz, buna hiç bu kadar yakın olmamıştık'' ifadesini kullandı. 
     Maradona'ya yapılacak büyükelçilik teklifi, Arjantin futbol kulüpleri başkanlarınca da desteklendi. Maradona'nın ünlendiği, aynı zamanda futbol hayatını noktaladığı Boca Juniors takımının Başkanı Mauricio Macri kararı ''iyi fikir'' ve ''Futbol Federasyonu'nun jesti'' olarak yorumladı. Macri, ''Maradona'ya yardım edebilecek her şey hoş geldi sefa geldi'' ifadesini kullandı. 
     San Lorenzo Başkanı Rafael Savino da ''Maradona'ya saygı ifade eden her şey iyidir'' şeklinde konuştu. 
     Maradona'nın Arjantin futbolunun sembolü olduğunu belirten Racing Club Başkanı Fernando Marin de Maradona'yı büyükelçi yapmanın, ''onun kişiliğinin büyüklüğüne ve sınırsız cömertliğine'' bir saygı duruşu olacağını belirtti. 
     Dünyanın en büyük futbol yıldızlarından bir olan Maradona, kalp ve solunum rahatsızlığından geçen pazar günü acilen hastaneye kaldırılmış ve durumunun ağır olduğu açıklanmıştı. Ünlü futbolcunun yattığı klinikten dün yapılan açıklamada ise, durumunda iyileşme görüldüğü, 48 saattir solunum cihazına bağlı bulunmadığı belirtilmişti. 
     
</TEXT>
</DOC>
