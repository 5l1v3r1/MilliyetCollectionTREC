<DOC>
<DOCNO> 221608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/11/son/sontur26.html </URL>
<DATE> 2004/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzanlar'ın davasına devam edildi... Tutuksuz sanıklar ifade verdi 
</HEADLINE>
<TEXT>

     El konulan İmar Bankası'nı çeşitli yöntemlerle zarara uğrattıkları öne sürülen Kemal, Yavuz ve Hakan Uzan'ın da aralarında bulunduğu 25 sanığın, bankacılık konusunda ihtisas mahkemesi olarak kurulan İstanbul 8. Ağır Ceza Mahkemesi'nde yargılanmalarına devam edildi. 
     Bu dava kapsamında tutuklu olan sanıklar Bahattin Uzan, Erol Hürbaş, Yaşar Avni Güral, Birol Çilingir, Gürol Demirkol, Hilmi Başaran, Sadık Karagöz, Nedim Çokçok, Nurettin Sivlim ve Mustafa Akar, jandarmalar tarafından İstanbul Adalet Sarayı'na getirildi. 
     Tutuksuz yargılanan 12 sanık ile çok sayıda avukatın da hazır bulunduğu duruşmada, gıyabi tutuklama kararları ile aranan Kemal, Yavuz ve Hakan Uzan'ın yakalanamadıkları için hazır edilemedikleri görüldü. 
     İstanbul 6. Ağır Ceza Mahkemesi'nin salonunda yapılan duruşmada ifadelerine başvurulan tutuksuz sanıklardan Tacettin Pak, 1991 yılında stajyer müfettiş yardımcısı olarak göreve başladığı İmar Bankası'nda, 5 yıl sonra personel ve idari işlerden sorumlu genel müdür yardımcılığına atandığını söyledi. 
     Mali işlemlerle ilgili konularda görevi bulunmadığını dile getiren Pak, isnat edilen suçlamanın ne kendisi ne de kendisine bağlı birim müdürlüklerince işlenmesinin mümkün olmadığını anlattı. 
     Diğer sanıkların suç işlediklerine tanık olmadığını da öne süren Pak, beraatını istedi. 
     Mahkeme Heyeti Başkanı Mustafa Akın'ın ''neden istifa ettiğini'' sorduğu Pak, 7 Temmuz 2003 tarihine kadar çalıştığı İmar Bankası'na atanan yeni yönetimin, kendi bulunduğu odaya başka personel getirilmesi, ayrıca eski yönetimle çalışanlara iyi bakılmayarak görevden alınacağını düşünerek istifa ettiğini söyledi. 
     Başkan Akın'ın, hazine bonolarına ilişkin bildiklerini sorduğu Pak, şubelerin hazine bonolarını Genel Müdürlük portföyünden sattıklarını, fakat evrakın şubelere ait olduğunu belirterek, şubeleri ziyareti sırasında bunu öğrenince durumu Genel Müdürlüğe ilettiğini vurguladı. 
     Başkan Akın'ın, ''GM04'' ekranına ilişkin bildiklerini sorduğu Pak, kendisi ve bağlı birimlerinde böyle bir ekran bulunmadığını söyleyerek, bu konuyu daha sonra basından öğrendiğini iddia etti. 
     Başkan Mustafa Akın'ın, bildirilen mevduatla tespit edilen mevduat arasındaki farkın sebebini sorduğu Tacettin Pak, bu konuda bilgisi olmadığını dile getirdi. 
     Başkan Akın'ın, ''Kemal Uzan'dan talimat alıp almadığını'' sorduğu Pak, kendi üstünün Genel Müdür olduğunu belirterek, Kemal Uzan'la bayramlar dışında görüşmediğini, sözlü bir talimat almadığını, Genel Müdür Hilmi Başaran'ın da kendisine yasadışı bir talimat vermediğini anlattı. 
     
     DİĞER SANIĞIN İFADESİ 
     Sanıklardan Mehmet Koray Özkaya da, 1991 yılında uzman olarak göreve başladığı İmar Bankası'nda, 1993 yılında müdür olduğunu, bir süre sonra genel müdür yardımcılığı görevine vekaleten getirildiğini, 3 Temmuz 2003 tarihinde de istifa ettiğini belirtti. 
     Özkaya, sözü edilen iş ve işlemlerin kendi görev alanına girmediğini iddia ederek, beraatını talep etti. 
     Duruşmaya, diğer tutuksuz sanıkların ifadelerinin alınmasıyla devam ediliyor. 
     
</TEXT>
</DOC>
