<DOC>
<DOCNO> 233549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/son/sonspo07.html </URL>
<DATE> 2004/04/21/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Derbi maça doğru... Daum ile Lucescu 5. kez karşı karşıya gelecek 
</HEADLINE>
<TEXT>

     Birinci Süper Futbol Ligi'nde Beşiktaş ile Fenerbahçe arasında 25 Nisan Pazar günü yapılacak derbi maçla Christoph Daum ile Mircea Lucescu, Türkiye'de 5. kez karşı karşıya gelecek. 
     2000-2001 sezonunda Türkiye'de çalışmaya başlayan Mircea Lucescu, Galatasaray'ın başındaki 2 sezonunda, Beşiktaş'ı çalıştıran Christoph Daum ile 3 lig maçında taktik savaşı verdi. Bu maçlardan 2'sini sarı-kırmızılı ekip kazanırken, 1'i berabere sonuçlandı ve Daumlu Beşiktaş, rakibini yenemedi. 
     Lucesculu Galatasaray, Daum yönetimindeki Beşiktaş'ı 2000-2001 sezonunun 26. haftasında Ali Sami Yen Stadı'nda 2-0 yendi. Ezeli rakiplerin 2001-2002 sezonunda BJK İnönü Stadı'ndaki ilk yarıdaki lig maçı 2-2 berabere tamamlanırken, ikinci yarıda Ali Sami Yen Stadı'nda yapılan karşılaşmayı sarı-kırmızılı ekip 1-0 kazanmıştı. 
     Bu sezonun ilk yarısında yeni takımlarının başında ilk kez rakip olan Lucescu ile Daum, 2-2 biten müsabaka sonrası birbirlerine üstünlük kuramadı. 
     
     DAUM'UN HEYECANI 

     Fenerbahçe Teknik Direktörü Christoph Daum için hafta sonundaki Beşiktaş-Fenerbahçe derbisi ayrı bir anlam taşıyor. 
     Alman teknik adam, daha önce 2 dönem görev yaptığı, lig ve kupa şampiyonlukları yaşadığı Beşiktaş'a karşı ilk kez BJK İnönü Stadı'nda rakip olarak sahaya çıkacak. 
     
     DAUM'UN BEŞİKTAŞ'TAKİ DERBİLERİ 

     Christoph Daum, daha önce 2 ayrı dönemde görev yaptığı Beşiktaş'ın başında derbi maçlarda genelde başarılı sonuçlar alamamıştı. Beşiktaş, teknik direktör Christoph Daum yönetiminde ezeli rakipleriyle toplam 24 derbi maçına çıktı. 
     Beşiktaş'ta, 1993-94 sezonunun ikinci yarısından, 1995-96 sezonun son 3 haftasına dek takımın başında kalan, 2000-2001 sezonunun 24. haftasında yeniden siyah-beyazlı takımın başına gelen Christoph Daum, görev süresi içinde takımıyla çıktığı toplam 24 derbi maçta 6 kez galip gelirken, 12 kez de ezeli rakipleri karşısında sahadan yenik ayrılmak zorunda kaldı. 6 derbi maçta ise, taraflar birbirlerine üstünlük sağlayamadı. 
     Beşiktaş, bu 24 derbi maçta rakip fileleri toplam 29 kez havalandırırken, kalesinde 38 gol gördü. Bu dönemde siyah-beyazlılar, Galatasaray ile 14, Fenerbahçe ile de 10 maç yaptı. 
     
     FENERBAHÇE'DEKİ 4. DERBİSİ 

     Fenerbahçe, Daum yönetiminde bu sezon yaptığı 3 derbi maçta 1 galibiyet, 2 beraberlik aldı. 
     Daumlu Fenerbahçe, Galatasaray ve Beşiktaş ile ilk yarıda yaptığı maçlardan 2-2'lik skorlarla berabere ayrılırken, sezonun ikinci yarısında Kadıköy'de Galatasaray'ı 2-1 yendi. 
     
     DAUM'UN BEŞİKTAŞ'TA İKEN FENERBAHÇE DERBİLERİ 

     Daum yönetimindeki Beşiktaş, Fenerbahçe ile lig, Türkiye ve TSYD kupalarında yaptığı toplam 10 maçın sadece 2'sinde sahadan galibiyetle ayrılırken, 6'sında yenildi, 2 maçta da taraflar birbirlerine üstünlük sağlayamamıştı. 
     Yapılan 10 maçta Fenerbahçe'nin attığı 18 gole, siyah-beyazlılar 10 golle yanıt vermişti. 
     Birinci Futbol Ligi'nde Daum döneminde yapılan derbi maçlarda, Beşiktaş sadece 1 galibiyet alırken, Fenerbahçe 4 kez sahadan 3 puanla ayrıldı, 2 maç da berabere sonuçlandı. 
     
     LUCESCU'NUN DERBİLERİ 

     Beşiktaş'ın geçen sezon başında sözleşme imzaladığı Mircea Lucescu da 10'u Galatasaray'ın, 7'si de siyah-beyazlı takımın başında olmak üzere Türkiye'de toplam 17 derbi maça çıktı. 
     Siyah-beyazlılar, bunların 8'inden galibiyetle ayrılıp, 4 yenilgi, 5 de beraberlik aldı. 
     Lucescu'nun çalıştırdığı takımlar toplam 25 gol atarken, 20 gol yedi. 
     
     LUCESCU'NUN FENERBAHÇE KARNESİ 

     Beşiktaş'tan önce 2 sezon Galatasaray'ı çalıştıran Mircea Lucescu, her 2 takımda şimdiye dek Fenerbahçe'ye karşı toplam 8 sınav verdi. 
     Rumen teknik adamın çalıştırdığı takımlar Fenerbahçe'ye karşı yaptığı 8 maçta, 3 galibiyet, 2 yenilgi, 3 de beraberlik aldı. 14 gol atıp, 12 gol yedi. 
     
     ''DERBİ KRALI'' LUCESCU 

     Beşiktaş, teknik direktör Mircea Lucescu yönetiminde geçen sezon oynadığı tüm derbi maçları kazanarak, 46. sezonunu yaşayan Birinci Futbol Ligi tarihine geçti. 
     Rumen teknik adam, lig tarihinde ilk kez bu başarıyı elde eden teknik adam olarak tarihe adını yazdırdı. Siyah-beyazlılar, ligde 2 kez karşılaştıkları Fenerbahçe'yi 1-0 ve 2-0 yenerken, Galatasaray'ı da her iki yarıda da 1-0'lık skorlarla mağlup ederek, tüm derbilerinden 3'er puan aldı. 
     Lucesculu Beşiktaş, bu sezonki 3 derbide ise 2 beraberlik, 1 galibiyet alırken, siyah-beyazlı takımın başındaki 7 derbide henüz yenilgiyle tanışmadı. 

     
</TEXT>
</DOC>
