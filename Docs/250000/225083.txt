<DOC>
<DOCNO> 225083 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/24/son/sondun06.html </URL>
<DATE> 2004/03/24/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
FBI İspanya saldırılarını gerçekleştiren örgüt Ladin'den talimat almadı 
</HEADLINE>
<TEXT>

     ABD Federal Soruşturma Bürosu FBI Başkanı Robert Mueller, İspanya'da 11 Mart'ta 202 kişiyi öldüren, 1450 kişiyi yaralayan bombalı terör darbesinin, El Kaide terör örgütüne destek veren ve Usame Bin Ladin'den esinlenmiş bir grup tarafından gerçekleştirildiğini, ancak bunun için El Kaide liderlerinden özellikle talimat alındığını sanmadığını söyledi. 
     Amerikan medyasına göre Mueller, ABD Senatosu'nun Tahsisler Altkomitesi'nde yaptığı konuşmada, İspanya'daki bombalamalara ilişkin, ''Kanıtlar, İslami köktendinciliğe ve El Kaide'ye destek veren kişileri gösteriyor'' dedi. 
     Ancak saldırganların muhtemelen El Kaide liderlerinin onay ve talimatını almadan hareket ettiklerini kaydeden Mueller, ''Suçluların, El Kaide'nin eğitilmiş askerleri değil, aynı ideolojiye mensup daha gevşek ve bağımsız bir örgüte mensup oldukları'' görüşünü dile getirdi. 
     Mueller'in bu sözleriyle FBI, 200'den fazla kişinin yaşamını yitirdiği İspanya'daki saldırılarla ilgili ilk defa doğrudan görüş belirtmiş oldu. 
     
</TEXT>
</DOC>
