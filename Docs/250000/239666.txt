<DOC>
<DOCNO> 239666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/13/son/soneko18.html </URL>
<DATE> 2004/05/13/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Yılın ilk üç ayında köprü ve otoyollardan 73.4 trilyon lira elde edildi 
</HEADLINE>
<TEXT>

     Geçiş ücretleri ile ülke ekonomisine önemli katkı sağlayan İstanbul Boğaziçi köprüleri ile işletmedeki paralı otoyollardan bu yılın ilk üç ayında 73.4 trilyon lira gelir elde edildi. 
     Karayolları Genel Müdürlüğü yetkililerinden edinilen bilgiye göre, Mart ayı sonu itibarıyla İstanbul Boğaziçi Köprüsü'nden 17 trilyon 230 milyar 325 milyon lira gelir elde edilirken aynı sürede Fatih Sultan Mehmet Köprüsü'nden 19 trilyon 486 milyar 94 milyon lira gelir sağlandı. 
     2004 yılı Ocak-Mart aylarını kapsayan üç aylık dönem sonunda işletmedeki paralı otoyollarından geçiş yapan araçlar gişelere 36 trilyon 724 milyar 429 milyon lira gelir bıraktı. 
     Mart ayı sonu itibarıyla ilk 3 ayda İstanbul Boğaziçi Köprüsü'nden 15 milyon 189 bin 858 araç geçiş yaparken aynı dönem içinde Fatih Sultan Mehmet Köprüsü'nden 14 milyon 518 bin 416 araç geçiş yaptı. 5 ayrı bölgede faaliyet gösteren otoyollardan ise bu süre sonunda yaklaşık 20 milyon araç geçiş yaptı. 
     2004 yılında Boğaziçi köprüleri ve paralı otoyollardan yaklaşık 300 trilyon liralık bir gelir hedefleniyor. 
     
</TEXT>
</DOC>
