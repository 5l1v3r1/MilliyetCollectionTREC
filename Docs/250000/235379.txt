<DOC>
<DOCNO> 235379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/son/sonyas05.html </URL>
<DATE> 2004/04/27/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Japonlar'ın 'Türk oyaları' ve Atatürk'e ilgisi... 
</HEADLINE>
<TEXT>

     Atatürk Kültür Merkezi Başkanı Prof. Dr. Taciser Onuk'un hazırladığı ''Osmanlı'dan Günümüze Oyalar'' adlı kitap, Japonlar'ın isteği üzerine Japonca'ya çevrilecek. 
     Prof. Dr. Taciser Onuk, A.A muhabirine yaptığı açıklamada, Japonya'da Türkiye Yılı etkinlikleri kapsamında, Tokyo'nun en büyük üniversitesi niteliğini taşıyan Kültür Kadın Üniversitesi'nin müzesinde açılan sergi için Tokyo'ya davet edildiklerini söyledi. 
     Bunka Kültür Kadın Üniversitesi'nde 28 Ekim-4 Kasım 2003 tarihlerinde açılan ''Geçmişten Günümüze Türk El Sanatları - Oya Kültürü'' sergisinde Türkiye'ye ait el işlerinin yanı sıra oyaların da sergilendiğini anlatan Onuk, sergiyi bir hafta içinde 3 bin kişinin gezdiğini söyledi. 
     Sergi kapsamında ayrıca oyalarla ilgili uygulamalı bir kurs düzenlendiğini de belirten Onuk, Japonlar'ın bu kursa büyük ilgi gösterdiklerini ve sadece Türkiye'ye özgü bir elişi tekniği olan oyalarla ilgili Japonca kitap yayınlanmasını istediklerini anlattı. 
     Onuk, Japonlar'ın bu ilgisi nedeniyle kendisinin Osmanlı'nın kuruluşunun 700. yıldönümü dolayısıyla hazırladığı ve Kültür ve Turizm Bakanlığı'nca yayınlanan ''Osmanlı'dan Günümüze Oyalar'' adlı kitabın Japonca'ya çevrilmesinin kararlaştırıldığını ifade etti. 
     
     ATATÜRK KİTABI DA İSTEDİLER 
     Japonlar'ın Türkiye Cumhuriyeti'nin kurucusu Atatürk'ü de iyi tanıdıklarını ve sevdiklerini kaydeden Onuk, bu ülkedeki görüşmeleri sırasında Japonlar'ın kendilerinden Atatürk'le ilgili Japonca kitap yayınlanmasını da istediklerini belirtti. 
     Prof. Dr. Taciser Onuk, Japonya'dan gelen bu istek üzerine Atatürk'ün uluslararası söylev ve demeçlerinden oluşan 200 sayfalık bir kitabın da hazırlanarak Japonca'ya çevrilmesini kararlaştırdıklarını bildirdi. Atatürk'le ilgili kitap için Atatürk Kültür Merkezi'nde bir komisyon kuracaklarını ve Atatürk Araştırmaları Merkezi ile işbirliği yapacaklarını belirten Onuk, hazırlanacak kitabın Tokyo'da basılarak dağıtımının yapılacağını söyledi. 
     
     JAPONLAR'DAN İLGİNÇ SORULAR... 
     Sergi kapsamında 3 Kasım'da slayt gösterisi eşliğinde ''Geçmişten Günümüze Türk El Sanatları-Oya Kültürü'' konulu bir de konferans verdiğini anlatan Onuk, konferans sonunda Japon izleyicilerin kendisine çok ilginç sorular yönelttiğini bildirdi. 
     Onuk, Japonlar'ın, kendisinin bir kadın olarak bir kurumun başında görev almasından çok etkilendiklerini ve Türk kadınının sosyal yaşamı, Atatürk'ün özellikle kadın hakları konusunda kazandırdıkları ve Türkiye Cumhuriyeti'nin diğer Müslüman ülkelerden farklarına ilişkin sorular sorduklarını söyledi. 
     Onuk, şunları kaydetti 
     ''Bana, 'bütün Türk kadınları sizin gibi mi Sizinle Araplar arasında ne fark var Bayrağınız neden kırmızı, neden ay ve yıldız var ' gibi sorular yönelttiler. Ayrıca kültürümüzle ilgili çok ilginç sorular sordular. 
     Ben de, bütün Türk kadınlarının benim gibi olduğunu, bayrağın bizim kanımız ve canımız olduğu için renginin kan kırmızısı olduğunu, ay ve yıldızı ise Atatürk'ün, 'Türkiye Cumhuriyeti sonsuza kadar yaşasın' diye bayrağa koyduğunu söyledim.'' 
     
</TEXT>
</DOC>
