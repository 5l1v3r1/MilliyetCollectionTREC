<DOC>
<DOCNO> 203546 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/21/son/sontur04.html </URL>
<DATE> 2003/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Koca dayağı, ruh hastası yapıyor... 
</HEADLINE>
<TEXT>

     Sivas'ta yapılan bir araştırmada, ruhsal sorunlar nedeniyle psikiyatri polikliniğine başvuran kadınların yüzde 57'sinin, çeşitli nedenlerle fiziksel şiddete maruz kaldığı belirlendi. 
     Cumhuriyet Üniversitesi CÜ Tıp Fakültesi Psikiyatri Anabilim Dalı tarafından, Psikiyatri Polikliniği'ne başvuran evli kadınlar üzerinde yapılan ''Bir Psikiyatri Polikliniğine Başvuran Evli Kadınlarda Aile İçi Şiddet ve Evlilik Sorunları'' adlı araştırmada, deneklerin yüzde 57'sinin, çeşitli nedenlerle fiziksel şiddete uğradığı saptandı. 
     Polikliniğe başvuran ve yaşları 16 ile 59 arasında değişen 300 evli kadın üzerinde yapılan araştırmada, kadınların yüzde 36'sının duygusal, yüzde 32'sinin ekonomik kaynak ve paranın kadın üzerinde tehdit ve kontrol aracı olarak kullanılması , yüzde 30.7'sinin cinsel, yüzde 29.3'ünün ise sözel şiddetle karşı karşıya olduğu tespit edildi. 
     
     KADINLAR ŞİDDETİ GİZLİYOR 
     Aynı araştırmada, Türkiye'de aile içi şiddetin varlığının devam ettiği ve bunun kadınlar tarafından gizlendiği de ortaya çıktı. 
     Araştırmaya konu olan kadınların, eşlerinin şiddet içeren davranışlara başvurmalarını, ''ekonomik sıkıntıların yol açtığı sinirlilik, işlerin kötü gitmesi, zaman zaman davranışlarına hakim olamama, eğitimsizlik, kişilik zayıflığı'' gibi kişinin elinde olmayan nedenlere dayandırdığı veya davranışların ''kalıcı'', ''sürekli değil'', ''geçici'', ''anlık'' olmasına bağlayarak meşrulaştırdığı ve şiddeti gizledikleri saptandı. 
     CÜ Psikiyatri Anabilim Dalı Başkanı Orhan Doğan, kadınların şiddeti gizlemesinin altında yatan en önemli sebebin, kültürel ve ekonomik faktörler olduğunu söyledi. 
     Kadının yıllardır ''evde olup bitenler evde kalır'' mantığıyla yetiştirildiğini ve bu nedenle şiddeti gizlemeye çalıştığını belirten Prof. Dr. Doğan, şu bilgileri verdi 
     ''Şiddet sonucunda evlilik sonlanırsa, kimi ailelerde kadın, baba evine dönemez. Çünkü evlenirken baba evine dönmemek üzere evden ayrılmaktadır. İkincisi, toplumumuzda boşanmış kadın olmak, birçok güçlüğü de beraberinde getirmektedir. Ayrıca ekonomik olarak özellikle kırsal kesimde kadın kocasına bağımlıdır. Bu ve benzeri sebeplerden dolayı kadın şiddeti gizler ve olanları sineye çeker. Bir nevi kocasının kullandığı şiddeti meşru kılmaya ve idare etme mantığıyla hayatını sürdürmeye çalışır.'' 
     
</TEXT>
</DOC>
