<DOC>
<DOCNO> 221266 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/10/son/soneko39.html </URL>
<DATE> 2004/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Unakıtan Göreceksiniz, seçimlerden sonra zam falan olmaz 
</HEADLINE>
<TEXT>

     Maliye Bakanı Kemal Unakıtan, ''Göreceksiniz seçimden sonra zam falan olmaz'' dedi. 
     Unakıtan, İzmir Ekonomi Üniversitesi'nde İEÜ düzenlenen ''Enflasyon Muhasebesi'' paneline katıldı. Konuşmasında mali disiplini kararlılıkla sürdürmeye devam edeceklerini belirten Unakıtan, zam yapılması gerektiği zaman, yapmaktan kaçınmadıklarını dile getirdi. 
     Bazı kesimlerin ''seçimden önce zam yapılmaz'' gibi bir görüşü bulunduğunu anımsatan Unakıtan, şunları söyledi 
     ''Efendim seçimden önce zam yapılmazmış. Yahu milleti kandırmaya çıkmadık ki. Göreceksiniz seçimlerden sonra da zam falan olmaz. Artık Türkiye değişti, şeffaflaştı. Bizde ne varsa öylece hepsini söyleyeceğiz. Milletimiz bilsin ona göre de önlemini alsın. Biz ne aldanan ne aldatan olacağız.'' Unakıtan, mali disiplin çalışmaları devam ederken herkesin kendisinden bir şey istediğini söyleyerek, ''Bir tane garip Maliye Bakanısınız. Bakanı geliyor, genel müdürü, belediye başkanı geliyor. Herkes sizden bir şey istiyor. Bir bakıma da Maliye Bakanlığı gayet kolay. Gözünüzde büyümesin. Yapacağınız iş nedir Yok para kardeşim diyeceksiniz'' dedi. 
     Kayıt dışı ekonominin kayıt altına alınarak bütçe açıklarının kapanması gerektiğini kaydeden Unakıtan, ''Artık yeter, kimseye ne ABD'ye ne IMF'ye, ne ona, ne buna el açma işi bitsin artık'' diye konuştu. 
     Geçen yıl mali disiplin sayesinde 6-7 katrilyon lira daha az faiz ödemesi yaptıklarını belirten Unakıtan, ''Bu parayı biz ne bütçeden tasarruf yaparak, ne vergi artırarak sağlayabilirdik. Artık milletin vergi ödeyecek hali kalmadı, sağa bak vergi, sola bak vergi'' dedi. 
     
     PASTANEYE FİŞ UYARISI 
     Unakıtan, bazı esnafın zorla fiş verdiğini belirterek, Ankara'da pasta aldığı bir pastanede, ancak korumalarının uyarısı üzerine fiş alabildiğini anlattı. Unakıtan, pastanedeki görevlinin uyarı üzerine, korkudan fazla fiş kestiğini de kaydetti. 
     Mali politikaların ekonomiyi ürkütmemesi ve destek olması gerektiğini de kaydeden Unakıtan, şunları söyledi 
     '' Mali milat, şudur, budur diye kimseyi ürkütmek istemiyoruz. Ama çemberi de giderek daraltıyoruz. Artık taksilerde bile istesen de istemesen de fiş verilecek. Alışveriş yaptığınız zaman evlatlarınızın geleceği için fişinizi alın. Bunu geleceğimiz için yapın. Ben gelip geçiciyim. Siz hiç ömür boyu bakanlık yapan birini gördünüz mü Saygıdeğer büyüğümüz Demirel bile ayrıldı kardeşim. 
     500 bin kurumlar vergisi mükellefinin içinden bin 500 tanesi tüm gelirin yüzde 78'ini beyan ediyor. Geri kalan 498 bin 500 kişi de yüzde 22'sini. Böyle bir şey olabilir mi yahu Türkiye acayip çarpıklıklar ülkesi.'' 
     
     DOKTORLARIN ZARARI 
     İzmir'de diş doktorlarının yüzde 46'sının, ''normal tabiplerin'' de yüzde 43'ünün sıfır gelir gösterdiğini veya ''zarar ettim'' dediğini dile getiren bakan Unakıtan, ''Hayret bir şey, aklım almıyor. Yahu doktor bey gözünüzü seveyim, öldürmeyin beni. Şimdi yeni bir sistem yaptık. Bazen birer birer, bazen de toplu şekilde faturayı keseceğiz'' dedi. 
     Unakıtan, kayıt dışını önleme çalışmalarında mali müşavirlerinden destek istediklerini ifade ederek, ''Yanında çalıştırdığın adam kadar gelir göstermeyen beyannamelerin altında imzanız yok mu Benden önce siz diyeceksiniz mükellefinize, bu olmaz, yakışmıyor ya '' diye konuştu. 
     İEÜ öğrencilerini de ''fahri mali müfettiş'' ilan ettiğini kaydeden Unakıtan sözlerini, ''Piyasada bir yamukluk gördüğünüz zaman hemen alo deyin. Alo Defterdarlık, ben ekonomi üniversitesindenim deyin'' diyerek tamamladı. 
     
</TEXT>
</DOC>
