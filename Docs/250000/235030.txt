<DOC>
<DOCNO> 235030 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/son/sontur32.html </URL>
<DATE> 2004/04/26/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
KPSS'ye katılacak adaylara uyarı... 
</HEADLINE>
<TEXT>

     Öğrenci Seçme ve Yerleştirme Merkezi ÖSYM , Kamu Personeli Seçme Sınavı'na KPSS katılacak adayları, sınava başvurunun son gününü beklemeden başvurma belgelerini teslim etmeleri konusunda uyardı. 
     ÖSYM'den yapılan açıklamada, 10-11 Temmuz 2004 tarihlerinde yapılacak sınava katılmak isteyenlerin, 30 Nisan 2004 Cuma günü mesai bitimine kadar başvuruda bulunmaları gerektiği hatırlatıldı. 
     Açıklamada, bugüne kadar ÖSYM sınav merkezi yöneticiliklerinden alınan kılavuz ve başvuru formu sayısının oldukça fazla olduğu, fakat doldurulup teslim edilen form sayısının çok az olduğunun tespit edildiği belirtildi. 
     Bu durumun, adayların başvurma belgelerini teslim etmek için son günleri bekledikleri kanısını uyandırdığı kaydedilen açıklamada, önceki yıllardan edinilen deneyimlerden de böyle bir eğilimin var olduğunun söylenebileceği bildirildi. 
     Açıklamada, adayların başvurma belgelerini, başvurunun son günü olan 30 Nisan Cuma gününü beklemeden ÖSYM sınav merkezi yöneticiliklerine teslim etmelerinin yararlarına olacağı, böylelikle Cuma akşamı uzun kuyrukların oluşmasının da önleneceği belirtildi. 
     
</TEXT>
</DOC>
