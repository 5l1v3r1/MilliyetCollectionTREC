<DOC>
<DOCNO> 202363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/16/siyaset/siy04.html </URL>
<DATE> 2003/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'nin gözü Ankara'da 
</HEADLINE>
<TEXT>

   Bush yönetimi, KKTC seçimlerinin ardından Türkiye'nin Kıbrıs'ta çözüm için "Annan Planı temelinde" adım atmasını bekliyor... 
   YASEMİN ÇONGAR Washington SEMA EMİROĞLU New York 

   
   KKTC seçimlerinde, Annan Planı bazında çözüm müzakereleri yapılması ve Avrupa Birliği AB üyeliğinden yana çıkan muhalefet partilerinin başarılı performans göstermesi, Washington'ı memnun etti. Ancak, KKTC Parlamentosu'ndaki sandalyelerin Annan Planı'na karşı partiler ile bu plana destek verenler arasında eşit bölüşülmüş olması ve hükümetin geleceği konusundaki belirsizlik, Kıbrıs'la doğrudan ilgilenen ABD'li yetkililerin, dikkatlerini her zamankinden daha fazla Ankara'ya çevirmelerine neden oldu. Bush yönetiminin Ankara'dan beklentisi, "Annan Planı temelinde görüşmelerin yeniden başlaması için devreye girmesi." 
   
   'Zaman aleyhinize' 
   Seçim sonuçlarını değerlendiren ABD'li bir yetkili, "Başbakan Recep Tayyip Erdoğan, KKTC seçimlerinin ardından Türkiye'nin üzerine düşeni yapacağını söylemişti. Erdoğan, Annan Planı'nın temel alınabileceğini de birçok kez vurguladı. Şimdi bu yönde adım bekliyoruz" dedi. Milliyet'in sorularını yanıtlayan bir başka ABD'li kaynak da, Türk tarafının yeni bir çözüm paketi hazırlığı içinde olduğunu hatırlatarak, "Yeni paketler ve alternatif önerilerle zaman yitirmenin anlamı yok. Kimse kimseye 'Annan Planı'nın bütün ayrıntılarını kabul edin' demiyor. BM Genel Sekreteri Kofi Annan da bu konuda anlayışlı. Ancak bu plan temel alınarak hızla müzakere süreci başlamalı. Zaman yitirmek, hem Kıbrıs Türklerinin, hem Türkiye'nin aleyhine olur" diye konuştu. 
   Bu arada, seçimdeki belirsizlik, BM Genel Sekreteri Kofi Annan'ın da işini zorlaştırdı. Annan'ın seçimleri yakından takip ettiği, ancak sonuç netleşmeden ve kesin bir siyasi irade ortaya çıkmadan çözüm için yeniden devreye girmesinin söz konusu olmadığı bildirildi. 
   Genel Sekreterlik Sözcüsü Fred Eckhard, "Annan, seçimlerle ilgili haberleri gördü. Yeni bir siyasi idarenin kurulmasının biraz zaman alacağı anlaşılıyor" şeklinde konuştu. 
   
   KKTC basını da seçimde    LEFKOŞA Milliyet 

   Kuzey Kıbrıs basını, Cumhuriyetçi Türk Partisi - Birleşik Güçler'in CTP - BG oylarında patlama yaptığına, iktidar ortakları Ulusal Birlik Partisi UBP ve Demokrat Parti'nin DP oy kaybettiğine dikkat çekti. Bazı gazeteler seçimleri şöyle verdi KIBRIS GAZETESİ Sandıktan çözüm ve AB çıktı. Meclis kilitlendi, ortaya kaos çıktı. YENİ DÜZEN CTP organı Halkımız konuştu Avrupa'ya evet dedi. BİRLİK GAZETESİ UBP organı Seçimlere kimlerin müdahale ettiği ortaya çıktı. HALKIN SESİ Meclis kilitlendi. VOLKAN Halkımızı yıkmaya güçleri yetmedi, 25'e 25. ORTAM Kıbrıs Türk halkı statükoyu sandıkta devirdi. 
   
   
</TEXT>
</DOC>
