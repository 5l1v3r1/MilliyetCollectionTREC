<DOC>
<DOCNO> 245192 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/04/siyaset/siy02.html </URL>
<DATE> 2004/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Köprüye 'laleden minareler' 
</HEADLINE>
<TEXT>


ANKARA Milliyet 


AKP hükümeti, 14 - 16 Haziran'da 57 üye ülkenin dışişleri bakanlarının katılımıyla yapılacak İslam Konferansı Örgütü Dışişleri Bakanları Toplantısı için özel bir logo hazırlattı. Boğaz Köprüsü'nün üzerinde hilal olan cami kubbesine benzetildiği sekizgen logoda, köprünün 4 ayağı da minare şeklinde lalelerle simgelendi. Örgütün toplantılarına bugüne kadar "Kıbrıs Müslüman Türk toplumu" adıyla çağrılan KKTC'nin ilk kez "Kıbrıs Türk Devleti" adıyla çağrılması gündeme geldi. 
Dışişleri kaynakları, hazırlanan logo için gazetecilere şu bilgileri verdi 
Logonun sekizgen olmasının sebebi 8 sayısının İslamiyette ebedi hayatı simgelemesidir. Türk ve İslam dekoratif sanatlarında yaygın bir şekilde rastlanan sekizgen geometrik şekil de İslam ve Türk inanışında cenneti temsil etmektedir. Dış çerçeve ve lalelerdeki kırmızı, Türkiye'yi simgeliyor. Beyaz barışın rengi. Lale figürü, hem İstanbul'u hem de cami minareleri ve şerefelerini simgeliyor. Köprü şeklindeki kubbe, Doğu ile Batı'yı, medeniyetleri birbirine bağlamakta, birleştirici özelliğiyle dostluk bağını sağlıyor. İstanbul Boğazı'nın 31 rakamıyla gösterilmesi de 31. İKÖ toplantısı anlamına geliyor. 
Cami şeklindeki logonun ortasında da dört minareli cami, Galata Kulesi ve gökdelen figürleri yer alıyor. 


</TEXT>
</DOC>
