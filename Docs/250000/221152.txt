<DOC>
<DOCNO> 221152 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/10/spor/spo15.html </URL>
<DATE> 2004/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

   
   Juventus artık yok    ŞAMPİYONLAR Ligi ikinci raund rövanş mücadelesinde Deportivo ilk maçtaki gibi deplasmanda Juventus'u Pandiani'nin tek golüyle 1 - 0 mağlup ederek gecenin sürprizini gerçekleştirdi. Nihat'ın son 30 dakika forma giydiği maçta Real Sociedad ilk maçta evinde 1 - 0 yenildiği O.Lyon'a aynı skorla mağlup olunca elenmekten kurtulamadı. Fransız ekibinin golünü 77'de Juninho kaydetti. Chelsea deplasmanda 1 - 0 yendiği Stuttgart ile rövanşta 0 - 0 berabere kalarak tur atlarken Porto evinde 2 - 1 yendiği Manchester United karşısında son dakika golüyle çeyrek finale çıktı 1-1. Ligde bugün saat 21.45'de Milan - Sparta Prag, Arsenal - Celta Vigo, Monaco - Lokomotiv Moskova ve Real Madrid - Bayern Münih karşı karşıya gelecek. 
   
   Seçim nedeniyle maçlar 26-27 Mart'ta    FUTBOL Federasyonu, 28 Mart'ta yapılacak yerel seçimler nedeniyle karşılaşmaların 26-27 Mart'ta oynanmasına karar verdi. Federasyon, Adanaspor - Gençlerbirliği ve kar nedeniyle ertelenen karşılaşmaların da 31 Mart'ta yapılacağını açıkladı. Ayrıca Denizlispor - İstanbulspor maçının da, ev sahibinin cezası nedeniyle İzmir'de oynanması kararlaştırıldı. 
   
   Tenekecioğlu başkan    TSYD Ankara Şubesi başkanlığına Uğur Tenekecioğlu seçildi. Tek listeyle genel kurula giden Tenekecioğlu'nun yönetim kurulunda Necmi Kepçetutan, Soner Sayımlar, Ersin Uysal, Orhan Karadağ, Güven Göktaş ve Murat Tarhan yer aldı. 
   
   Rekortmen Cide    AHMET DEMİRTAŞ 

   ÜÇÜNCÜ Lig'e terfi müsabakalarında 14 maçta 105 gol atıp, kalesinde sadece üç gol yiyerek mutlu sona ulaşan Kastamonu Cidespor, bir rekora imza attı. Teknik Direktör Sebahattin İspirli, Üçüncü Lig'de de zirveyi hedeflediklerini belirtti. 
   
   
</TEXT>
</DOC>
