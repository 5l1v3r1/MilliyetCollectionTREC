<DOC>
<DOCNO> 209113 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/16/son/sonspo18.html </URL>
<DATE> 2004/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Zimmetine geçirdiği 720 bin doları geri iade etti 
</HEADLINE>
<TEXT>

     Gürcistan Futbol Federasyonu Başkanı Merab Jordaniya'nın usulsüzlük yaparak zimmetine geçirdiği 720 bin dolar parayı devlet bütçesine iade ettiği belirtildi. 
     Gürcistan İçişleri Bakanı Giorgi Baramidze, yaptığı açıklamada, ülke tarihinde ilk kez böyle bir olaya tanıklık ettiklerini belirterek, Jordaniya'nın usulsüzlük yaptığının tespit edilmesi üzerine gözaltına alınmasının ardından zimmetine geçirdiği paraları bütçeye iade ettiğini kaydetti. 
     Federasyon'dan gelen paraların emekli maaşlarının ödenmesinde ve göçmen ailelerinin sosyal sorunlarının giderilmesinde kullanılacağını ifade eden Baramidze, görevini kötüye kullanarak yolsuzluk yapanların kaçırdıkları paraları geri iade etmesi halinde kendilerine dokunulmayacağını ifade etti. 
     Bu arada, Jordaniya'nın futbolcu transferleri sırasında büyük çapta yolsuzluk yaptığının tespit edildiği ve halen 4 milyon dolar civarında paranın kayıp olduğu belirtildi. 
     
</TEXT>
</DOC>
