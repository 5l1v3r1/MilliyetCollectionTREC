<DOC>
<DOCNO> 210719 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/23/son/sontur18.html </URL>
<DATE> 2004/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Çat'da kaybolan öğrencilerden 8'i son anda kurtarıldı 
</HEADLINE>
<TEXT>

     Erzurum'un Çat İlçesi'ne bağlı Çukurçayır Köyü'ne, yürüyerek gitmek isteyen yaklaşık 8 öğrencinin de son anda kurtarıldığı öğrenildi. 
     AA muhabirinin telefonla ulaştığı, Çukurçayır Köyü'nde ikamet eden ve olayı yaşayan öğrencilerden Ümiş Şahin, yolda uyuyakaldıklarını, köylülerin kendilerini son anda kurtardıklarını anlattı. 
     Şahin, olay günü, okuldan, yolların kapanabileceği ihtimali gözönünde bulundurularak erken gönderildiklerini belirterek, kendilerini taşıyan aracın, köyden uzak mesafede kar ve tipi nedeniyle yolda kaldığını anlattı. 
     Aracın içinde toplam 9 öğrenci ve iki köylünün bulunduğu ifade eden Şahin, şöyle devam etti 
     ''Araç yolda kaldıktan sonra bizler indik ve yürümeye başladık. Ancak bir süre sonra tipi nedeniyle birbirimizi kaybettik. Hepimiz bir tarafa dağılmışız. Sonra uyuyakalmışım. Köyden gelenler beni uyandırdılar ve sırtlarına alarak köye getirdiler. Diğer arkadaşlarımın da uyuyakaldıklarını sonradan öğrendim.'' Şahin, kendisinin ve bazı arkadaşlarının, özellikle el ve ayaklarında aşırı soğuk nedeniyle morarma ve şişme meydana geldiğini söyledi. 
     Şahin'in kardeşi Ayten Şahin ise, çocukların daha önce de, yer yer köye yürümek zorunda kaldıklarını, ancak böyle bir olay yaşamadıklarını anlattı. Kendilerine, aşırı soğuktan etkilenen çocukların tedavisi için ambulans geleceğinin bildirildiğini kaydeden Ayten Şahin, ancak ambulansın köylerine henüz ulaşmadığını söyledi. 
     Çat İlçesi'nden Çukurçayır Köyü'nde giden, araç yolda kalması nedeniyle bir grup öğrenci köye yürümek istemiş ve öğrencilerden Hüseyin Şahan ile onu aramaya çıkan iki kişi kaybolmuştu. 
     Yapılan aramalarda Şahan'ın cesedi bulunurken, diğer iki kişinin de aranmasına devam ediliyor. 
     
     KAYBOLAN İKİ KİŞİNİN ARAMASI SÜRÜYOR 
     Öğrenci Şahan'ı aramak için köyden ayrılan ve kaybolduğu bildirilen Veysel ve Bayram Aktekin'in arama çalışmaları sürdürülüyor. 
     Kaybolan iki kişinin bulunması için Çat Kaymakamlığı kriz masası oluşturdu. Erzurum Sivil Savunma Arama ve Kurtarma Birliği'nden 10 kişilik kurtarma ekibinin de, bölgede arama çalışmalarına başladıkları bildirildi. 
     
</TEXT>
</DOC>
