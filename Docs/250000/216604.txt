<DOC>
<DOCNO> 216604 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/20/son/sontur32.html </URL>
<DATE> 2004/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Cem Uzan'ın Bursa'da verdiği ifadeden notlar... 
</HEADLINE>
<TEXT>

     GP Genel Başkanı Cem Uzan'ın, Başbakan Recep Tayyip Erdoğan ve AK Parti'ye hakaret ettiği iddiasıyla yargılandığı davada, hakkında gıyabi tutuklama kararı veren Bursa 3. Asliye Ceza Mahkemesi'ne sunduğu yazılı ifadesinin, 10 sayfa ve 3 bölümden oluştuğu öğrenildi. 
     Uzan, Bursa Adliye Sarayı'na gelerek Mahkeme Başkanı Coşkun Aktemur'a verdiği ifadesini, ''Bursa mitingi öncesi'', ''Müştekilerin beni, ailemi ve partimi hedef alan haksız uygulamalarıyla ilgili olarak medyada yer alan bazı değerlendirmeler'' ile ''Bursa mitingindeki sözlerimde suç unsuru bulunduğu iddiası'' başlıklı üç bölümde sundu. 
     Çeşitli basın-yayın organlarında Uzan ailesi ve şirketleriyle ilgili yayınlanan değerlendirmelere yer verilen ifadede, Uzan, Başbakan Erdoğan ve AK Parti'ye hakaret etme kastının olmadığını öne sürdü. Cem Uzan, ifadesinde şu görüşleri savundu 
     ''Dikkat edilirse, bu konuşmanın yapıldığı tarih ile ÇEAŞ ve Kepez'e el konulması arasında sadece bir günlük süre vardır. Diğer bir deyişle, konuşmamda dile getirdiğim, müştekilerin şikayetine neden olan değerlendirmelerimle, müştekilerin haksız uygulamaları arasında bire bir ilişki olup, müştekiler bizzat kendileri bu konuşmaya sebebiyet vermişlerdir. 
     Muhalefette bulunan bir siyasi parti genel başkanının, iktidarı elinde tutan siyasi partiyi, uygulamalarını ve genel başkanını eleştirmesinden daha doğal ne olabilir Kaldı ki, müşteki partinin oy oranındaki düşme, bu eleştirilere kendi seçmeninin dahi katıldığının bir göstergesi değil midir '' Siyasetin, Anayasa ve buna bağlı olarak çıkarılan mevzuat çerçevesinde teşekkül eden siyasi grupların partilerin iktidarı ele geçirme mücadelesi olduğunu ifade eden Uzan, ''İktidarda bulunan partinin, bu partinin genel başkanının muhalefeti teşkil eden siyasi partiler ve özellikle bu partilerin genel başkanları tarafından eleştirilmesi, ifade özgürlüğü kapsamında değerlendirilmeli ve tabi karşılanmalıdır'' görüşünü dile getirdi. 
     Uzan, 2911 sayısı yasa çerçevesinde, gerekli izinler alınarak yapılan bir siyasi parti mitinginde sarfettiği sözlerin, hem Başbakan Erdoğan ve AK Parti'ye hem de hükümete hakaret olarak nitelendirilip, aynı sözlerden dolayı iki defa soruşturma yapılmasının usule aykırı olduğunu iddia ederek, ifadesinin sonunda şu görüşlere yer verdi 
     ''Zikrettiğim nedenlerle ve hazırlık tahkikatı sırasında vermiş olduğum yazılı ifademe ekli olarak sunduğum savunma delillerimin de tetkikiyle mesnet suçlama dolayısıyla hakkımda beraat kararı verilmesini, aksi kanaatte olunduğu takdirde TCK'nın 59 ve 647 sayılı yasanın lehe olan hükümlerinin uygulanmasını takdirlerinize sunarım.'' 
     
</TEXT>
</DOC>
