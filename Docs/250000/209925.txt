<DOC>
<DOCNO> 209925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/20/son/soneko49.html </URL>
<DATE> 2004/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC Başbakanı TOBB'da... Talat Çoğu konularda örtüşüyoruz 
</HEADLINE>
<TEXT>

     Kuzey Kıbrıs Türk Cumhuriyeti KKTC Başbakanı Mehmet Ali Talat, Kıbrıs sorunu konusunda Türkiye ve KKTC'nin çalışmalarının çoğu noktada örtüştüğünü belirterek, farklıklar olsa bile bunlar bakış farklılıklarıdır, bunları birbirine yakınlaştıracağız'' dedi. 
     Türkiye Odalar ve Borsalar Birliği'nin TOBB davetlisi olarak Ankara'ya gelen KKTC Başbakanı ve Cumhuriyetçi Türk Partisi Genel Başkanı Mehmet Ali Talat, TOBB Başkanı Rifat Hisarcıklıoğlu'nu birlik merkezinde ziyaret etti. 
     Görüşmeden önce basına bir açıklama yapan Talat, gazetecilerin sorularını da yanıtladı. 
     Bir gazetecinin Kıbrıs sorununa ilişkin Türkiye'nin yaptığı çalışmaların KKTC'nin çalışmalarıyla örtüşüp örtüşmediğini sorması üzerine Talat, bu çalışmaların değişik bazı noktalarda, değişik alanlarda yoğunlaştığını söyledi. Ancak, sonuç olanak Kıbrıs sorununun bütün yönlerini değerlendirdiklerini belirten Talat, şunları kaydetti 
     ''Çoğu noktada örtüşüyoruz. Endişe ve hedef aynıdır. Kıbrıs Türk halkının çıkarlarını, haklarını, adadaki varlığını korumaktır. Bu çerçevede farklılıklar olsa bile bunlar bakış farklılıklarıdır. Bunları birbirine yakınlaştıracağız. Dolayısıyla bir farklılığımız olduğunu söylemek şu an itibariyle mümkün değil.'' Bir başka gazetecinin ''farklılığın ne olduğunu'' sorması üzerine de Talat, böyle bir şey söylemediğini, bakış açısında farklılığın bulunmadığını, olduğu zaman da onları yakınlaştıracaklarını bildirdi. 
     23 Ocak'ta yapılacak Milli Güvenlik Kurulu toplantısına KKTC Cumhurbaşkanı ya da Dışişleri Bakanı'nın katılıp katılmayacağının sorulması üzerine de Talat, söz konusu toplantının cuma günü yapılacağını, KKTC Cumhurbaşkanı Rauf Denktaş'ın ise cumartesi ve pazar günü Türkiye'de bazı temaslarda bulunacağını kaydetti. 
     Talat, MGK toplantısıyla ilgili bir durumun söz konusu olmadığını ifade etti. 
     
     ''TOPLUMSAL UZLAŞMA VE ÇÖZÜM HÜKÜMETİ KURDUK'' 
     Mehmet Ali Talat, yaptığı açıklamada, KKTC'de bir toplumsal uzlaşma ve çözüm hükümeti kurduklarını, Türkiye ile ilişkileri geliştirme konusunda adımlar atmaya başladıklarını belirterek, ''Türkiye ve Kıbrıs sorunu çok önemli bir dönemeçte. Bu dönemeçte Türkiye ve KKTC'nin istişare içinde ortak politikalar belirleyerek sorunun çözümünün Kıbrıs Türkü'nün çıkarlarını koruyacak şekilde gerçekleştirilmesinin temel hedefleri olduğunu'' bildirdi. 
     Talat, ''Bu düşünce içinde hareket ediyoruz. Hükümetimiz, Mayıs 2004'e dek Kıbrıs sorunun çözümünün Kıbrıs Türkü'nün ve Türkiye'nin yararına olduğu düşüncesiyle elinden gelen bütün gayreti Türkiye ile istişare içinde sürdürecektir'' dedi. 
     Başbakan Talat, cumartesi günü KKTC'ye güven oylamasına gideceklerini, alacakları güven oyunun ardından, daha önemli, daha ses getirici ve haklarını uluslararası anlamda da güvenceye bağlayacak adımları atacaklarını söyledi. 
     Bugün Dışişleri Bakanı ve Başbakan Yardımcısı Abdullah Gül ve ekibiyle de görüştüğünü ifade eden Talat, Kıbrıs'ta Kıbrıs sorunuyla ilgili bir çalışma yaptıklarını hatırlatarak, bunu yeniden gözden geçirme fırsatı bulduklarını kaydetti. 
     
     ''1 MAYIS 2004'Ü HEDEF TARİH OLARAK BELİRLEDİK'' 
     Bu konudaki hazırlıkların hem Türkiye'de hem Kıbrıs'ta devam ettiğine de dikkat çeken KKTC Başbakanı, ''resim daha tam anlamıyla ortaya çıkmadı. Ama bir şey ortaya çıktı Türk tarafı çözüm için ciddiyetle çalışacak, çözümü sağlamak için gayret gösterecek. 1 Mayıs 2004'ü de hedef tarih olarak belirledi. Ona göre bu çalışma programını organize edecek'' diye konuştu. 
     Daha sonra Abdullah Gül ile bu konuyla ilgili yeniden bir araya geleceklerini anlatan Mehmet Ali Talat, bu görüşmenin ya Türkiye'de ya da KKTC'de gerçekleşeceğini söyledi. 
     Mehmet Ali Talat hedeflerinin aynı olduğunu, bu hedefe ulaşmak için ellerinden geleni yapacaklarını belirterek, hükümetlerinin bu konuda kararlı olduğunu, bu kararlılığı önümüzdeki günlerde herkesin gözlemleyeceğini bildirdi. 
     
</TEXT>
</DOC>
