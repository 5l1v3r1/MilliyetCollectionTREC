<DOC>
<DOCNO> 230566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/12/son/sondun11.html </URL>
<DATE> 2004/04/12/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Irak'ta iç savaş... 4 Nisan'dan bugüne neler oldu 
</HEADLINE>
<TEXT>

     ABD önderliğindeki koalisyonun Irak'ın başkenti Bağdat'ı almasından 1 yıl sonra, Sünni gerillalar ile radikal Şii lideri Mukteda Sadr'ın milislerinin başlattığı isyan, savaşın bitiminden bu yana en şiddetli çatışmaların meydana gelmesine yol açtı. 
     Çıkan olaylarda 600'den fazla Iraklıyla 40'tan fazla koalisyon askeri öldü. 
     4 Nisan'dan bu yana gelişen olaylar şöyle 
     
     4 Nisan 2004 

     Necef'te Sadr yanlılarının gösterisinde ortalık kan gölüne döndü. Sadr'ın cinayete karışmakla suçlanan büro şefi Mustafa El Yakubi'nin gözaltına alınmasının ertesinde koalisyon güçleriyle çıkan çatışmada, biri Salvador askeri 21 kişi öldü, 200'den fazla kişi yaralandı. Bağdat'ın banliyösü Sadr mahallesinde de 7 Amerikan askeri öldü, 20 kadar kişi yaralandı. 
     Sadr, ''düşmanı terörize etme'' çağrısında bulunurken, Irak'taki en yüksek Şii din adamı Ayetullah Ali Sistani sükunet çağrısı yaptı. 
     
     5 Nisan 2004 

     ''Sünni üçgeni''nde bulunan Felluce'de 31 Mart'ta 4 Amerikalı sivilin öldürülmesi ve 2'sinin cesetlerinin parçalanmasının ardından koalisyon, kentte geniş çaplı bir operasyon başlattı. 
     Sadr'ın ''Mehdi'nin Ordusu''na bağlı milisler, Necef ve Kufe'deki kutsal mekanlarla Basra'daki vilayet binasının denetimini ele geçirdi. 
     Bağdat'ta Şii isyancılarına yönelik Amerikan saldırısında, hastane kaynaklarına göre 57 Iraklı öldürüldü. 
     
     6 Nisan 2004 

     Amara'da İngiliz askerleriyle Şii milisleri arasındaki çatışmalarda 27 kişi öldü, 48 kişi yaralandı. 
     Varılan anlaşma uyarınca, Basra'nın denetimi yeniden Irak polisinin eline geçti ve İngiliz askerleri kışlalarına yerleşti. 
     Kut'ta bir Ukrayna askeri öldürüldü. 
     Hakkında tutuklama emri çıkarılan Sadr, Kufe'den Necef'e döndü. 
     Amerikan kuvvetleri, ''Mehdi'nin Ordusu''nun eline geçen Sadr mahallesinin denetimini ele geçirdi. 
     Nasıriye'de İtalyan kuvvetleriyle milisler arasındaki çatışmalarda 15 kişi öldü, 50'den fazla kişi yaralandı. 
     Ramadi'de 12 deniz piyadesi öldürüldü, 20 kadar kişi yaralandı. 
     
     7 Nisan 2004 

     Ukrayna birlikleri, Şii milisleriyle şiddetli çatışmaların ardından Kut'u boşalttı. 
     Felluce'ye giren Amerikan askerleri kentteki camiyi bombaladı. 
     Nasıriye'de İtalyan jandarmasıyla Şii milisleri arasındaki anlaşma uyarınca, Irak polisi kontrolü ele aldı. 
     Amerikan kuvvetlerinin Felluce'ye müdahalesinin protesto edildiği Kerkük'te, göstericilerle deniz piyadeleri arasında çıkan çatışmalarda 8 Iraklı öldürüldü. 
     Necef'te İspanyol ve Salvadorlu koalisyon askerleriyle Şii milisler arasında çatışma çıktı, Iraklıların saflarında 10 kişi öldü, 20 kişi yaralandı. ABD, kentin koalisyon denetiminde olmadığını kabul etti. 
     
     8 Nisan 2004 

     Amerikan kuvvetleri, Bağdat'ta Sadr'ın karargahını yıktı. 
     Binlerce Şii ve Sünni, kuşatma altındaki halka destek olmak amacıyla Felluce'ye yürüdü. 
     Pek adı duyulmamış ''Mücahit Tugayları'', Japonya Irak'taki birliklerini çekmezse, ellerindeki 3 Japon rehineyi canlı canlı yakma tehdidinde bulundu. Tokyo talebi reddetti. 
     8 Güney Koreli kaçırıldı, birkaç saat sonra salıverildi. 
     Bir İran televizyonu, radikal ''Ensar El Din'' adlı grup tarafından kaçırılan bir Kanadalı ve bir İsrailli Arabın görüntülerini yayımladı. 
     Irak İçişleri Bakanı Nuri Bedran ve İnsan Hakları Bakanı Abdülbassit Türki istifa etti. 
     
     9 Nisan 2004 

     Amerikan güçleri, Sadr mahallesindeki polis karakolları ve belediye binasını tahliye etti. 
     Koalisyon, Kut'un denetimini ele geçirdi, Felluce'de tek taraflı ateşkes ilan etti, ateşkese kimse uymadı. 
     Gerilla, Ebu Garib-Felluce otoyolunun kontrolünü ele geçirdi. 
     Amerikan şirketi için çalışan bir İngiliz vatandaşı, Hit yakınlarında öldürüldü. 
     Bağdat civarındaki 2 saldırıda, 2 Amerikan askeri öldü, 13 kişi yaralandı, 2 Amerikan askeri kayboldu. 
     Koalisyon için çalışan Iraklı tercüman, Hille yakınlarında öldürüldü. 
     Irak'taki Geçici Yönetim Konseyi'nin Şii üyesi Abdülkerim El Muhammedavi, konsey üyeliğini askıya aldığını açıkladı. 
     
     10 Nisan 2004 

     Irak Kızılayı'nın Erbil'deki müdürü ve eşi Musul'da öldürüldü. Kentte ayrıca 5 polis, 2 saldırgan ve bir sivil, 2 ayrı saldırıda öldürüldü. 
     Bakuba'da 24 saat içinde Amerikan birlikleriyle silahlı gruplar arasında çıkan çatışmalarda, biri polis 11 Iraklı öldürüldü, 35 kişi yaralandı. 
     ABD Başkanı George Bush, egemenliğin 30 Haziran'da Iraklılara devredileceğini yineledi. 
     Mukteda Sadr milisleri, İmam Hüseyin ve yandaşlarının öldürülmesinin kırkıncı gününün yıldönümü Erbain anma törenleri dolayısıyla Kerbela'daki çatışmalara 3 gün ara verdi. 
     El Cezire, Felluce'deki kuşatma kaldırılmazsa öldürüleceği açıklanan Amerikalı rehinenin görüntülerini yayımladı. 
     7 gün süren çatışmaların ardından toplam 400'den fazla Iraklının öldüğü ve en az bin Iraklının yaralandığı duyuruldu. Koalisyon ve Felluce'deki silahlı kişiler, pazar günü yerel saatle 10.00'dan itibaren geçerli olmak üzere ateşkes ilan etti. 
     
     11 Nisan 2004 

     El Cezire, Felluce'de gerillalar tarafından öldürüldüğü belirtilen 2 Amerikalının cesetlerinin görüntülerini yayımladı. 
     Felluce bölgesinde 1 Amerikan helikopteri, açılan ateşle düşürüldü. Koalisyon, helikopterdeki 2 askerin öldüğünü doğruladı. 
     Almanya, kaybolduğu açıklanan 2 Alman polis memurunun ''büyük olasılıkla öldüğünü'' duyurdu. 
     Iraklı bir grup, Tokyo Irak'taki askerlerini çekmezse, ellerindeki Japon rehineleri öldürme tehdidinde bulundu. 
     Nasıriye'de 6 gün önce kaçırılan İngiliz serbest bırakıldı. 
     Felluce'de gerginlik sürse de tarafların ateşkese uyduğu ve ateşkesin bu akşama kadar uzatıldığı belirtiliyor. 
     
</TEXT>
</DOC>
