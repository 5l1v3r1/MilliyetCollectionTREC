<DOC>
<DOCNO> 239116 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/11/son/sonspo17.html </URL>
<DATE> 2004/05/11/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Çaykur Rizespor yönetimi bilet fiyatlarını düşürdü... 
</HEADLINE>
<TEXT>

     Birinci Süper Futbol Ligi'nde kalma mücadelesi veren ve hafta sonunda Beşiktaş ile çok önemli bir karşılaşmaya çıkacak olan Çaykur Rizespor'da, bilet fiyatlarına indirim yapıldı. 
     Yeşil-mavili kulübün yönetim kurulu, numaralı tribün biletlerinin 2 milyon, numarasız tribün biletlerinin ise 1 milyon liradan satışa çıkarılmasını kararlaştırdı. 
     Kulüp genel kaptanı Yılmaz Zehiroğlu, Beşiktaş maçında taraftara her zamankinden daha fazla ihtiyaçlarının bulunduğunu belirterek, ''Taraftarlarımızı yanımızda görmek istiyoruz. 90 dakika boyunca takımlarını desteklesinler. Birlik ve beraberlik içinde bu zor günlerden kurtulmak istiyoruz'' dedi. 
     Karadeniz ekibinin en son büyük takımlar içinde Fenerbahçe ile yaptığı maçta, bilet fiyatları numarasız tribün 10, numaralı tribün biletleri ise 15 milyon lira olarak belirlenmişti. 
     
</TEXT>
</DOC>
