<DOC>
<DOCNO> 210990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/25/yasam/yas10.html </URL>
<DATE> 2004/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Bırakın BMW X5 kendi park etsin 
</HEADLINE>
<TEXT>

      
   BMW şirketinin X5 modeli arazi aracına deneme amacıyla taktığı yeni sistem sayesinde, gelecekte otomobillerin kendiliğinden geri geri park etmeleri sağlanacak. 
   BMW Sözcüsü Jochen Müller, gelecekte araçlara takılması öngörülen sistemin yol kenarındaki park yerlerinin büyüklüğünü tespit ettiğini ve uygun büyüklükte bir park yeri bulduğu zaman, kontrol panelinde yeşil bir ışığın yandığını açıkladı. Müller, "Park etmek istediğiniz zaman duracaksınız. Bir düğmeye basacaksınız, geri vitese takacaksınız ve gaz verip elinizi direksiyondan çekeceksiniz" dedi. 
   
   Optik okuyucuları var 
   Aracın optik okuyucular sayesinde park yerine kendi kendine girebildiğini belirten Müller, "Ancak şoförün aracın içinde oturması gerekli. Aracın arkasına aniden bir çocuğun gelmesi durumunda fren yapabilmek için" diye konuştu. 
   Bu sistemin araştırma bölümünden çıktığını ve yakın zamanda mühendisler tarafından otomobillere takılacağını kaydeden Müller, BMW 7 serisi otomobillerin yenileneceği 2005'den itibaren bu sistemlerin de otomobillerde yer alabileceğini söyledi. 
   
   Alman sunucu hayran kaldı 
   Yeni geliştirilen sistemi deneyen SAT.1 özel televizyon sunucusu Jessica Witte - Winter, buluştan çok etkilendiğini belirterek, "Park ederken ellerimi direksiyondan çekmeye önce alışmam gerekiyordu. Ancak bu gerçekten de harika bir düşünce" dedi. 
   
   
</TEXT>
</DOC>
