<DOC>
<DOCNO> 220343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/06/son/sontur35.html </URL>
<DATE> 2004/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Sağlık Bakanı ''Devletin acil durum yönetimi görev başındadır'' 
</HEADLINE>
<TEXT>

     Sağlık Bakanı ve Erzurum Milletvekili Recep Akdağ, Erzurum'da meydana gelen su baskınları ve olağanüstü durumlarla ilgili olarak devletin acil durum yönetiminin görev başında olduğunu belirterek, ''Hiç kimse bu durumu siyasi malzeme olarak kullanmasın'' dedi. 
     Bakan Akdağ, bölgede yoğun kar yağışıyla birlikte vatandaşların bir süre doğal olarak sıkıntılı anlar yaşadığını, havaların ani ısınması ve meydana gelen çığ ve su taşkınları sonucu da can kaybı ve hasar gibi üzücü olayların meydana geldiğini anımsatarak, doğal afetlere mazur kalan bölgedeki tüm vatandaşlara ''geçmiş olsun'' yakınları ölenlere de ''başsağlığı'' dileğinde bulundu. 
     Bütün bu durumlarda devletin tüm imkanlarının seferber edildiğini, ancak Erzurum'da bazı yerel yönetimlerin konuyu siyasi arenaya çekmeye çalıştığını ifade eden Bakan Akdağ, şunları söyledi 
     ''Ilıca, Uzundere, Tortum ve Oltu ilçelerimizde meydana gelen çay ve derelerin taşmasıyla mağdur olan vatandaşlarımıza her türlü destek sağlanmaya çalışılıyor. Sayın Vali, günde 2 saat uykuyla görevi başındadır. Ilıca ilçemizde Pulur Deresi'nin taşmasıyla acil durum yönetimi zamanında olaya müdahale ederek, sabaha kadar yürütülen çalışmalar sonucu herhangi bir can kaybı yaşanmadan olay kontrol altına alınmıştır. Ardından da hasar tespiti hızla devam etmektedir. Devletimiz gereken tüm imkanlarını kullanmaktadır.'' 
     
     ERZURUM'A İSTENEN ÖDENEK VERİLMEDİ İDDİASI 

     Bakan Akdağ, Erzurum'daki yerel basında bir süredir gündeme oturan, yerel yönetimlerin talep ettikleri paranın gönderilmediği konusundaki iddialara ilişkin olarak da, bu gibi durumların siyasi arenaya çekilmek istendiğini, bunun da yanlış olduğunu söyledi. 
     İldeki koordinatör milletvekili Mustafa Nuri Akbulut'un görev mahallinde bizzat konuyla ilgilendiğine dikkat çeken Bakan Akdağ, ''Hükümetten talep var ise, makul ölçülerde dokümante edilmeli. Bunun dışında afaki taleplerde bulunmak ve bunları siyasi malzeme yapmak doğru değildir. Herkes kendi görevini yapmalı'' diye konuştu. 
     
</TEXT>
</DOC>
