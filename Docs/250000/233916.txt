<DOC>
<DOCNO> 233916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/22/son/sonspo34.html </URL>
<DATE> 2004/04/22/ </DATE>
<TIME> 21.15 </TIME>
<AUTHOR>  </AUTHOR>
<HEADLINE>
Trabzonspor'un antremanında Gökdeniz ve Fatih sakatlandı 
</HEADLINE>
<TEXT>

     Birinci Süper Futbol Ligi'nde hafta sonu sahasında Diyarbakırspor ile yapacağı maçın hazırlıklarını sürdüren Trabzonspor'da Gökdeniz ve Fatih antrenmanda sakatlandı. 
     Teknik Direktör Ziya Doğan yönetiminde Mehmet Ali Yılmaz Tesisleri'nde basına kapalı olarak gerçekleştirilen antrenmanda Gökdeniz ve Fatih'in sakatlandığı bildirildi. 
     Çift kale maçta Hasan ile girdiği ikili mücadelede kendini yerde bulan Gökdeniz'in sağ ayak bileğinde burkulma olduğu ve idmanı yarıda bıraktığı kaydedildi. 
     Fatih'in ise antrenmanda sağ ayak arka adalesinde sertleşme olduğu ve idmanı tamamlayamadığı öğrenildi. 
     Şampiyonluk mücadelesi veren bordo-mavili takımda iki futbolcunun sakatlanması üzüntü yaratırken, Fatih'in büyük olasılıkla Diyarbakırspor maçında forma giyebileceği, hemen buz tedavisi başlatılan Gökdeniz'in durumunun ise yarın netlik kazanacağı bildirildi. 
     Bu gece kampa girecek bordo-mavililer yarın da basına kapalı olarak yapacağı antrenmanla Diyarbakırspor maçının hazırlıklarını tamamlayacak. 
     
</TEXT>
</DOC>
