<DOC>
<DOCNO> 232235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/17/son/sondun08.html </URL>
<DATE> 2004/04/17/ </DATE>
<TIME> 01.20 </TIME>
<AUTHOR>  </AUTHOR>
<HEADLINE>
Serdar Denktaş'tan AKP hükümetine Evet ile diyet ödenmiş mi olacaktır 
</HEADLINE>
<TEXT>

     KKTC Başbakan Vekili, Başbakan Yardımcısı ve Dışişleri Bakanı, Demokrat Parti DP Genel Başkanı Serdar Denktaş, ''Tabir yerinde ise Kıbrıs Türk tarafından çıkacak bir evet ile diyet ödenmiş mi olacaktır '' diye sordu ve ''Anavatan Türkiye'nin mevcut hükümeti, her açıklama ve tavrı ile bu diyeti istemekte olduklarını alenen beyan etmektedirler'' dedi. 
     Denktaş, DP Genel Merkezi'nde düzenlediği basın toplantısında, şunları söyledi 
     ''Buradan, Anavatan Türkiye yetkililerine de seslenerek, Kıbrıs sorununun Türkiye'nin önüne her siyasi ortamda engel olarak konulmaması için Kıbrıs Türklerinin gerekli tüm çabayı sarfettiğini vurgulamak istiyorum. Tabir yerinde ise Kıbrıs Türk tarafından çıkacak bir evet ile diyet ödenmiş mi olacaktır 
     Anavatan, bugüne kadar bizden hiçbir zaman böyle bir istemde bulunmamıştı. Ancak Anavatan Türkiye'nin mevcut hükümeti, her açıklama ve tavrı ile bu diyeti istemekte olduklarını alenen beyan etmektedirler. Yine de Anavatan Türkiye'nin, Kıbrıs Türklerinin 24 Nisan'da yapılacak referandumda verecekleri her kararı, yani demokratik iradelerini saygı ile karşılayacaklarını ümit ediyoruz. Bu serzenişimiz, tabiatıyla Anavatanımızın kadirşinas halkına yönelik değildir. Serzenişimiz, Türkiye'nin şu anki hükümetinedir. 
     Denktaş, partisinin, halkın Annan Planı hakkında objektif bilgiye sahip olması için ilk günden beri uğraştığını belirterek, planın geldiği noktayı iki şekilde irdelemek durumunda olduklarını söyledi. 
     Serdar Denktaş, DP Genel Merkezi'nde düzenlediği basın toplantısında, bunu, ''Birincisi, bizim kırmızı çizgilerimiz, yani olmazsa olmazlarımız ve bunların plana yansıması ikincisi ise planın genel olarak değerlendirilmesindeki işlerliği'' diye açıkladı. 
     Serdar Denktaş, ''siyasi eşitlik, iki kesimlilik, Türkiye'nin etkin ve fiili garantisi, egemenliğin iki halktan kaynaklanması, mülk sorunu ve harita'' olarak sıraladığı olmazsa olmazlar konusunda planda yer alan unsurları da şöyle ifade etti 
     ''Siyasi eşitliğimiz, iki halk kavramına bağlı olarak değil ama Kıbrıs Adası'nda yaşayan ve ana lisanları farklı iki grup arasında sağlanmıştır. Siyasi eşitliğin sağlanmış olduğu seviye ise Senato seviyesidir. Senato dışındaki tüm alt ve üst birimlerde Kıbrıs Türkleri varlığını korumakla birlikte senato da var olan eşit temsiliyet hakkını elde etmemiştir. 
     Kuzey'de kalan toprakların Kıbrıs Türk Devleti idaresinde olacağını belirtmek suretiyle iki kesimlilik oluşturulmuştur. Zaman içerisinde kısıtlamaların ortadan kalkması ile Kuzey'de adı Türk olan ama ada üstünde fiiliyatta Rum devleti haline gelecek bir oluşumu engellemek için Kuzey'de ilelebet ana dili Türkçe olan grubun 2 3'den az olmayacağı belirtilmiştir. Ancak bu noktada Başbakanlık tarafından dağıtılan Türkçe versiyonda farklılık bulunmaktadır. Bunun düzeltilmesini ve doğrulanmasını istiyoruz. Halkımızın önemli bir bölümünün iki kesimlilikten beklentisi olan adanın kuzeyinde, Rumlardan arınmış bölge yaratılması düşüncesi, bu planda yer almamıştır ve bilinmelidir ki bu beklenti hiçbir planda gerçekleşmeyecektir.'' 
     
     TÜRKİYE'NİN ETKİN VE FİİLİ GARANTİSİ 

     Planda, mevcut asker sayısının 29 aylık bir süreye yayılarak azaltılmasını öngörüldüğünü belirten Denktaş, şöyle devam etti 
     ''29 aydan itibaren Türkiye AB'ye girinceye kadar ise 3000 askerin burada kalacağı söylenmektedir. Türkiye AB'ye üye olduktan sonra ise asker sayısı 1960 antlaşmalarında olduğu gibi 650 sayısına inecektir. Burada eski antlaşmadan tek fark, bu sayının her 3 yılda gözden geçirileceği olgusunun plana yansımış olmasıdır. 1960 antlaşmalarına göre bu sayının gözden geçirilmesi mümkün değildir. 15-20 yıl sonra Türkiye AB'ye girebilirse o günün jenerasyonu, eğer her şey iyi giderse farklı bir karar elbette verebilir. Ancak bugün bizler için önemli olan, uluslararası bir antlaşmanın, Kıbrıs Türklerinin itirazına rağmen değiştirilmiş olmasıdır. Bu gerçek, bugün için Kıbrıs Türkleri açısından tedirginlik, rahatsızlık yaratmaktadır. 
     Uluslararası antlaşmaların bize rağmen değiştirilebileceğinin bir göstergesi olarak da bu rahatsızlık önemlidir.'' 
     
     EGEMENLİĞİN İKİ HALKTAN KAYNAKLANMASI 

     Planın ana felsefesi nedeni ile Kıbrıs Türk Halkının egemenliği kabul edilmediğini, ''kaynağı belli olmayan bir yerden hayali bir egemenlik yaratılarak, bu egemenliği ortak devlete vererek, artık yetkilerin iki kurucu devlet tarafından kullanılmasının'' öngörüldüğünü söyleyen Denktaş, şunları kaydetti 
     ''Bu anlamda, kurucu devletlerin birer eyalet olarak görülmekte olduğu bir gerçektir. Burada kazancımız, Rum işgalindeki Kıbrıs Cumhuriyeti Devleti'nin de bizimle eş seviyeye indirilmiş olmasıdır. Yani başka bir değişle egemenliği Kıbrıs Türk halkına vererek, iki devleti eşitlemek yerine, Rum devletini de aşağıya çekmek suretiyle eşitlik sağlamaya çalışmıştır. 
     Annan Planı'ndaki mülk rejimi, son planda kapsamlı bir değişikliğe uğramıştır. BM'ye bizim vermiş olduğumuz kapsamlı değişiklik önerisi BM tarafından Rumların hassasiyetleri de dikkate alınarak sulandırılmış ve plandaki halini almıştır. Tüm değişikliklere rağmen, mülk rejimi bireysel olarak Rumlara istediklerini verirken, Türk tarafı da genel olarak korunmuştur. Ana hatları ile mülk sorununu ileride bozulmayacak bir çözüme ulaştırmak için Kuzey'deki Rum mallarının Türkler tarafından 'satın alınması' esasına dayandırılmıştır. Halkımızın büyük bir çoğunluğunun mali durumu ve kişi başına düşen milli gelir göz önünde bulundurulursa Kıbrıs Türklerinin mülksüz kalmaması için özellikle Türkiye'nin, AB'nin ve ABD'nin bu konuda ciddi adımlar atarak, halkımızın borçlandırılması konusunda yardımcı olmaları ve bunun için 25 yıllık bir süreye yayılacak olan 10 milyar dolar civarındaki finansman tedarik etmeleri gerekmektedir. Bu finansmanın borç garantisi olacağı ve sonunda tüm halkımız tarafından paylaşılacağının altını da çizmek isterim. 
     Planda boşlukların Genel Sekreter tarafından doldurulması prensibi bu konuda işlemiştir. Harita konusunda hiçbir tartışma yapılmamış ve 3. Plandaki harita aynen uygulanmıştır.'' 
     
     ''PLANDA İŞLERLİK" 

     Denktaş, planının işlerliliğiyle ilgili, partisinin görüşünü de şöyle açıkladı 
     '3. plandaki geçiş döneminin Rum tarafının isteği doğrultusunda ortadan kaldırılması ile birlikte oylamadan bir hafta sonra plan, bazı kısıtlamalar haricinde tümüyle yürürlüğe girecektir. Bu yöntem 1 Mayıs'tan itibaren kaçınılmaz olarak öngörülmemiş birçok sorunu beraberinde taşıyacaktır. Bu sorunların bir kısmı, kendi içimizde yapılacak birtakım önlemlerle ortadan kaldırılabilir olmakla birlikte, her iki tarafta da aynı istencin olması gerekmektedir. Bu istencin olmadığından hareket edersek karşılaşacağımız zorlukların artacağı da bilinmelidir.'' 
     
</TEXT>
</DOC>
