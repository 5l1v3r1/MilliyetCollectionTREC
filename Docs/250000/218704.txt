<DOC>
<DOCNO> 218704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/29/son/sondun09.html </URL>
<DATE> 2004/02/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika havayolları Türkiye seferlerini başlatıyor... 
</HEADLINE>
<TEXT>

     Belçika havayolları şirketi ''SN Brussels Airlines'' Türkiye'ye ilk uçak seferini yarın yapıyor. 
     Belçika'nın eski havayolları şirketi Sabena'nın iflasından sonra kurulan ve bu hafta ikinci yılını kutlayan SN Brussels Airlines, 1 Mart'tan itibaren İstanbul'a haftada 3 sefer gerçekleştirileceğini bildirdi. 
     Şirketin konuya ilişkin açıklamasında, İstanbul seferlerinin Nisan ayıdan itibaren her gün yapılacağı belirtildi. 
     Açıklamada, İstanbul'un iş dünyası ve turizm açısından önemi üzerinde duruldu ve uçuş saatlerinin hem turistlere, hem de işadamlarına uygun olmasına özen gösterildiği kaydedildi. Şirket Brüksel-İstanbul uçuş süresinin 3 saat 15 dakika olarak belirlendiğini, Airbus A319 uçaklarında sıcak yemek, içki ve gazete servislerinin ücretsiz olacağını bildirdi. 
     Uçaklar pazartesi ve çarşamba günleri Brüksel'den 06.50'de, İstanbul'dan 12.00'de kalkacak. Cumartesi günleri Brüksel kalkışı 10.00, İstanbul kalkışı 15.05 olarak belirlendi. 
     Gidiş-geliş uçak bilet fiyatları, vergiler dahil 228 euro'dan başlayacak. 
     SN Brussels Airlines, yarın gerçekleşecek ilk İstanbul seferi çerçevesinde bir grup Belçikalı ve Türk gazeteciyi Türkiye'ye götüreceğini, Türkiye-Belçika ilişkileri hakkında, işadamları ve diplomatik çevrelerle temaslar ve seminerler düzenleyeceğini duyurdu. 
     
</TEXT>
</DOC>
