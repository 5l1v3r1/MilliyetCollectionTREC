<DOC>
<DOCNO> 219045 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/01/son/sontur15.html </URL>
<DATE> 2004/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan CHP'nin kökü bereketsiz 
</HEADLINE>
<TEXT>

     AK Parti Genel Başkanı ve Başbakan Recep Tayyip Erdoğan, iktidarlarının ''sorunları, problemleri asgariye indirme iktidarı'' olduğunu belirterek, ''Bu devlet, halkını sömüren bir devlet olamaz, olmayacak'' dedi. 
     Erdoğan, Bolu'da partisince, eski hükümet konağı meydanında düzenlenen açıkhava toplantısına katıldı. 
     Erdoğan, konuşmasında 3 Kasım seçimleri öncesi ile sonrasındaki Türkiye'yi karşılaştırarak, gelinen noktayı anlattı. 
     Fakir ailelere kömür yardımı yapıldığını, bedava kitap dağıtıldığını anımsatan Erdoğan, ''Bu kaynaklar hortumcuların kesilen parasından geliyor. Bu bizim anayasadan kaynaklanan asli görevlerimiz. Anayasada, Türkiye Cumhuriyeti devleti demokratik, laik, sosyal bir hukuk devletidir şeklinde tanımlanıyor. Bunun sosyal yanını bir tarafa bırakamayız. Şimdi biz sosyal yanının gereğini de bunlarla yerine getirdik'' dedi. 
     Meslek liselerini önemsediklerini, Türkiye'nin ara elemanlara ihtiyacı olduğunu ifade eden Erdoğan, sözlerini şöyle sürdürdü 
     ''Meslek liselerini cazip hale getirmek için katsayı sorununu halledeceğiz. Çünkü bunu adil bir karar, adil bir yasa olarak görmüyoruz. Sen, üniversiteye seçme imtihanı yapıyorsun, birisi meslek lisesinden geliyor, biri düz liseden. Sen bu imtihanı yapacaksın, hem de ondan sonra da diyeceksin ki olmaz... Niye olmaz Sen meslek liselisin, senin ayağında 30 kiloluk bir taş... Düz liseli senin ayağına taş bağlamayacağız. Koşun bakalım. Nasıl koşsun. Böyle adalet olur mu Hani eğitim de fırsat eşitliği olacaktı. Nerede eğitimde fırsat eşitliği... Bunu biz kaldırıyoruz. Bunda kararlıyız. Kimse bunu sağa sola farklı yerlere çekmeye gayret etmesin. Kimse kalkıp da öküzün altında buzağı aramaya yeltenmesin. Bu ülkenin evlatlarına kimse ayrımcılık yapamaz.'' Erdoğan'ın konuşması sırasında Fatma Güzin Altıntaş adlı bir kadın, sağlık sorunları olduğunu ve başvurduğu hastanelerde kendisine yardım edilmediğini Başbakan'a iletti. Bir süre vatandaşı dinleyen Erdoğan, yetkililere yardım edilmesi konusunda talimat verdi. 
     Sağlık konusunda yapılan çalışmalardan bahseden Erdoğan, bu konuda aile hekimliği ve genel sigorta olmak üzere 2 önemli adım daha atacaklarını söyledi. 
     
     ''ULAŞAMAYANLAR 'BUNLAR İŞBİRLİKÇİ' DİYOR'' 
     3 Kasım'da ayakta duramayan bir hükümet olduğunu ve Türkiye'nin dışarıda itibarının olmadığını ifade eden Erdoğan, şöyle konuştu 
     ''Ama şimdi trafik hızlandı, artık dünyanın gündeminde olan bir Türkiye var. Dostluk zincirleri her geçen gün güçleniyor. Ama buna erişemeyenler, ulaşamayanlar 'bunlar işbirlikçi' diyor. Tabii ki işbirliği yapacaksın, işi başarmak istiyorsan işbirliği yapacaksın, ama işi başarmak istemiyorsan, işbirliği yapacak adam bulamazsın. 21. asır paylaşım asrıdır. Biz de kazanacağız, diğerleri de kazanacak. Yok efendim sadece ben kazanacağım Kusura bakma sana onu kimse yedirmez. Şimdiye kadar böyle hareket ettin, geldiğin nokta belli.'' Yıl sonundaki yüzde 12'lik enflasyon hedefinin tutturulacağını belirten Erdoğan, 2005 yılı başından itibaren de liradan 6 sıfırın atılacağını söyledi. 
     İhracatta dış ticaret hacminin 115 milyar dolara ulaştığını belirten Erdoğan, geçen Ocak ayına göre bu yıl Ocak ayında yüzde 24 artış olduğunu ve bu artışı Şubat ayında da beklediklerini kaydetti. 
     Bolu'da 1500 toplu konut olduğunu, bu sorunun halledileceğini ifade eden Erdoğan, Türkiye genelinde de, bu yıl 100 bin konut yapacaklarını söyledi. Vatandaşların kira öder gibi daire sahibi olacağını belirten Başbakan Erdoğan, devletin bu konutları satarken, faiz uygulaması yapmayacağını kaydederek, ''Devlet vatandaşından faiz almaz, bu devlet halkını sömüren bir devlet olamaz, olmayacak. Halkına hizmetkar olan bir devlet olacak'' diye konuştu. 
     Bolu'nun, turizm patlaması yaşayacağını belirten Erdoğan, Abant'ı, Davos gibi bir kongre merkezi haline getirmeyi planladıklarını söyledi. 
     Bolu'ya yapılacak diğer yatırımlardan da bahseden Erdoğan, Bolu'nun hava kirliliği konusunda sıkıntı olduğunu belirterek, doğalgazla bu sorunu aşılacağını ifade etti. 
     Bolu'da fiziki değişimi gerçekleştirmek istediklerini belirten Erdoğan, ''Merkezi siyasetteki başarıyı yerel siyasette bütünleştirerek, istiyoruz ki Türkiye'nin fiziki değişimi gerçekleşsin'' dedi. 
     Erdoğan sözlerini şu şekilde sürdürdü 
     ''Geçenlerde belediye başkanlarıma şunları söyledim. Bir belediye başkanı su sorununu halledemiyorsa, o işi bırakıp gitsin. İstanbul susuzdu, kimden almıştım belediyeyi biliyor musunuz Bu CHP zihniyetinden. CHP dediğiniz zaman akla susuzluk gelir de onun için. Çünkü bunların kökü bereketsiz. Şimdi tek büründükleri şey, yatıyorlar kalkıyorlar Eğer bu seçim kaybolursa Türkiye elden gitti yok yok, Türkiye zaten 3 Kasım'da sahibini buldu. Türkiye bu ülkeyi bu hale getireni tasfiye etti. Millet tasfiye etti, bu kararı millet verdi. Ama bunların milletin kararına da saygısı yok. 28 Mart'ta bir yeni karar daha verecek. Ben buna inanıyorum. 1.5 yılda bu iktidar ne yaptı ne yapmadı bunu göreceğiz. Milletimiz, inanıyorum ki 3 Kasım'da verdiğinin daha fazlasını verecek. Bunu halkımın gözünden okuyorum. 
     
     ''MİLLETTEN CUMHURİYET KOPARTILAMAZ'' 
     Bu ülke hepimizin, bizi ayırmaya gayret edenlere sandıkta fırsat vermeyin. Cumhuriyeti, Cumhur'dan ayırmaya kalkanlar sandığa mahkum olacaklardır. Cumhur kim, Cumhur halk.... Milletten, Cumhuriyet kopartılamaz. Et ve tırnak gibidir. Onu ayırmaya kalkanlar bunun hesabını sandıkta verirler. Bütün gayretimiz muasır medeniyetler üzerine çıkmış bir Türkiye'yi kurabilmektir. 2007'de 5 bin doları kişi başına yakalamış bir Türkiye... Yolsuzluklar, suiistimaller bittikçe biz tırmanacağız, bu sıçrama devam edecek. Artık uçak pistten ayaklarını kesti, tırmanıyoruz.'' Erdoğan, vatandaşlardan AK Parti Bolu Belediye Başkan Adayı Alaaddin Yılmaz'a destek olmalarını istedi. Erdoğan, konuşmasının sonunda Yılmaz ve ilçe Belediye Başkan adaylarıyla birlikte vatandaşları selamladı. 
     Erdoğan, ayrıca vatandaşlara, bazı bağımsız belediye başkan adaylarının ''Biz aslında AK Partili'yiz bağımsız aday oluyoruz. Seçildikten sonra AK Parti'ye geçeceğiz'' dediklerini, bunlara itibar edilmemesi gerektiğini söyledi. 
     Erdoğan, daha sonra Valiliğe geçerek ilin sorunları hakkında Vali Yardımcısı Nevzat Dalkıran'dan brifing aldı. Erdoğan ve beraberindekiler, valilikte öğle yemeği de yediler. 
     Erdoğan'la birlikte Çevre ve Orman Bakanı Osman Pepe, Genel Başkan Yardımcısı Necati Çetinkaya ile bazı milletvekilleri de mitinge katıldı. Mitingten önce İsmail Türüt bir konser verdi. 
     Erdoğan daha sonra helikopteri ile Zonguldak'a hareket etti. 
     
</TEXT>
</DOC>
