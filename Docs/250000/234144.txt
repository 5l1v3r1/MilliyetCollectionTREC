<DOC>
<DOCNO> 234144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/23/son/soneko13.html </URL>
<DATE> 2004/04/23/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Reklamcılıkta marka, müzik ve anti reklam dönemi... 
</HEADLINE>
<TEXT>

     Geçmişte reklamlarda ürünün fiyatı, kalitesi, bulunabilirliği ve diğerlerinden üstünlüğü yer alırken, son yıllarda ''marka dili'', anti reklam uygulaması'', ''müzikli reklam'' ve ''dizi görünümlü reklam'' trendlerinin geliştirildiği bildirildi. 
     Ege Üniversitesi EÜ İletişim Fakültesi Halkla İlişkiler ve Reklamcılık Bölümü Başkanı Prof. Dr. Ahmet Bülend Göksel, ''Türkiye'nin klasik reklamcılık anlayışından kurtulduğunu'' söyledi. 
     Reklamcılık sektöründe ''marka dili''nin bugüne kadar kullanılmadığını, bugün artık marka kimliğinin ayrılmaz parçası haline geldiğini dile getiren Göksel, Yapı Kredi Bankası'nın ''vadaaaa'', Turkcell'in ''aom'', Tofita'nın ''yıkılıyo'' dilini geliştirdiğini ifade etti. 
     ''Anti reklam uygulaması'' nın da kullanılmayan bir trend olduğunu kaydeden Göksel, ''Mio''nun bu trendi başlatarak reklamlarında ''Beklenen temizliğin en iyisini kullanıcı bilir. Gerisi reklam'' söylemini kullandığını dile getirdi. 
     ''Müzikli reklamlar''ın da, yoğun bir şekilde kullanıldığına işaret eden Göksel, daha önce reklamlarda fon müziğinin yer aldığını, ancak bugün artık mamüle yönelik hazırlanmış müziklerin kullanıldığını belirtti. Göksel, buna örnek olarak da HSBC, Mazhar Fuat Özkan üçlüsünün yaptığı Anadolu Hayat reklamı ile Polaris terliklerinin reklamını örnek gösterdi. 
     
     DİZİLİ REKLAMLAR 

     Göksel, ''program görünümlü reklam'' trendinin de çok sık kullanılmaya başlandığını ifade ederek, şunları söyledi 
     ''Popstar jürisi, bir bankanın kredi kartı reklamında yarışmacı değerlendirir gibi kredi kartını değerlendiriyor. Anadolu Hayat reklamında Tatlı Hayat Dizisi'nden bir sahne izletilir gibi reklam yapılıyor. Hıncal Uluç, Haşmet Babaoğlu ve Kenan Onuk ''90 Dakika'' programı yapar gibi Bal Küpü Şekeri'nin reklamını yapıyor.'' Bütün bu trendlerin amacının televizyonlarda izlenme oranı yüksek program ve dizilerin izlenirlik ve ilgi çekicilik özelliğinden yararlanarak tüketicinin dikkatini çekmek olduğunu ifade eden Göksel, reklam sektörünün bunda başarılı olduğunu ve izleyicilerin beğenisini topladığını dile getirdi. 
     Göksel, ''Türkiye, klasik reklam anlayışından kurtuldu. Yeni trendlerle tanıtım yaparak ürün satışını artırıyor. Bunu reklamcılıktaki çok hızlı değişim sağladı. Toplumun bilincinin artması ve kültürün değişmesi de yeni trendlerin ortaya çıkmasını sağladı'' dedi. 
     
</TEXT>
</DOC>
