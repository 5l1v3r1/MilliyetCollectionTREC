<DOC>
<DOCNO> 230831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/yasam/yas01.html </URL>
<DATE> 2004/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
TARİHİ TARTIŞMA ALEVLENDİ 
</HEADLINE>
<TEXT>
   Fevzi Çakmak kaçtı kurtuldu 
   Kıbrıs Barış Harek tı sırasında Türk uçaklarının batırdığı 'Kocatepe' gemisine yardıma giden 'Mareşal Fevzi Çakmak' adlı gemi de bombalandığı için geri dönmüş... 
      Önay Yılmaz 
   
   Aradan 30 yıl geçti ama Kıbrıs Barış Harek tı'nda Türk uçakları tarafından Yunan konvoyu sanılarak yanlışlıkla batırılan Kocatepe gemisiyle ilgili tartışmalar bitmedi. 18. yılını kutlayan Savunma ve Havacılık Dergisi, 100. sayısında o günlerin komutanlarının anılarını yayımlayarak bu dramatik olayı, yeniden gündeme getirdi. 
   Bu yazıyla, Barış Harek tı'nda şehit olanları anmayı amaçladıklarını belirten derginin, yıllar sonra olayda rol oynayan havacı ve denizci komutanların arasındaki suçlayıcı tartışmalara yer vermesi dikkat çekti. Denizci subaylar, anılarında, olayda pilotların yetersizliğini vurguladı. 
   
   Güven Erkaya yanılmamış... 
   Dergi son sayısında, Kocatepe'nin son komutanı Oramiral Güven Erkaya'nın anılarında, "Bir süre sonra kuzeyden bir geminin yaklaştığını gördüm. Mareşal Fevzi Çakmak. Herhalde bizi gördü toplamaya geliyor diye düşündüm. Yanılmışım. 18.30'da bir hava saldırısı daha oldu. Ama sallara değil, Kocatepe'ye. M. F. Çakmak, havaya doğru ateş etmeye başladı. Sonra rotasını kuzeye çevirdi" diye söz ettiği M. F. Çakmak'ın rotasını neden değiştirdiğini araştırdı. 
   M. F. Çakmak gemisinin komutanı Yarbay Atilla Erkan, Kocatepe'ye yardıma gittiklerini, ancak hava hücumuna maruz kalınca bölgeden uzaklaştıklarını anlattı. Olay sırasında Komodor Kurmay Albay olan eski Deniz Kuvvetleri Komutanı Oramiral İrfan Tınaz da, mesajlarında, geminin yanmakta olan Kocatepe'nin yanına geldiğinde ikinci defa hava hücumuna maruz kaldığını belirterek, "M. F. Çakmak, yaptığı sakınma manevraları ve baraj ateşleriyle uçakları kendisine yaklaştırmamış ve beş saat süren hava hücumuna rağmen ölümcül bir yara almadan kurtulmayı başarmıştı" dedi. 
   Dergi, Erkaya'nın yanılmadığını, gerek Erkan, gerek Tınaz ve gerekse personelin anlattıklarından M. F. Çakmak'ın Kocatepe'nin yardımına gittiğinin açık olarak anlaşıldığını, ancak hava hücumunun bu yardıma engel olduğunu yazdı. 
   
   "Böyle bir emir yok" 
   Yazıda, Erkan'ın, ifadesinde, "Türk Deniz Kuvvetleri'nin hiçbir harp gemisinin, Arnavut Burnu güneyine inmemesi emrediliyordu" diyen Emekli Hava Korgeneral Hulusi Kaymaklı'ya karşı çıkarak, "Gemilerin Arnavut Burnu güneyine inmemesine dair bir emir yok" dediği de yer aldı. 
   
   Gemiye napalm bombası attılar    Kocatepe'de Teğmen olarak görevli Zühtü Gümüş Çağlayan'ın anıları da şöyle "Uçaklar Kocatepe'ye napalm bombası attı. Gemi alevlerde kayboldu. Gözlerimiz faltaşı gibi açıktı Bu uçak hücumundan sonra salları birbirine bağladık. M. F. Çakmak gemisinin suları yararak, en büyük Türk bayraklarını çekmiş olarak gelişini ve bizi kurtarmak için filikasını indirmekte olduğunu gördük. O esnada hava hücumu başladı. Heyhat ..." 
   
   'İyi ki pilotlar yetersizdi '    M. F. Çakmak'ta görevli Emekli Kıdemli Albay Ömer Sevdik'in anılarında da, pilotların yetersizliği şöyle anlatılıyor "Allah'tan pilotlarımız makineli tüfek atışı hariç üç saat boyunca gemimize bir bomba bile isabet ettiremedi. Hınçlarını hareketsiz kalan Kocatepe'den çıkardılar. Bu benim tespitim. Hareketli hedefe karşı pilotların başarısı pek yüksek değildi. Ya bir de uçaksavar silahımız olsaydı " 
   
   
</TEXT>
</DOC>
