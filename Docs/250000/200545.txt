<DOC>
<DOCNO> 200545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/08/son/sondun05.html </URL>
<DATE> 2003/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Alışveriş kararı kadınlardan... 
</HEADLINE>
<TEXT>

     Aile için yapılan tüm alışverişlerde yüzde 80 oranında kadınların söz sahibi oldukları belirlendi. 
     Kadınlar, evi güzelleştirmek amacıyla yapılan satın almaların yüzde 60-75'inde de söz sahibi oluyorlar. Kadınların, erkeklere oranla televizyon reklamlarını çok daha dikkatle izledikleri de saptandı. 
     Tüm bu gerçekler göz önüne alındığında, kadınlar satıcılar açısından asıl hedef kitleyi teşkil ediyorlar. 
     Kadınların etkiledikleri alışveriş hacmi, ABD'de ulusal gelirin yüzde 66'sını oluşturuyor. Bu konu ''Kadınlara Mal Pazarlama'' adlı kitabın yazarı olan Martha Barletta tarafından da doğrulandı. 
     
     ÇALIŞAN KADIN SAYISI ARTIYOR 
     ABD'de gerçekleştirilen bir araştırma, çalışan kadın sayısının 2001 yılında tüm işgücünün yüzde 47.1'ine ulaştığını ortaya koydu. Bu oran 1983 yılında yüzde 34.2 idi. Kadınların kazancı günümüzde, erkeklerinkinin yüzde 76'sına ulaşmış bulunuyor. Bu oran, 1979'da erkeklere oranla yüzde 63 düzeyindeydi. 
     Bu arada bekar kadınlar ile erkeksiz annelerin sayısının da hızla arttığı belirtiliyor. 
     
     REKLAMA MERAKLILAR 
     Öte yandan, erkeklerin TV'de reklamlar başlayınca derhal kanal değiştirdikleri, kadınların ise reklamları ilgi ve sabırla izledikleri ifade ediliyor. Kadınların en fazla ilgi duydukları reklamlar arasında otomobil, evi güzelleştirecek mallar ve mali hizmetlerle ilgili reklamlar bulunuyor. Bu gerçeklerden yola çıkan reklamcılar, şimdilerde, otomobil reklamlarında daha fazla kadın manken kullanmaya başladılar. 
     Kadınlar ayrıca, yatırımlarına da önem veriyorlar ve bu gerekçeyle finansal hizmet veren kurumlara ilgi gösteriyorlar. 
     
</TEXT>
</DOC>
