<DOC>
<DOCNO> 208758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/15/son/sondun04.html </URL>
<DATE> 2004/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünyanın en sevimli hayvanı hangisi 
</HEADLINE>
<TEXT>

     Dünya Yaban Hayatını Koruma Fonu WWF , soyları tükenmekte olan hayvanların korunması mücadelesine dikkati çekmek için, internette ''dünyanın en sevimli hayvanı hangisi '' yarışması başlattı. 
     WWF yetkilileri, hayvanseverlere çağrıda bulunarak en sevimli hayvanı belirlemek üzere oy vermelerini istedi. 
     Bu hafta Afrika kıtasından başlayan oylama, Güney Amerika'da 19 Ocak'ta, Avrupa'da 2 Şubat'ta, Asya'da 16 Şubat'ta, Kuzey Amerika'da 1 Mart'ta, Antarktika'da 15 Mart'ta ve Avustralya'da 29 Mart'ta başlayacak. 
     WWF, oylama için her kıtadan 3 hayvan öneriyor. Afrika için küçük bambu lemuru, esmer yunus ve dünyanın en hızlı koşan hayvanı olarak bilinen çita önerildi. Bu hayvanlardan çita ve lemurun soyu, yaşadıkları ortamın yok edilmesi ve hayvan kaçakçıları yüzünden tehlikede. Esmer yunuslar ise balıkçıların ağlarına takılarak telef oluyor. 
     WWF'nin belirlediği hayvanlar arasında lemur Afrika , bilby Avustralya ve pika kuzey Amerika gibi çok az bilinen hayvanlar da bulunuyor. Bu hayvanlar, oylamada kaplanlar, pandalar ve beyaz ayılar gibi daha iyi tanınan canlılarla mücadele edecek. 
     Yarışmaya katılmak isteyenler, dünyanın en güzel hayvanına şu adrese girerek oy verebilecekler worldwildlife.org cutest. 
     
</TEXT>
</DOC>
