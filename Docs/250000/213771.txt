<DOC>
<DOCNO> 213771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/07/son/sontur16.html </URL>
<DATE> 2004/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalyalıların 'eşcinsel kral' heykeline isyanı büyüyor... 
</HEADLINE>
<TEXT>

     Antalya Büyükşehir Belediyesi tarafından Saat Kulesi karşısına dikilmesi planlanan, Bergama Kralı 2. Attalos'un heykeliyle ilgili tartışmalar sürüyor. 
     Antalya'daki 46 sivil toplum örgütü adına heykelin dikileceği alanda basın açıklaması yapan ve heykelin dikilmemesini isteyen Antalya Gönüllü Kuruluşlar Platformu üyeleri, Antalya Büyükşehir Belediye Başkanı Bekir Kumbul ve ilgilileri ''yanlıştan dönmeye'' davet ettiler. 
     Platform adına heykelin dikileceği kaide üzerine çıkarak basın açıklaması yapan Selçuklu Vakfı Başkanı Ahmet Çiçek, rivayetlere göre Attalos'un ''eşcinsel'' olduğunu öne sürdü. Çiçek, bu yüzden 2. Attalos'un Heykeli'nin, Antalya'nın sembolü olamayacağını söyledi. Çiçek, sözlerini şöyle sürdürdü 
     ''Antalya, 2. Attalos'tan önce bir yerleşim birimidir ve bu kişinin, yerleşim birimini genişleterek kendi ismini verdiği iddia edilmektedir. Attalos, bazı rivayetlere göre eşcinsel bir yöneticidir. Anadolu'da her işgalcinin heykelini dikeceksek, Romen Diyojen'in ve Venizelos'un heykellerini de dikelim. Bu davranış, Türk Milleti'ne ve Antalya halkına hakarettir.'' Antalya'nın fethinden bu yana 800 yıl geçtiğini belirten Çiçek, kentin 800 yıldan beri Türk kimliğiyle tanındığını kaydetti. Çiçek, ''Attalos'un heykelini dikmek isteyenler, Türk-İslam tarihinde Antalya'ya layık hiç mi insan bulamadı Attalos'un yerine Antalya'da işgalci güçlere karşı direniş başlatan Korkutelili Mustafa Haşmet'in ve Korkutelili Mehmet'in heykelinin dikilmesini istiyoruz'' diye konuştu. 
     
</TEXT>
</DOC>
