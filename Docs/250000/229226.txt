<DOC>
<DOCNO> 229226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/son/sondun14.html </URL>
<DATE> 2004/04/07/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
The Independent ABD, Saddam'ı Katar'da bir üsse aktardı 
</HEADLINE>
<TEXT>

     İngiltere'de yayımlanan The Independent gazetesi, Irak'ın devrik lideri Saddam Hüseyin'in, gerginliğin artması üzerine Katar'daki yüksek güvenlikli bir Amerikan üssüne götürüldüğünü yazdı. 
     Gazetenin tecrübeli Ortadoğu muhabiri Robert Fisk'in haberinde, Saddam'ın Katar'a aktarılması operasyonunun büyük gizlilik içinde yürütüldüğü, körfezdeki bir uçak gemisinde sorgulanmakta olan Saddam'ın, Katar emiri ve ailesinin bile bilgisi olmaksızın bu ülkeye götürüldüğü öne sürüldü. 
     ABD yetkililerinin Saddam'ın tutulduğu yer konusunu konuşmayı reddettiklerini belirten Robert Fisk, Iraklıların ise Saddam'ın hala Irak'ta tutulduğunu zannettiklerini bildirdi. 
     Independent gazetesi, Saddam'ın Irak'tan Katar'a götürülmesinin uluslararası hukuka ve Cenevre sözleşmesine de uygun olduğunu, bu yasalara göre, işgalci bir gücün bir savaş tutuklusunu ülkedeki cephelerden uzakta bir yere taşıyabileceğini hatırlattı. 
     Gazete, Katar'ın çok üst düzey istihbarat görevlilerinin bile, Saddam Hüseyin'in kendi ülkelerine getirildiği konusunda bilgilendirilmediklerini öne sürdü. 
     
</TEXT>
</DOC>
