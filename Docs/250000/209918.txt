<DOC>
<DOCNO> 209918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/20/son/soneko42.html </URL>
<DATE> 2004/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Maden Çimento'dan TMSF'ye acil mektup... 
</HEADLINE>
<TEXT>

     Maden Çimento İşletmesi A.Ş., Tasarruf Mevduatı Sigorta Fonu TMSF Başkanı Tevfik Bilgin'e 'acil ve önemli' ibareli bir mektup göndererek, 1 trilyon 188,3 milyar liralık elektrik borçlarını bugün ödememeleri halinde elektriklerinin kesileceğini belirterek, ödemeye izin verilmesi istendi. 
     Maden Çimento İşletmesi A.Ş.'den yapılan yazılı açıklamaya göre, Bilgin'e gönderilen mektupta, şirketin tüm gelirlerine ihtiyati haciz konduğu ve bu nedenle elektrik borcunun ödenemediği ifade edildi. 
     Bugün Tedaş'tan gelen yazıda kuruluşun bir trilyon lirayı aşan elektrik borcunun bugün saat 17.00'ye kadar yatırılmaması halinde elektriğin kesileceği uyarısında bulunulduğuna dikkat çekilen açıklamada, Kurul'un şu ana kadar hiçbir duyarlılık göstermediği öne sürüldü. 
     Açıklamada, ''Elektriğin kesilmesiyle, fabrika fırını duracak, mevcut üretilmiş çimento satışı yapılmayacak ve bunun tabii neticesinde vergiler ödenmeyecek ve fabrikada çalışan 250 kişi işsiz kalacaktır. Ayrıca, fabrika lojmanlarında kalan yaklaşık 40 aile bu akşamdan itibaren elektriksiz kalacak ve kalorifer çalışmadığından ısınamayacaklar'' denildi. 
     Maden Çimento'nun Uzan Grubu'nun yedek şirketlerinden biri olduğu biliniyor. 
     
</TEXT>
</DOC>
