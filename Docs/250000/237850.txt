<DOC>
<DOCNO> 237850 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/son/sonsiy24.html </URL>
<DATE> 2004/05/06/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
CHP'liler Komisyon toplantısını terketti .. 
</HEADLINE>
<TEXT>

     CHP Milletvekilleri, YÖK Tasarısı'nın görüşüldüğü TBMM Milli Eğitim Komisyonu'nu terketti. 
     Verilen aranın ardından yeniden toplanan komisyonda tasarının maddelerinin görüşülmesine geçildi. Birinci madde üzerinde söz alan CHP Ankara Milletvekili Zekeriya Akıncı, tasarıyı ''AK Parti'nin daha fazla verim alabilmek için arka bahçesini sulama gayreti'' olarak nitelendirdi. Akıncı, imam hatip liselerinden bugüne kadar mezun olanların sayısını sorduklarında Bakan Hüseyin Çelik'in ''Bu benim derdim değil'' şeklindeki tepkisi ile karşılaştıklarını söyledi. Bu sözler üzerine araya giren Bakan Çelik, amacının ''Saygısızlık'' olmadığını ifade ederek, 1951 yılından bu yana imam hatip liselerinden 551 bini aşkın kişinin mezun olduğunu bildirdi. 
     Tasarıda yeralan düzenlemelerin eğitim sistemini kaosa sürükleyeceğini kaydeden Akıncı, bugüne kadar yapmaya çalıştıkları katkıların dikkate alınmadığını, bundan sonra yapacakları katkıların da dikkate alınmayacağının ortaya çıktığını söyledi. Bu nedenlerle komisyon toplantısına katılmalarında bir yarar görmediklerini ifade eden Akıncı, tasarıyla Genel Kurul'da ve yargıda mücadele etmeyi sürdüreceklerini bildirdi. CHP Milletvekilleri bu konuşmanın ardından komisyon toplantısını terketti. 
     TBMM Milli Eğitim Komisyonu'nun CHP'li üyeleri, CHP Grup Başkanvekili Haluk Koç ile birlikte Parlamento'da bir basın toplantısı düzenliyor. 
     
</TEXT>
</DOC>
