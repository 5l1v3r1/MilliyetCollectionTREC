<DOC>
<DOCNO> 222048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/13/son/sonspo10.html </URL>
<DATE> 2004/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İlhan, Japonya'da ilk resmi maçına çıktı... 
</HEADLINE>
<TEXT>

     Beşiktaş'tan Japonya'ya transfer olan İlhan Mansız, ilk resmi maçına çıktı. 
     Japonya J-1 liginde İlhan Mansız'ın takımı Vissel Kobe, Çiba kenti ekibi Jef United'ı 2-1 yenerek, sezona galibiyetle başladı. 
     Yeni sezonun bugün oynanan karşılaşmalarla başladığı J-1 Ligi'nde Vissel Kobe, kendi sahasında, geçen sezonu ikinci sırada tamamlayan Jef United ile karşılaştı. Konuk takım ilk yarıyı 1-0 önde tamamlarken, İlhan Mansız da sarı kart gördü. 
     İkinci yarıda daha atak oynayan Vissel Kobe, bu devrenin ortalarına doğru kaydedilen gollerle karşılaşmadan 2-1 galip ayrıldı. 
     
     İLHAN ''GİDEREK DAHA İYİ OLACAĞIM'' 
     Wing Stadı'ndaki karşılaşmayı Türkiye'nin Tokyo Büyükelçisi Solmaz Ünaydın, Çevre Bakanı Koike, Federasyon Başkanı, Kobe Valisi ve Belediye Başkanı ile birlikte şeref tribününde izledi. 
     İlhan Mansız, maçtan sonra karşılaşmadaki başarılı oyunundan dolayı kendisini kutlayan Büyükelçi Solmaz Ünaydın'a teşekkür ederek, ''Buraya alıştıkça giderek daha iyi olacağım'' dedi. 
     Ünaydın, Başbakan Recep Tayyip Erdoğan'ın 11 Nisan'da başlaması planlanan Japonya ziyareti sırasında büyükelçilikte verilecek resepsiyona İlhan'ı da davet etti. Türk futbolcu, davete mutlaka katılacağını söyledi. 
     Bu arada dünyaca ünlü televizyon kanalı CNN de karşılaşmayı izleyen Büyükelçi Solmaz Ünaydın ile maç hakkında bir röportaj yaptı. 
     
     KARŞILAŞMADAN NOTLAR 
     İlhan Mansız, bugün yeni takımındaki ilk maçına, transferden kazandığı ilk parayla tuttuğu evinin numarası olan ''32'' numaralı formasıyla çıktı. 
     30 bin kişilik stadı tıklım tıklım dolduran taraftarlar, maç boyunca takımlarını desteklerken, İlhan, girdiği pozisyonlarla büyük alkış aldı. Türk futbolcu, Japonya'daki ilk maçında gol atamamasına rağmen, verdiği paslarla takımının galibiyete ulaşmasında rol oynadı. 
     90 dakika boyunca forma giyen İlhan, Dünya Kupası'ndaki Türkiye-Brezilya karşılaşmasında ünlü defans oyuncusu Roberto Carlos'u geçerken yaptığı hareketin benzerini bu maçta da yapınca seyirciyi coşturdu. 
     Statta çok sayıdaki Türk bayrağı da dikkat çekerken, Büyükelçi Ünaydın, bu manzaranın kendisini çok duygulandırdığını söyledi. 
     Japonya'nın yarı resmi televizyon kuruluşu NHK'in ana haber bülteninin spor haberleri bölümünde İlhan Mansız'ın ortaya koyduğu futboldan övgüyle söz edildi. Vissel Kobe'nin bugünkü maçıyla ilgili haberde, tamamen İlhan'ın girdiği pozisyonların görüntülerine yer verilirken, 30 binin üzerinde seyirci çekmeyi başaran Vissel Kobe takımının, Jef United'ı 2-1 yenerek lige iyi bir başlangıç yaptığı belirtildi. 
     
</TEXT>
</DOC>
