<DOC>
<DOCNO> 205522 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/01/spor/aspo.html </URL>
<DATE> 2003/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Ortega, Türk basınında ilk kez yılın röportajında MİLLİYET’e konuştu 
</HEADLINE>
<TEXT>
EMRET OĞUZ 
Çetin’in her kararına saygılıyım. Onunla birlikte, hem takımda hem de bende gözle görülür bir iyileşme olacağına eminim... Artık spekülasyonlara gerek yok. Oturdum, düşündüm ve karar verdim. Kontratımı Fenerbahçe’de tamamlamak istiyorum... 8 veya 9 Ocak’ta İstanbul’dayım. Yönetim, Noel’i ailemle geçirmeme izin verdi. Bu anlayışı gösterdikleri için minnettarım 
     Özel röportaj MEHMET ÇİFTÇİ 

     Herkesi aydınlattı 
     FENERBAHÇE’YE transfer olurken, yeri göğü sarsmış, bir Dünya yıldızı olarak Sarı - Lacivertli göklerde pırıl pırıl parıldamıştı. Sonra Lorant ile anlaşamadı, kavga etti, Samandıra’yı terk etti. Ve sakatım diyerek, apar - topar Arjantin’in, yani evinin yolunu tuttu. Onun gidişiyle yer - gök yine sarsılmış, hatta MİLLİYET’te çıkan demecinde "Türkiye’ye dönmek istemiyorum" sözlerini kullandığında, Kadıköy’e bomba düşmüştü. O şimdi onbinlerce kilometre uzaktaydı ve herkes merak ediyordu "TÜRKİYE’YE DÖNECEK Mİ " 
     
     Tartışmaya son nokta 
     TÜRK basınında ilklere imza atan MİLLİYET, Arjantin’e gitti, Ortega ile buluştu ve tartışmalara noktayı koydu. Türkiye’den o kadar uzakta bir Türk gazetecisini krallar gibi ağırlayan Ortega, MİLLİYET güvenine sığınarak ve medyaya ilk röportajını veriyordu. Arjantin’de bir "ilah" olan süperstarın ilk mesajları, gönüllere su serpiyordu "8 veya 9 Ocak’ta İstanbul’dayım. Artık spekülasyonlara girmeye gerek yok. Oturdum, düşündüm ve kararımı verdim. Fenerbahçe’nin oyuncusuyum ve kontratımı orada tamamlamak istiyorum." 
     
     "Gayet iyiyim" 
     ORTEGA, ülkesine Başkan ve Yönetim Kurulu’nun izni ve tedavi amacıyla geldiğini tekrarladı. Arjantinli oyuncu, "Gerek Noel, gerekse yılbaşı, tedavimle aynı tarihlere rastlayınca, ailem ve çocuklarımla birlikte olmak için bir kez daha izin istedim. Bana anlayış gösterdiler. Kendilerine minnettarım, bunun altında başka şeyler aramanın anlamı yok" diye devam etti. Ortega, doktoru Jorge Bomboccino’nun sıkı tedavisi sayesinde ağrılarında azalma olduğunu da belirtti, "Kendimi gayet iyi hissediyorum" dedi. 
     
     "2 Şubat’a hazırım" 
     FENERBAHÇE’NİN yıldızı, kendisine denemek amacıyla turnuvada oynadığını ekledi ve şunları söyledi "Ve gördüm ki, taraftarlar 2 Şubat’taki Beşiktaş maçında tamamen hazır bir Ortega görecekler. Hocam Çetin, uygun görürse, kamptan sonra ilk 11’de oynamaya hazırım." Ortega, Lorant ile girdiği tartışmaya dönerek, "Herkesin dayanma noktası vardır. İlk 11’de olmadığımı görünce çıldırdım. Herkesten özür diliyorum. Ancak Lorant bugün gelir, aynı hareketi yaparsa, tepkimi yine koyarım. Ben yedek olacak adam değilim" diye konuştu. 
     
     "10 numarayı isterim" 
     YILDIZ futbolcu, hayatında 10 numarının çok büyük önemi olduğunu da vurguladı, "Ben hayatımı bu numaraya adadım" ifadesini kullandı. Ortega, "Ancak bu forma için Revivo ile hiçbir sürtüşmemiz olmadı. Yönetim o formayı, ona vermişti. Ben de buna saygı duydum. Ayrılmasına üzüldüm. Hem iyi futbolcuydu, hem de iyi bir dost. Şimdi 10 numaralı formayı yeniden giymek istiyorum. Ama bu konuyla ilgili karar yönetime aittir" mesajını da yolladı. Federasyonun talimatına göre, Revivo ayrıldığı takdirde, 10 numara Ortega’ya verilebilecek. 
     
     "Menajerimi kınıyorum" 
     ORTEGA, İtalyan menajerinin, kendisinin başarılı olması için, Fenerbahçe’yi iki Arjantinli önerdiğini yeni duyduğunu belirtti, "Bunu şiddetle kınıyorum" açıklamasını yaptı. Arjantinli yıldız, "Hemen menajerimle acil toplantı istedim. Çünkü böyle bir isteğim olmadı. Kulübün transfer politikasına nasıl karışırız " dedi. Ortega, tercümanın Portekizce bilmesi nedeniyle kendisini ifade etmekte zorlandığını da vurguladı, "Hocamın taktiğini anlamam için, umarım kulübüm bu sorunu çözer" ifadesini kullandı. 
     
     Adapte olamadım 
     "Türkiye’ye adapte olmakta zorlandım. Bu yönde MİLLİYET’te çıkan haberler doğru. Ama bu konuda bana hak verilmesi lazım. River Plate, her zaman kalbimde yaşattığım bir takım. Onların da, beni tekrar takımla görmek istemelerini anlayışla karşılamak lazım." 
     
     YILDIRIM’A 
     "Başkan’ın zor günler geçirdiğini biliyorum. O mükemmel insan, bunu hiç hak etmiyor. Birçok başkanla çalıştım, ama Aziz Yıldırım’ın yeri bende bir başka. Fenerbahçe’nin başarısı için, maddi ve manevi anlamda herşeyini veriyor. Eğer benimle ilgili bir kırgınlık yaşıyorsa, herkesin önünde kendisinden özür dilemeye hazırım. Aziz Yıldırım’ın düşlediği Fenerbahçe’yi yaratmak için üzerime düşeni yapacağım". 
     
     TARAFTARA 
     "Fenerbahçe taraftarı 2002’de çok üzüldü. Hak etmedikleri hayal kırıklıkları yaşadılar. Onlara mutlaka lig şampiyonluğu hediye etmemiz lazım. Fenerbahçe’de ligin ikinci yarısında yaşanacak değişikliğin en yakın tanığı yine o muhteşem taraftar olacak." 
     
     LORANT’A 
     "Kendi adıma Werner Lorant defterini kapattım. Onunla aram hiç iyi olmadı. Bunu saklamaya hiç gerek yok. Benimle ilgili yorumlarına da önem vermiyorum. Yönetim Kurulu, Lorant’ın işine son verdiğine göre, herkes bu karara saygı duymak zorundadır. 
     
     MEDYAYA 
     "Türk medyası ile pek fazla iç içe olamadık. Nedenlerini bilemiyorum. Ancak özel röportaj için istenen 5000 dolar benim fikrim değil. O para yardım amacıyla isteniyor. Belki bu karar, beni gazetecilerden uzaklaştırmıştır. Basından ricam, hayatımı magazin haline getirmesinler. Özel yaşantım sadece kendimi ilgilendirir. Fenerbahçe muhabirleri bana her zaman saygılı davrandılar. Aslında Türk basını, İtalyan ve İspanyol meslektaşlarının yanında daha ölçülü. Ancak spor basını, magazin basınını kendinden uzak tutmalı. 
     



 SPOR 























</TEXT>
</DOC>
