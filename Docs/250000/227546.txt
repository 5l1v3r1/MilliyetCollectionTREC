<DOC>
<DOCNO> 227546 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/son/sondun50.html </URL>
<DATE> 2004/04/01/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Madrid bombacısı, 2002 Ekim'de Türkiye'de toplantı yapmış 
</HEADLINE>
<TEXT>

     İspanya'nın başkenti Madrid'de 11 martta düzenlenen bombalı terör saldırılarıyla bağlantılı olarak, haklarında uluslararası arama ve tutuklama emri çıkartılan 6 kişi arasındaki Tunuslu Serhan Bin Abdülmecid Farkhet'in, terör saldırısını hazırlayanların elebaşısı olduğu iddia ediliyor. 
     191 kişinin ölümüne yol açan Madrid'deki saldırılarla ilgili olarak şimdiye kadar gözaltına alınanlar ya da haklarında tutuklama emri bulunanlar arasında tek Tunuslu olan Serhan'ın, saldırıları organize eden kişi olduğu öne sürüldü. 
     Saldırıyı soruşturan Ulusal Mahkeme Hakimi Juan del Olmo'nun talimatıyla 31 martta haklarında uluslararası tutuklama emri çıkarılan ve İçişleri Bakanlığı tarafından fotoğrafları basına dağıtılan 6 kişi arasında bulunan Serhan'ın, tren vagonlarına konulan dinamitli çantaların hazırlandığı yer olduğu ortaya çıkartılan evi kiralayan kişi olduğu ifade edildi. 
     Soruşturmayı yürüten savcılar tarafından verilen bilgilerde ''Tunuslu'' lakaplı Serhan'ın, 2003 yılının ortalarından itibaren Madrid'de bir terör saldırısı planladığı belirtildi. 11 mart saldırılarının ardından yakalanan 3'ü Faslı, 2'si Hintli 5 kişinin soruşturmaları sonrasında isminin ortaya çıktığı söylenen Serhan'ın şüpheli olarak yakalanması amacıyla, 15 martta İnterpol'e bilgi verildiği bildirildi. 
     Serhan ile birlikte haklarında uluslararası tutuklama emri çıkartılan Faslı diğer 5 kişi arasındaki Cemal Ahmidan ve Abdennabi Kunja'nın da saldırıların önde gelen sorumluları oldukları şüphesiyle arandığı belirtiliyor. 
     Bu arada savcıların verdiği bilgilerde, uluslararası tutuklama emri çıkarılanlar arasında olan Faslı Said Berraj'ın 2002 ekim ayında İstanbul'da 3 El Kaide üyesiyle bir toplantı düzenlediğinin tespit edildiği öne sürüldü. 
     Madrid'de çalışan Berraj'ın 12 martta işyerindekilere ''Kız kardeşimi görmeye Fas'a gidiyorum'' diyerek işten ayrıldığı, ancak yapılan araştırmada ailesi olmadığının görüldüğü bildirildi. 
     
</TEXT>
</DOC>
