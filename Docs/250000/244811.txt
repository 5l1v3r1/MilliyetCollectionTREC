<DOC>
<DOCNO> 244811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/02/son/sontur16.html </URL>
<DATE> 2004/06/02/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Kadınlar şiddet mağduru 
</HEADLINE>
<TEXT>

     Uluslararası Af Örgütü tarafından hazırlanan ''Türkiye Aile İçi Şiddete Karşı Mücadelede Kadınlar'' başlıklı raporda, ''Türkiye'de de kadınların, dünyadaki hemcinsleri gibi yüksek oranda aile içi şiddete maruz kaldıkları'' belirtildi. 
     Örgütün Türkiye araştırmacısı Christina Curry'in, incelemeleri, akademik araştırmalar, medya ile sivil toplum örgütlerinden ve avukatlardan aldığı bilgilerle hazırladığı rapor, Karaköy'deki Sabancı Üniversitesi'nin İletişim Merkezi'nde açıklandı. 
     Tüm dünyada aile içi şiddetin çok yaygın olduğuna işaret eden Curry, ''Türkiye'de her sene ailesi tarafından öldürülen kaç kadın bulunduğunu bilmediklerini'' söyledi. 
     ''Aile içi şiddetle ilgili Türkiye'de ciddi yasal değişiklikler olduğunu ve özellikle de son 10 yılda 'töre' diye adlandırılan cinayetlere dikkat çekilerek tartışılmaya başlandığını'' anlatan Curry, ancak yapılacak daha çok şey olduğunu bildirdi. 
     ''Bu konunun en üst düzeyde kınanması gerektiğine'' işaret eden Curry, ''ayrıca bu işi yapanların mutlaka cezalandırılması ve bu suçun diğer suçlarla eşit derecede ele alınması gerektiğini'' ifade etti. 
     Örgütün Avrupa ve Orta Asya Program Yönetici Yardımcısı Halya Gowan da, ''Türk hükümetinin kadınlara yaşama, sağlık, kötü muamele ve ayrımcılık görmeme haklarını sağlamasının'' önemine değindi. 
     Toplumda rolü olan herkesin bu konuda eğitilmesi ve toplumun da bilinçlendirilmesi gerektiğini kaydeden Gowan, ''Sayın Başbakan, tekrar tekrar kamuoyu karşısında aile içi şiddeti kınamalı. Türkiye'de sığınmaevi sayısı artırılmalı. Aile içi şiddetle ilgili istatistikler toplanmaya başlanmalı. Aksi takdirde bu problemin tam boyutunu öğrenemeyiz'' diye konuştu. 
     Raporda, ''tahminlere göre, Türkiye'de kadınların en az 3'te 1'inin, hatta yarısının aile içi şiddete maruz kaldığı'' görüşüne yer verildi. 
     ''Bu kadınların dövüldüğü, tecavüze uğradığı, hatta bazı durumlarda öldürüldüğü'' kaydedilen raporda, ''genç kızların takas edildiği, küçük yaşlarda evlenmeye zorlandığı'' ifade edildi. 
     ''Bu tacizlerin büyük kısmının sorumlusunun 'koca, erkek kardeş, baba ve oğullar' olduğuna'' dikkat çekilen raporda, geleneklere de değinildi. 
     Raporda, ''Gelenek, hemen her zaman hayatlarını nasıl sürdüreceklerine karar verme cüretinde bulunan kadınlara yönelik vahşetin bir bahanesi haline gelmektedir. Şiddetin önde gelen nedeni, kadınların hayatın her alanında erkeklerle eşit olmasını yadsıyacak ayrımcılıktır'' denildi. 
     Aynı raporda ayrıca, ''kadınlara yönelik şiddetin sorumlularının nadiren adalet önüne çıkarıldığı, ayrımcılığın doğumda başladığı, şiddetin kız çocuklarının eğitimi üzerinde dolaylı etkisi bulunduğu, berdel, zorla ve küçük yaşta evlendirme, imam nikahı gibi uygulamaların da devam ettiği'' belirtildi. 
     Raporda, ''kadınlara yönelik şiddetin sadece Türkiye'ye özgü olmadığı'' da vurgulandı. 
     
</TEXT>
</DOC>
