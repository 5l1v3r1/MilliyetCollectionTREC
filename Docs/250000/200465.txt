<DOC>
<DOCNO> 200465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/08/ekonomi/eko02.html </URL>
<DATE> 2003/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
'Gerçek fiyatın altında satmayız' 
</HEADLINE>
<TEXT>

   Maliye Bakanı Kemal Unakıtan, özelleştirme hedeflerine ulaşmak için acele etmediklerini, devlete ait kuruluşları gerçek değerinden düşüğe satmamaya kararlı olduklarını söyledi 
      EKONOMİ SERVİSİ 
   
   Maliye Bakanı Kemal Unakıtan, özelleştirilen kuruluşların gerçek fiyatını bulmadan satılmayacağını belirterek "Önce vicdan ve aklın bu fiyata evet demesi lazım" dedi. ATV'deki "Ankara'da Sabah" programına katılan Bakan Unakıtan, TEKEL'in sigara bölümüne yeterli fiyat verilmediği, PETKİM'de de alıcılar alamadığı için ihaleyi iptal ettiklerini hatırlatarak, şöyle devam etti "Bizim rakamlarımız ulaşılmaz değildi. Ama TEKEL ve PETKİM'deki sorunlar bu sonucu doğurdu. Biz 'eyvah yapamadık, ulaşamadık, ne yapacağız' telaşında değiliz. Bir milyonluk malı 300 bin liraya satmazsınız. Verilen fiyatlarda çok fark olursa, 'kusura bakmayın satmıyoruz' diyoruz." 
   Unakıtan, TEKEL'in sigara bölümünün tamamı yerine, sigara markaları, fabrika bazında satışın gündeme geldiğini, bu yöntemi de deneyebileceklerini söyledi. Milli Piyango'yu gelir paylaşımı yöntemine göre satmayı öngördüklerini de kaydeden Bakan Unakıtan, şu bilgiyi verdi "MP'nin şimdiki cirosu 500-600 milyon dolar. Şimdi 10 yıllık gelirini satıyoruz. Yapmış olduğumuz çalışmalara göre, özelleştirmeden sonra cirosu 1.5 milyar dolar olacak. O zaman 500-600 milyon dolar üzerinden hesaplanan gelir yerine 1.5 milyar dolarlık gelire ortak olurum." 
   
   Telekom özelleştirmesi 
   Enerji ile ilgili olarak, hem dağıtım hem de üretim yerlerinin özelleştirme kapsamına alındığını, dağıtıma öncelik verildiğini, bunda da danışman firma sorunu yaşandığını anlatan Unakıtan, Kemerköy ve Yatağan'ın da özelleştirme programına alınacağını açıkladı. 
   TELEKOM'da sürecin devam ettiğini belirten Unakıtan, 'şirketin yüzde 51'den fazla hissesinin yabancı sermayeye ait olamayacağı'na ilişkin hükmü değiştirmek istediklerini, hem blok, hem de halka arz şeklinde satış olacağını söyledi. Unakıtan, "İki yöntem birlikte yapılacak. 2004 yılının en önemli özelleştirmelerinden biri olacak" diye konuştu. 
   
   Enflasyon muhasebesi ertelenmeyecek    1 Ocak 2004'te yürürlüğe girmesi beklenen enflasyon muhasebesinin ertelenmeyeceğine dikkati çeken Unakıtan, enflasyondan arındırılmış muhasebeyle ilgili iş dünyasının bu güne kadar büyük şik yetleri olduğunu hatırlattı. 
   Mevcut sistemden dolayı yabancı sermayenin ülkeye gelmediğine dikkati çeken Unakıtan, enflasyon muhasebesine uyum konusunda çeşitli tedirginlikler olduğunu da belirterek "Hiç kimse merak etmesin öğrenirler... Uygularken gayet güzel öğrenirler. Bu konuda birinci dönem için belki anlayış gösteririz ama ondan sonraki 2004 yılında enflasyon muhasebesi uygulanacak" di ye konuştu. 
   
   "Uzan'a 'paramı ver' dedim"    Bakan Unakıtan, Genç Parti Genel Başkanı Cem Uzan ile görüşmesinin hatırlatılması üzerine de İmar Bankası ve bu grupla ilgili olaylarda Maliye Bakanlığı olarak hassas olduklarını söyledi. Unakıtan, "Sayın Başbakan ile Uzan arasında ne bir köprüyüz ne de orta yol bulma derdindeyiz. Ben Maliye Bakanı olarak vergimin peşine düşerim" dedi. Bankanın işlemlerinin 600-700 milyon dolarının kayıt içi, 6.5 milyar dolarının kayıt dışı olduğunu anlatan Unakıtan 
   "Ben incelemeyeceğim de kim inceleyecek, bunun peşine düşmeyeceğim de kim düşecek. Vergi dairelerimiz, defterdarlarımız bunun peşinde. Kapılarımız herkese açık. Gelsinler, otursunlar, baksınlar. Ama bize paralarımızı ödesinler. Mesele bu." 
   
   
</TEXT>
</DOC>
