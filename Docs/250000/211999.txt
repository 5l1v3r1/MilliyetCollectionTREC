<DOC>
<DOCNO> 211999 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/29/son/sonspo31.html </URL>
<DATE> 2004/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa Kupalarında Efes ve Tuborg eşleşti 
</HEADLINE>
<TEXT>

     Basketbolda FIBA Erkekler Avrupa Kupası Güney Konferansı'nın ''Dörtlü Finali''nde, 2 Türk takımı Tuborg Pilsener ile Fenerbahçe eşleşti. 
     FIBA Avrupa Resmi Sitesi ''www.fibaeurope.com''da dün yer alan haberde, Tuborg Pilsener'in Makedon, Fenerbahçe'nin ise Kıbrıs Rum Kesimi takımıyla eşleştiği duyurulmuştu. 
     Ancak FIBA yetkilileri, kupanın kurallar kitapçığının 16. maddesinde yer alan bir durumun söz konusu olduğunu ve 2 Türk takımının ''Dörtlü Final''de eşleştiklerini bildirdiler. 
     Yetkililer, sitelerinde yer alan sistemin otomatik olduğunu ve normal koşullarda ilk eşleşmelerin geçerli olacağını, fakat kurallar kitapçığında ''aynı ülkeden 2 takımın Dörtlü Final'e kalması durumunda, bu 2 takım ilk gün karşılaşırlar'' ifadesinin yer aldığı maddenin bulunduğunu ve bunun sistemlerine uyarlanmaması nedeniyle böyle bir durumun ortaya çıktığını kaydettiler. 
     Bu gelişmenin ardından Tuborg Pilsener ile Fenerbahçe, Güney Konferansı ''Dörtlü Finali''ndeki ilk karşılaşmasını, 28 Şubat Cumartesi günü yapacak. Karşılaşmayı kazanacak takım, 29 Şubat Pazar günü Makedonya'dan BC Fersped Rabotniçki Üsküp ile Kıbrıs Rum Kesimi'nden Keravnos Keo arasında yapılacak diğer maçın galibiyle Güney Konferansı birinciliği maçına çıkacak. 
     Güney Konferansı birincisi ise, Kuzey, Orta ve Batı Konferansları dörtlü finallerini birinci bitirecek diğer 3 takımla birlikte mart ayında kupa şampiyonluğu mücadelesi verecek. 
     
</TEXT>
</DOC>
