<DOC>
<DOCNO> 208193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/12/son/sontur22.html </URL>
<DATE> 2004/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İncirlik'ten rotasyon için tezkereye gerek var mı .. 
</HEADLINE>
<TEXT>

     ABD'nin Irak'taki askerlerinin rotasyonu için İncirlik Üssü'nü kullanmaya başladığı ve sadece transit geçişle sınırlı olan bu kullanım için TBMM'ye izin tezkeresi sunmaya gerek olmadığı bildirildi. 
     Güvenilir kaynaklardan edinilen bilgiye göre, ABD, 2003 yılının son haftalarında, İncirlik Üssü'nün, Irak'taki askerlerinin rotasyonunda kullanılması talebinde bulundu. Bu talebe Türkiye tarafından olumlu yanıt verilmesinden sonra ABD, 7 Ocak 2004 tarihinden itibaren birliklerini İncirlik üzerinden rotasyon amacıyla değiştirmeye başladı. 
     Güvenilir kaynaklardan edinilen bilgiye göre, ABD'nin İncirlik Üssü için ilettiği talep, Dışişleri Bakanlığı, Genelkurmay Başkanlığı ve ilgili kurumlarca kapsamlı şekilde değerlendirildi. 
     Bu değerlendirme sonucu, Anayasa'nın 92. maddesi çerçevesinde TBMM'nin iznine gerek olmadığı saptamasının yapıldığını belirten kaynaklar, İncirlik Üssü'nü kullanacak Amerikan askerlerinin sadece transit geçiş yapacaklarına dikkat çektiler. 
     Bakanlar Kurulu'nun 23 Haziran 2003 tarihli ve 5755 sayılı kararı çerçevesinde dost ve müttefik ülkelerin, BM Güvenlik Konseyi'nin 1483 kararı doğrultusunda bazı kolaylıklardan faydalanmakta olduğunu söyleyen aynı kaynaklar, bu çerçevede Irak'a gönderilen insani yardımların en çok Türkiye üzerinden geçirildiğini kaydettiler. 
     

     
</TEXT>
</DOC>
