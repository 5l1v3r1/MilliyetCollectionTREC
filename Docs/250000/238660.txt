<DOC>
<DOCNO> 238660 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/09/son/sonyas03.html </URL>
<DATE> 2004/05/09/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Farah Fawcett ile Ryan O'Neal nikah masasına oturuyor... 
</HEADLINE>
<TEXT>

     Sinemanın yıllanmış iki aşığı Farah Fawcett ile Ryan O'Neal, nikah masasına oturmaya karar verdi. 
     Internetteki ''imdb'' sitesinin haberine göre, ''Charlie'nin Melekleri'' dizisindeki ''Jill'' karakteriyle parlayan sarışın yıldız Fawcett ile ''Aşk Hikayesi-Love Story'' filmiyle milyonları gözyaşına boğan O'Neal yaşamını birleştirecek. Daha önce O'Neal'ın evlenme önerisini geri çeviren Fawcett, bu kez ünlü aktörün teklifine, ''evet'' dedi. 
     Sonbaharda evlenmeyi planlayan çiftin uyuşturucu tedavisi gören oğulları Redmond'a yardımcı olmaya çalışırken yeniden biraraya geldikleri ifade edildi. 
     1980 yılından 1997'ye kadar birarada olan ve 27 senelik beraberlikten sonra yollarını ayıran çiftin bu kez kararlı oldukları belirtildi. 
     Çiftin yakın bir arkadaşı ''aşk hikayesi''nin bu kez ''mutlu sonla'' biteceğini belirterek, ''Mutlu son da Eylül ayında nikah masasında olacak. Biraz zaman aldı, ama şimdi her ikisi de birbirinden ayrılamayacağını anladı. Redmond'ın sorunları buna yardımcı oldu'' açıklamasında bulundu. 
     57 yaşındaki Farah Fawcett, aktör Lee Majors ile evlenmiş ve 7 yıllık evliliğin ardından 1980 yılında boşanmıştı. 
     63 yaşındaki Ryan O'Neal ise, 1963-1967 yılları arasında Joanna Cook Moore, 1967-1973 yılları arasında Leigh Taylor-Young ile evli kaldı. Ünlü aktörün oğlu Patrick ile kızı Tatum babalarının izinden giderek oyunculuk yaparken, kardeşleri Charles O'Neal ise tanınmış bir senaryo yazarı. 
     
</TEXT>
</DOC>
