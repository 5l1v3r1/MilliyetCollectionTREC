<DOC>
<DOCNO> 227461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/spor/yture.html </URL>
<DATE> 2004/04/01/ </DATE>
<TIME>  </TIME>
<AUTHOR> Gökhan TÜRE  </AUTHOR>
<HEADLINE>
Bu topun adaleti yok 
</HEADLINE>
<TEXT>

   
   Bologna'da dün gece Efes ile Skipper arasındaki kora kor mücadele bir kez daha ortaya koydu ki basketbolun adaleti yok. Tüm sezon boyunca ortaya koyduğu basketbol ile otoritelerin bir numaralı Final - Four favorisi olarak gösterdiği Efes, adının ne "şanssızlık" ne de "kader" olarak tanımlanamayacağı garip bir sona, bilinmeyen bir güç tarafından "kurban" ediliyor sanki. Neredeyse oyunun başından sonuna kadar sahada "kazanacağım" diye bas bas bağıran Lacivert - Beyazlılar, Basile'nin son andaki mucizevi üçlüğü ile bir anda yıkılıp kalırken Final - Four şansı son haftaki mucizelere bağlanıyordu. 
   Sezon boyunca istikrarlı basketboluyla gönüllerde taht kuran Efes için üzülmemek elde değil. Skipper karşısında 'aslanlar gibi" mücadele edip varını yoğunu ortaya koymasa bu kadar kahrolmazdık. Basketbolun mağbedi Bologna'da müthiş seyirci baskısı ve strese rağmen "delikanlıca" savaşan Efes, eğer elenirse gerçekten yazık olacak çünkü sezon boyunca gösterdiği performans ile Final Four'u hakeden Efes Pilsen'di ama ne yazık ki basketbolun adaleti yok... Bunun adı ne şans, ne kader, maçı böyle kaybetmek ölümden beter. 
   Şimdi artık dizginler Efes'in değil Skipper'in elinde. Son hafta Efes, Olimpija'yı yenip, Skipper de Pau'ya mağlup olursa Lacivert - Beyazlılar Final - Four'a kalacak. Bu kadar mucizenin yaşandığı bir ligde bir mucize daha neden olmasın 
   
      
</TEXT>
</DOC>
