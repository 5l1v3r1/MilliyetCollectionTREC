<DOC>
<DOCNO> 214735 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/12/son/soneko15.html </URL>
<DATE> 2004/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Sevgililer Günü çiçeği de Çin'den geldi... 
</HEADLINE>
<TEXT>

     Sevgililer Günü 14 Şubat nedeniyle Kayseri'de çiçek satışları canlandı. 
     Cumhuriyet Meydanı'nda Çiçekçiler Sokağı'nda işyeri bulunan Sibel Yılmaz, 14 Şubat nedeniyle işlerinin açıldığını ancak en çok Çin malı suni çiçek satıldığını belirtti. 
     Çin malı çiçeklerin, Türkiye'deki çiçek yetiştiricilerine büyük darbe vurduğunu kaydeden Yılmaz ''Plastik ve kumaş kullanılarak üretilen Çin çiçekleri, ucuz ve uzun ömürlü olduğu için diğer çiçeklere göre daha fazla satılıyor. Artık bir çok satıcı, doğal gül yerine Çin gülü satıyor. Buna mecburuz. Müşteri ucuz ve kalıcı olan suni çiçeği tercih ediyor'' dedi. 
     Yılmaz, Çin malı kırmızı güllerin tanesinin 1.5 ila 2 milyon, sandık, sepet ve çanak içerisindeki çiçek düzenlemelerinin de büyüklük ve kalitelerine göre, 5 ila 40 milyon lira arasında değişen fiyatlarla satıldığını kaydetti. 
     Yılmaz, Antalya, Yalova, Adana ve Ankara'da çiçek mezatlarından aldıkları kırmızı güllerin tanesini 5 milyon, karanfillerin tanesini ise 2 milyon liraya, özel bir yöntemle boya emdirilen yeşil ve mavi renkli güllerin tanesinin ise 10 milyon liraya sattıklarını söyledi. 
     Çin malı yapma çiçekleri satmayan Mimoza Çiçek adlı işyerinin sahibi Mehmet Çağlayan ise sevgiliye verilecek en iyi hediyenin doğal çiçek olacağını kaydetti. 
     Çağlayan ''Yıllardan beri emekleriyle para kazanmamıza destek veren çiçek üreticisine destek vermek için Çin Çiçeği satmıyorum. İnsanlar duygularını doğal yetişen çiçekle ifade etmeleri daha romantik ve gerçekçi olur diye düşünüyorum. Çin malı çiçeklerin ithaline mutlaka bir kota konulmalıdır. Böyle giderse çiçek üreticilerimiz seralarında artık domates veya salatalık yetiştirmek zorunda kalacak'' dedi. 
     
</TEXT>
</DOC>
