<DOC>
<DOCNO> 207687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/10/yazar/guclu.html </URL>
<DATE> 2004/01/10/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Eğitim ve yerel seçimler 
</HEADLINE>
<TEXT>

   
   Mart ayındaki yerel seçimler için çoktan start verildi. İktidarı ve muhalefeti ile yoğun bir şekilde seçimlere hazırlanıyoruz. Seçim heyecanı yakında sadece siyasetçileri değil, tüm ülkeyi sarmalayacaktır. Çünkü yediden yetmişe hepimizi çok yakından ilgilendiriyor. 
   Yerel Yönetimler Reform Yasa Tasarısı'nda, eğitim yükünün bir bölümünün yerel yönetimlere devredilmesi öngörülüyordu. Ama yeterince iyi anlatılamadığı için gelen tepkiler üzerine tasarıdan çıkartıldı. 
   Aslında eğitim konusunda yerel yönetimlere büyük görevler düşüyor. Ama nedense eğitim vatandaşa sunulacak temel hizmetler arasında görülmediği için ne vaatler arasına girebiliyor ne de icraatlar arasına. 
   Oysa vatandaşa hizmetin en iyi yolu insana yatırımdan yani eğitimden geçiyor. Ülkemizdeki mevcut yasalara göre eğitim yükü ve yönlendirilmesi tamamı ile devlete yani Ankara'ya bırakılmış durumda. Ama o da bu yükün altından kalkamıyor. Doğru kararlar alamıyor. Alsa bile uygulayamıyor. Çünkü yük çok ağır... 
   Eğitimin yönlendirilmesi yine kesinlikle Ankara'da olmalı. Ama altyapı hizmetlerini yerel yönetimler sağlamalıdır. Her il, her ilçe, her belde en iyi okulların kendi bölgelerinde olması için bir yarış içerisine girse, Türkiye'nin eğitim sorunları fazla değil, 10 yıl içerisinde tamamı ile çözülür. 
   Yerel yönetimler yani belediyeler ve özel idareler eskisi gibi değil. Parayla oynuyorlar. Açtıkları ihalelere, harcadıkları paralara bakın anlarsınız... 
   Madem ki yasal değişiklik söz konusu değil, mevcut yasalar ile ne yapılır Bunun yolları aranmalıdır. 
   Erdoğan'a başbakanlık yolunu açan en önemli icraatlarından birisi İstanbul Belediye Başkanı iken öğrencilere sağladığı burs olanakları idi. Her yıl arttı. Burs verdiği öğrenci sayısı yüz binlere ulaştı. Yasalara aykırı diyenler oldu. Mahkemeye verenler oldu. Ama sonuçta yanlış yapıyorsun diyenler sandığa gömülürken o başbakanlık koltuğuna tırmandı. 
   Yapılan iş doğru olunca kim ne derse desin halk yapılanları bir şekilde takdir ediyor. Ahmet Piriştina, İzmir'deki tüm okulları her şeyi ile yeniledi. Hepsi pırıl pırıl hale geldi. Devletin ihale açıp 100'e yaptırdığını o belediye olanakları ile 40, 50'ye mal etti. Hem de çok kısa sürelerde. Eminim ki yerel seçimde de karşılığını görecektir. 
   Eğitim kurumlarını ve öğrencileri baş tacı eden başka belediye başkanları da var. Onlar da öğrencilerin ve velilerin sevgisine mazhar oldular. Onlar da bu emeklerinin karşılığını bulacaklar. 
   Umarız geçmişte atılan bu olumlu adımlar, önümüzdeki yerel seçimlerde halkın da isteği ile daha da artar. Halk daha fazla istesin ve şart koşsun ki yerel yönetimlere aday olanlar da bu konuda kafa yorsunlar. 
   Örneğin her ilde yurt sorunu var, yurt açabilirler. Her ilde çok kalabalık sınıflar var, yeni okullar yapabilirler. Üniversite bulunan her ilde öğrencilerin akşam yemeği sorunu var, akşam yemeği verebilirler. En önemlisi de her il, her ilçe sivil toplum örgütlerini de harekete geçirerek kendi çevresindeki tüm yoksul öğrencilere burs olanağı yaratabilirler. 
   Bunlar olmayacak şeyler değil. Yeter ki istensin. 
   Özetin özeti Umarız insana yatırım da, taşa, toprağa yatırım kadar önemli hale gelir. Önümüzdeki yerel seçimlerde tüm siyasi partiler ve adaylar, bu konuda önemli bir sınavdan geçecekler. Çocuklarımıza, gençlerimize ve onların geleceklerine ne kadar önem verdiklerini hep birlikte göreceğiz. 
   
      
   
   
</TEXT>
</DOC>
