<DOC>
<DOCNO> 221477 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/11/son/sondun13.html </URL>
<DATE> 2004/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Cep telefonunda yalan söyleyenler için müjde... 
</HEADLINE>
<TEXT>

     Romanya'da faaliyet gösteren Simeda adlı firma, başta eşini aldatanlar olmak üzere cep telefonuyla yaptığı görüşmelerde sıkça yalana başvurmak zorunda kalanların kullanabilecekleri bir efekt sistemi geliştirdi. 
     Simeda'nın ''The SoundCover'' adıyla satışa çıkardığı programın bir anlamda eşini aldatan ya da işyerine yalan söyleyen kişilerin ''müttefiki'' olacağı, görüşmenin fonuna söylenen yalana uygun gürültüler döşeyerek inandırıcılığı artıracağı belirtiliyor. 
     Yalan söyleyen kişinin görüşmeye başlamadan önce fona ''tren gürültüsü'' yerleştirip, ''şu anda trendeyim'' diyebileceği ya da bir fabrikanın uğultulu ortamına uygun gürültüler eşliğinde ''hala fabrikada çalışıyorum'' diyebileceği kaydediliyor. 
     Aynı şekilde ''trafikte takıldım yol çalışması var'' derken, bir asfalt delicisinin çıkardığı seslerin ya da dişçideyim derken buna uygun gürültülerin de fona yerleştirilebileceği sistem, 9 ayrı efektten oluşuyor. Bunlar arasında görüşmenin yapıldığı telefonun dışındaki bir başka telefonun çaldığına dair bir efektin de bulunduğuna dikkati çeken Simeda firması, ''sizi arayan kişi konuşmayı çok seviyorsa bu efekti kullanıp, 'kusura bakma diğer telefon çalıyor' deyip ondan kurtulabilirsiniz'' diyerek ürününün reklamını yapıyor. 
     İngiltere'de 10 sterlin yaklaşık 25 milyon TL fiyatla satışa çıkarılan sistemin, Nokia'nın hemen hemen bütün modellerine uygun olduğu belirtiliyor. 
     
</TEXT>
</DOC>
