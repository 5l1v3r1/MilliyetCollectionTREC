<DOC>
<DOCNO> 227796 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/siyaset/siy14.html </URL>
<DATE> 2004/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
'Gitmek çözüm değil' 
</HEADLINE>
<TEXT>

   MYK'ya sunduğu "Çağdaş sosyal demokrasi ve Türkiye" raporu ilgi görmeyen CHP Genel Başkan Yardımcısı Derviş, "İstifa edecek misiniz " sorusuna bu yanıtı verdi 
      ANKARA Milliyet 

   
   CHP Genel Başkan Yardımcısı Kemal Derviş'in önceki gün Merkez Yönetim Kurulu'na MYK sunduğu, "Çağdaş sosyal demokrasi ve Türkiye" raporu üyelerden ilgi görmedi. 
   Derviş'in il ve ilçe başkanlarına ilişkin, "seçimlerde adaylara yardımcı olmadılar, rant peşinde koştular" suçlamasına tepki gösteren yöneticiler, raporun "bilimsel bir çalışma olduğu" yorumunu yaptı. 
   
   Yeni politikalar lazım 
   Seçim sonuçlarının ele alındığı MYK toplantısında "Dış politikayla ilgili çalışmalarım var, işim biterse gelirim" diye erken ayrılan Derviş, TBMM'de milletvekillerinin "gerçekten istifa edecek misiniz " sorularıyla karşılaştı. 
   Derviş, aralarında İstanbul Milletvekili Ersin Arıoğlu'nun da bulunduğu, kendisine yakın milletvekillerine şu anda istifa etmeyi düşünmediğini belirterek, "Gitmek çözüm değil, kalıp kalıcı çözümler, yeni politikalar geliştirmeliyiz" dedi. 
   CHP, seçim sonuçlarını değerlendirmek üzere, 5 Nisan'da Parti Meclisi'ni toplama kararı aldı. Grup toplantısı da PM'den sonra yapılacak. Derviş, yurtdışında olduğu gerekçesiyle PM'ye katılmayacak. 
   Bildiri hazırlığı içinde olan muhalif milletvekilleri, önceki gece yarısına kadar süren toplantıda Derviş'e, "Baykal'ın emanetçisi" diye tepki gösterdi. 
   Bildiriyi açıklamak için PM'yi bekleyen muhaliflerden bazıları da Derviş'e, örgüte yönelik "rantçı" suçlamasından dolayı tepki gösterdi. 
   
   Doğan Ankara'ya geliyor 
   CHP'nin AKP'ye kaptırdığı kalelerinden Gaziantep'in eski Büyükşehir Belediye Başkanı Celal Doğan da Ankara'ya geliyor. Doğan'ın muhalif milletvekilleriyle temasta olduğu ifade ediliyor. 
   Doğan ve seçim sonuçlarından rahatsız olan milletvekillerinin önümüzdeki günlerde bir araya gelerek durum değerlendirmesi yapması bekleniyor. 
   
   CHP'nin sitesinde Baykal'a eleştiri    ADANA DHA 

   CHP Genel Başkanı Deniz Baykal, önceki yerel seçimlere göre oy oranlarını artırdıklarını savundu, ancak muhaliflerin yanı sıra seçmenlerin de tepkisiyle karşılaştı. Partinin internet sitesinde bulunan tartışma sayfalarında görüşlerini dile getirenler, Baykal'ın istifasını istedi. "www.chp.org.tr" adresindeki tartışma sayfasının herkese açık olan bölümlerinde "Seçim Sonuçları" başlığıyla 28 Mart seçimlerine ilişkin değerlendirmeler yer aldı. Görüşlerin sansürsüz yayımlandığı sayfalarda Murat isimli bir ziyaretçi, Baykal'ın seçimde başarı elde edildiği sözüne tepki gösterirken, parti yönetimini istifaya çağırdı. Söz konusu ziyaretçi, "Bütün zengin kesim CHP'ye oy veriyor, fakir halk AKP'ye. Bu CHP'nin utanç tablosudur, halktan ne kadar koptuğunun göstergesidir. Gerekli değişim Baykal ile olmaz. Kemal Derviş veya Mustafa Sarıgül gibi birileri gelmeli" dedi. Burcu Günaştı ismiyle görüşlerini açıklayan katılımcı da "Artık Baykal'ın koltuğunu bırakma zamanı gelmiştir. Son seçimlerdeki büyük yenilgi de bunun son göstergesidir" ifadesini kullandı. "Dere" takma adıyla yazan bir kişi de şunları yazdı "... Her seçim sonunda istifa talebinde bulunmak istemiyoruz. Başaramayan gitsin.." 
   
   
   
   
</TEXT>
</DOC>
