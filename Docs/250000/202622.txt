<DOC>
<DOCNO> 202622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/17/siyaset/asiy.html </URL>
<DATE> 2003/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
ÖDP'den Karayalçın'a 'evet' 
</HEADLINE>
<TEXT>

   ÖDP Genel Başkanı Kozanoğlu, yerel seçimde ittifak girişimlerine CHP ve DSP'den olumlu yanıt alamayan SHP lideri Karayalçın'ın teklifini kabul etti 
      ANKARA Milliyet 

   
   SHP Genel Başkanı Murat Karayalçın, ÖDP'ye yerel seçimlerde işbirliği teklif etti. 
   ÖDP Genel Başkanı Hayri Kozanoğlu'nu önceki gün ziyaret eden Karayalçın, sol partilerle seçimlerde ittifak yapma konusunda görüşmelerde bulunduklarını, ancak genel uzlaşma sağlanamadığını söyledi. Karayalçın, "Bir kez daha sol klasik yaşandı. Özellikle Avrupa solunun Avrupa Parlamentosu için bile ittifak yapmaya hazırlandığı bir dönemde Türkiye solunun ittifak yapamamasının talihsizlik olduğunu düşünüyorum" dedi. 
   
   'Kardeş partileriz' 
   Seçime girmeyecek sol partilere SHP listesinden aday göstermelerini teklif ettiklerini belirten Karayalçın, seçime girecek partilerle işbirliği yapmak istediklerini kaydederek, "Örneğin bir yerde bir parti seçime giriyorsa belki ötekiler girmez, o partiye destek verilir düşüncesindeyiz" diye konuştu. 
   Kozanoğlu ise, "Önerinizi olumlu karşılıyoruz. Biz kardeş denebilecek partileriz. Yapılacak işbirliğinin, her partinin kendine özgü nitelikleri göz önüne alınarak tasarlanması gerek" dedi. 
   SHP, yerel seçimlere yönelik ittifak önerisini tüm sol ve sosyal demokrat parti liderlerine götürmüş, CHP ve DSP'den ret yanıtı gelmişti. Karayalçın, bu gelişme üzerine ittifak projesinin tamamen bittiğini açıklamıştı. 
   
   
   
   
</TEXT>
</DOC>
