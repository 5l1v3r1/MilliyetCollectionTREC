<DOC>
<DOCNO> 212083 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/30/siyaset/siy14.html </URL>
<DATE> 2004/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
YÖK'e zaman verin 
</HEADLINE>
<TEXT>

   Türk Sanayicileri ve İşadamları Derneği tarafından yapılan açıklamada, YÖK Yasası'yla ilgili değişikliğin zaman baskısı altında yapılmaması gerektiği vurgulandı 'Çalışmalar aşama aşama gerçekleştirilmeli' denildi 
   EKONOMİ SERVİSİ 

   
   Türk Sanayicileri ve İşadamları Derneği TÜSİAD , YÖK Yasası çalışmalarının zaman baskısından kurtarılması çağrısında bulundu. 
   TÜSİAD'dan yapılan açıklamada, YÖK Başkanı Prof. Dr. Erdoğan Teziç'in, başta hükümet olmak üzere Üniversitelerarası Kurul ve diğer kesimlerle görüşerek uzlaşma ve uyum arayışı içinde çalışmasının son derece olumlu bir yaklaşım olarak değerlendirilmesi gerektiği vurgulandı. 
   
   Aşama aşama gerçekleştirilmeli 
   TÜSİAD'ın açıklamasında şöyle denildi "Ancak böyle bir yaklaşımın, hedeflediği sağlıklı sonuçlara ulaşabilmesi için çalışmaların zaman baskısı altında yapılmaması gerekmektedir. Çalışmalara daha geniş bir zaman tahsisinin yanı sıra tıpkı AB yasalarında olduğu gibi, bu yasa değişikliğinin de, yasanın bütünlüğünü bozmadan, aşama aşama gerçekleştirilmesi gündeme alınmalıdır. Yasa tasarısının idari ve mali yapılanma, akademik ve bilimsel kriterler, üniversiteye giriş gibi paketlere bölünmesi halinde, farklı tartışmaların birbirini gölgelemesinin önüne geçilebilecektir." 
   Açıklamada, ülkedeki nitelikli işgücünün geleceğini yakından ilgilendiren bir konu olarak hangi lise mezunlarının hangi fakültelere girebileceklerine ilişkin eşleştirmenin de, sadece akademisyenlerin değil, iş dünyası temsilcilerinin de içinde yer aldığı, ilgili tüm sosyal tarafların katılacağı geniş bir platformda ele alınması istendi. 
   
   
   
</TEXT>
</DOC>
