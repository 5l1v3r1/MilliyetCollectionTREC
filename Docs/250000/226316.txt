<DOC>
<DOCNO> 226316 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/28/son/sondun26.html </URL>
<DATE> 2004/03/28/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Bağdat'ta bir toplu mezar bulundu 
</HEADLINE>
<TEXT>

     Bağdat'ta yayımlanan ''TarikEşşa'b'' gazetesi, Bağdat'ın Elkerh semtinde bir toplu mezar bulunduğunu yazdı. 
     Gazetenin haberinde, 1500 kişinin kalıntılarının bulunduğu mezarın, semtteki ''Ebu Gureyb'' mezarlığı yakınında ortaya çıkarıldığı belirtildi. 
     Haberde, mezarda kalıntıları bulunanların 1985-1986 yıllarında Ebu Gureyb cezaevinde eski rejim tarafından idam edilenler olduğu belirtilirken, 60 kişinin adı yayımlandı. 
     Gazete, Bağdat'ın ''Muhammed Sekran'' mezarlığında, 400 kişinin kalıntılarının bulunduğu bir toplu mezar daha ortaya çıkarıldığını yazdı. 
     
     BİR İNGİLİZ VATANDAŞI ÖLDÜ 

     İngiltere Dışişleri Bakanlığı, Irak'ın kuzeyindeki Musul kentinde bugün düzenlenen saldırıda iki değil, bir İngiliz vatandaşının öldüğünü bildirdi. 
     Ölen İngilizin kimliği hakkında bilgi vermeyen Dışişleri Bakanlığı sözcüsü, saldırıda bir İngiliz sivilin öldüğünü, hayatını kaybeden diğer kişininse İngiliz olmadığını söyledi. 
     Musul kentinde bir santralde teknisyen olarak çalışan bir Iraklı, saldırıda öldürülen yabancıların İngiliz siviller olduğunu söylemişti. 
     Teknisyen, iki araçla seyahat eden İngilizlerin, santrala gelirken araçlarına ateş açıldığını, bir aracın isabet aldığını ifade etmişti. 
     
</TEXT>
</DOC>
