<DOC>
<DOCNO> 241520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/20/son/sonyas09.html </URL>
<DATE> 2004/05/20/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Rusya'da Türk rüzgarı esecek... 
</HEADLINE>
<TEXT>

     Ünlü şarkıcı Tarkan'dan Anadolu Ateşi'ne, semazenlerden Türk mutfağına kadar Moskova'da Türk rüzgarı esecek. 
     Kültür ve Turizm Bakanlığı tarafından düzenlenen ''Türk Kültür Festivali'' yarın Moskova'da başlayacak. 4 Haziran'a kadar sürecek festival, Türk kültürünü Moskova'ya taşıyacak. 
     AA muhabirinin aldığı bilgiye göre, Türkiye ile Rusya Federasyonu arasında hızla gelişen turizm ilişkilerini kültürel ilişkilerle perçinlemek ve Türk kültürünün çeşitli boyutlarını bir dizi etkinlikle Rus halkına tanıtmak amacıyla 21 Mayıs-4 Haziran tarihleri arasında ''Moskova Türk Kültür Festivali'' gerçekleştirilecek. 
     Festivale, Kültür ve Turizm Bakanlığı'nın yanı sıra, Rusya Federasyonu Kültür ve Enformasyon Bakanlığı, RosInterfest ve Türkiye'nin Moskova Büyükelçiliği destek verecek. 
     Festival kapsamında, ünlü şarkıcı Tarkan, kültür günlerinin en ilgi çekici konuğu olacak. Dünyaca tanınan sanatçı, 2 Haziran'da 8 bin kişilik Luzholki Spor Salonu'nda Rus hayranlarıyla buluşacak. Tarkan'ın konserine sponsor olan Travel Extra İstanbul şirketi, 2-5 Haziran'da Moskova'daki Dünya Ticaret Merkezi'nde ''Turkish Travel Show'' adlı fuar düzenleyecek. 
     Türk kültür ve sanatının çok geniş yelpazede tanıtılacağı ve Kremlin Sarayı, Doğu Müzesi ve Çaykovski Konser Salonu gibi yalnızca Moskova'nın değil dünyanın da en prestijli mekanlarında gerçekleştirilecek olan festival, yarın Moskova Baltschug Kempinski Otel'de düzenlenecek resepsiyonla başlayacak. 
     Türk mutfağından örneklerin sunulacağı resepsiyonda ayrıca bir defile yapılacak. Rusların Türk mutfağının zengin yelpazesini tanıyacağı Türk Mutfağı Günleri, 23 Mayıs'a kadar sürecek. 
     
     ANADOLU ATEŞİ KREMLİN'DE 
     Festival kapsamında Anadolu Ateşi grubu 22 ve 23 Mayıs'ta Kremlin Sarayı'nda Rus izleyiciyle buluşacak. Gösteride, 90 dansçı birarada doğunun zarifliğini ve zenginliğini dans adımlarıyla sunacak. 
     Ayrıca Doğu Müzesi'nde 21 Mayıs-4 Haziran tarihleri arasında çağdaş Türk resim sanatından örnekler ile ebru ve halı sanatları sergilenecek. Yine aynı tarihlerde Moskova Fotoğraf Evi'nde Türk fotoğrafçıların objektifinden Türkiye, Moskova'ya tanıtılacak. 
     Festivalde ayrıca, Çaykovski Konser Salonu'nda dervişlerin sema gösterisi yapılacak. Türk Tasavvuf Müziği Topluluğu ile sema topluluğunun performansı, 24 Mayıs'ta gerçekleştirilecek. 
     Karagöz gösterisi, 29-30 Mayıs'ta Obraztsov Kukla Tiyatrosu'nda yapılacak. 
     Devlet Opera ve Balesi sanatçıları, Rus Ulusal Filarmoni Orkestrası eşliğinde Moskova Uluslararası Müzik Evi'nde 30 Mayıs'ta bir konser verecek. 
     Festival, 4 Haziran'da sona erecek. 
     
</TEXT>
</DOC>
