<DOC>
<DOCNO> 221710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/12/yazar/pulur.html </URL>
<DATE> 2004/03/12/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
"Kasabanın İncisi"ne ne oldu " 
</HEADLINE>
<TEXT>

   
   BİZİM evde haftalık televizyon çizelgesi vardır, pazartesi günü filan dizi, salı günü falan söyleşi, çarşamba günü futbol maçı, gibi yazar, televizyonun yanına yapıştırırız, ortak seyrettiklerimiz de vardır, ayrı seyrettiklerimiz de, ikinci televizyon, evimizin lüksüdür... 
   Diyeceksiniz, bu programla, sinema, tiyatro, dost ziyareti, gece misafiri çatışırsa ne olur 
   İzin verin de teknolojiden biraz da biz yararlanalım, video kayıt ne güne duruyor, ya o gece, ya da ertesi gün seyrederiz. 
   
   ÇOKTANDIR salı gecelerini, TRT 1'deki "Kasabanın İncisi"ne ayırmıştık, geçtiğimiz salı gecesi baktık yok 
   Niye 
   Sorduk soruşturduk, en kestirme yorum, acele infaz 
   "Yeni Genel Müdür Şenol Demiröz kaldırtmıştır " 
   Bu "acele infaz"a aklımız yatmadı, "Kasabanın İncisi"nin Genel Müdür'ü oraya getiren siyasi görüşle çatışan bir yanı yok, ne laikliği savunuyor, ne tesettürü eleştiriyor... 
   Ya da biz öyle sanıyoruz. 
   
   KÜÇÜK bir kasaba, trencinin kızı, babasından habersiz Amerika'ya gidiyor, orada evleniyor, çocuğu oluyor, vatan özlemine dayanamayıp, Kızılderili kadın arkadaşıyla kasabaya dönüyor, annesi dışında çok kişi ona karşı, hatta baba dargın, erkek kardeşi küs, çocukluk aşkı belediye başkanı seçilmiş, "Kasabanın İncisi" rant peşinde koşup, çevreyi rezil edecek projelere karşı dikiliyor, mücadele ediyor, idealist günümüzün "çalıkuşu" Feride'si... 
   
   BU dizinin neresi aykırı 
   Amerika gibi bir yerden kaçıp, özlemini çektiği vatanındaki "insanlığa" gelen, yetiştiği toprağa sahip çıkan bir kızın macerası niye aykırı olsun 
   Acaba konuşmasını mı yadırgadılar 
   Biz de önce "İnci"nin diyalekt konuştuğunu sanmıştık, sonra hayat hik yesine bir yerde rastlayınca anladık ki değil, lehçesi öyle, çünkü kendisi altı yabancı dil biliyor, yurtdışında yaşıyor, kocası da Fransız, zaten o da bunu saklamıyor ki, adından belli "Yelda Reynaud", üstelik hiç de yadırganmıyor, tam rolüne uygun bir Türkçe... 
   O halde neden 
   
   SAĞA sola sorduk, TRT yetkilileri "reytingi düşük, o yüzden kaldırdık" diyorlarmış... 
   
   İŞTE orada biraz durun, TRT özel televizyon değildir, reyting kavgası yapamaz, çünkü onun bütçesinde, hepimizin vergi ve elektrik payı vardır, değerlendirmelerini sadece "reyting"e bağlayamaz. 
   Eğer, TRT'nin amacı "reyting"se gider şarkı yarışması düzenler bir de jüri kurup, yarışmaya koşan o zavallı insanlara hakaret ettirir, reytingi kapar. 
   TRT Genel Müdürü'nün "Kasabanın İncisi"ni seyretmesini, seyretmişse bir daha seyretmesini, vakti yoksa bir anlayana seyrettirmesini öneririz. 
   Çıplak görünmekten başka, hiçbir özelliği olmayan, mankenlere program sunuculuğu yaptıran TRT, "Kasabanın İncileri"ne sahip çıkmalıdır. 
   
      
   
   
</TEXT>
</DOC>
