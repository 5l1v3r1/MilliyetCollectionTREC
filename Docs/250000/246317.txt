<DOC>
<DOCNO> 246317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/08/son/sontur33.html </URL>
<DATE> 2004/06/08/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Program aynı, ses farklı 
</HEADLINE>
<TEXT>

     ANKARA Milliyet 

TRT, "Kültürel Zenginliğimiz" adlı programla başladığı Türkçe'den farklı dil ve lehçelerde yayında şaşkınlık yaratan bir uygulamaya yöneldi. Aynı haber ve belgeselleri tercüme ederek tekrarlayan TRT'nin bandında değişen tek yer, farklı dillerde yinelenmesi mümkün olmayan müzik bölümü oldu. 
     TRT'de önceki gün yapılan Boşnakça yayından sonra dün Arapça yayının formatı merak konusu oldu. Ancak Radyo 1 ve TRT - 3'ten yapılan yayınların, önceki gün Boşnakça yapılan yayındaki haber ve belgesellerin aynen tekrarı olması şaşkınlık yarattı. 
     Programların aynı olması nedeniyle dünkü yayında sadece "seslendiren" kişi değişmiş oldu. 
     
     BAYKAL 'MÜSAMERE HAVASINDA 

     CHP Genel Başkanı Deniz Baykal, anadilde yayının devlet eliyle yürütülmesinin ''yanlış'' olduğunu ifade ederek, ''Bu bir başlangıçtır. Bu konudaki dogmaların kırıldığını ortaya koymak açısından önemi vardır. Ama bunun böyle bir müsamere havası içinde sürdürülmesi doğru değildir'' dedi. 
     Baykal, partisinin TBMM Grup Toplantısı'nda yaptığı konuşmada, TRT'de başlatılan farklı dil ve lehçelerde yayın uygulamasına yönelik eleştirilerde bulundu. Uygulamanın ''göstermelik ve bir ihtiyaçtan çok, beklentileri yerine getirme anlayışı nedeniyle saygınlığını ve ciddiyetini kaybettiğini'' savunan Baykal, şunları söyledi 
     ''İlk yanlış bu işe devleti karıştırmaktan geliyor. Herkes kendi anadilini öğrenebilir, konuşabilir, o dilde yayın yapabilir. Bu bir haktır, devletin buna izin vermesi gerekir. Ama devlet 'ben sizin için bunu yapacağım' derse bu yanlış olur.'' İsteyen herkesin kendi televizyonunu kurarak RTÜK'ün belirlediği yasal çerçeve içinde yayınını yapabileceğini belirten Baykal, ''Devlet parasını hiçbir etnik grubun ihtiyacı için harcayamaz, ülkenin ortak ihtiyacı için harcayabilir. Bu bir başlangıçtır. Bu konudaki dogmaların kırıldığını ortaya koymak açısından önemi vardır. Ama bunun böyle bir müsamere havası içinde sürdürülmesi doğru değildir'' diye konuştu. 
     
     MARDİNLİLER ANLAMAKTA ZORLANDI 

     TRT'nin farklı lehçelerde başlattığı Arapça yayını, Mardinli bazı vatandaşlar, kıraathanelerde izledi. 
     TRT'deki programı izlediğini belirten Pamukçu, ''Olumlu bir gelişmedir. Biz Mardin'de yıllardır farklı dillerin müziğini zevkle dinliyoruz. Yayını, yararlı bir adım olarak değerlendiriyorum'' diye konuştu. 
     Programı izleyen vatandaşlardan Selahattin Melek, yayını olumlu bulduklarını, ancak ağız farkı bulunduğunu söyledi. 
     Yayındaki dilin eksik olduğunu savunan Melek, ''Ağız farkı olduğu için anlamada zorlandık. Yıllardır Suriye televizyonunu izliyorduk. Ama bundan sonra Arapça yayını TRT'den izleyeceğiz'' dedi. 
     
</TEXT>
</DOC>
