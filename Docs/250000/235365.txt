<DOC>
<DOCNO> 235365 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/son/sontur44.html </URL>
<DATE> 2004/04/27/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Denizli'de dar gelirlilere konut müjdesi .. 
</HEADLINE>
<TEXT>

     Denizli Belediye Başkanı Nihat Zeybekci, bir yıl içinde bitirilecek bin konutun temelini 5-6 hafta içinde atacaklarını açıkladı. 
     Gazetecilere açıklamalarda bulunan Zeybekci, seçim kampanyası döneminde ''kaçak yapılan yapıları yıkacağız'' diyen tek aday olduğunu, bu sözünü yerine getireceğini söyledi. 
     Yıkmanın görevleri olduğu gibi, vatandaşın ihtiyacı olan konutu yapmayı da görev saydıklarını kaydeden Zeybekci, ''Gecekondu ve Kaçak Yapıyı Önleme Dönüşüm Projesi'' kapsamında 3 bin konut yapılacağını bildirdi. 
     Toplu konut yapımı için alan sıkıntısı çektiklerini belirten Zeybekci, ''İzmir ve Muğla karayolları kenarında 50-60 bin nüfus barınıyor. Çoğu işçi ve kaçak yapılarda yaşıyor. Bir gecekondunun kirası 250 milyon lira. Bu nedenle konut yapımı önceliklerimiz arasında. Kaçak yapılaşmayı önlerken, Ankara-Dikmen'de olduğu gibi prestijli vadiler de oluşturacağız'' dedi. 
     Denizli'nin şehircilik altyapısının özel sektörün gelişimiyle aynı paralelde gitmemesinin bugün yaşanan sıkıntıları ortaya çıkardığını kaydeden Zeybekci, ''Seçim döneminde söz verdiğimiz 3 bin konuttan bin tanesinin temelini, bir yılda bitecek şekilde 5-6 hafta içinde atacağız'' diye konuştu. 
     Zeybekci, Ankara-İzmir karayolu bağlantısını sağlayacak 1. Çevre Yolu'nun yapımına, proje onaylanır onaylanmaz başlanacağını, trafik akışının buraya verilmesinin ardından, şehir içindeki kavşaklarda düzenlemeye gideceklerini sözlerine ekledi. 
     
</TEXT>
</DOC>
