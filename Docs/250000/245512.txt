<DOC>
<DOCNO> 245512 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/05/spor/ykocaomer.html </URL>
<DATE> 2004/06/05/ </DATE>
<TIME>  </TIME>
<AUTHOR> Yavuz KOCAÖMER  </AUTHOR>
<HEADLINE>
Kim yalancı 
</HEADLINE>
<TEXT>



CNN TÜRK'te "Spor Ekspres" programında bir süre önce Milli Olimpiyat Komitesi Başkanı Togay Bayatlı'nın Paralimpik ve Olimpiyatları eşit tutmada zorlandığını, hatta bir konuşmasında "Bu ülkede 7.5 milyon sakat varsa 63 milyon da sağlam var. Bunlar nasıl eşit olur" dediğini belirtmiştik. Ayrıca dünyanın herhangi bir ülkesinde artık Paralimpik olmadan Olimpiyat yapılmayacağını, bu gerçeği Milli Olimpiyat Komitesi'nin de anlamasını ve adımlarını buna göre atması gerektiğini dile getirmiştik. 
Sayın Bayatlı aynı TV kanalında bizi yalancılıkla itham ederek "hodri meydan" dedi. 
İşte meydan 
Yukarıdaki sözleri Togay Bayatlı, 10 Şubat 2004 tarihinde, kendisine bir iş görüşmesi için gittiğinde gazeteci Mehmet Güçlü'ye, Olimpiyat Evi'ndeki odasında söylemiştir. Bu konuda Mehmet Güçlü'nün yazılı teyidi vardır. Benzeri sözleri yanında söylediği şahitlerin isimlerini ise şimdilik açıklamıyoruz. 
Ayrıca Sayın Bayatlı bilmelidir ki, Kocaömer YALAN söylemez. Yanlış her zaman söylenebilir. Ama yalanla bizim işimiz olmaz. Oysa kendisi 2000 senesinin Mart ayında, İstanbul'u incelemeye gelen Uluslararası Olimpiyat Komitesi inceleme heyetinden Paralimpiklerden Sorumlu Avustralyalı delegenin "Ülkenizde Milli Parlimpik Komitesi var mı " sorusuna "Evet" diyerek YALAN söylemiştir. Bu konuşmaya şahit olan üç kişinin de isimlerini aşağıda veriyoruz. 
Dr. Ayşe Ardalı, Prof. Dr. Nevin Ergun ve Demirhan Şerefhan. Hatta bu üç kişi, Avustralyalı delegeye "Hayır, bizde Milli Paralimpik Komitesi yoktur" dediğinde aynı delege "O zaman İstanbul'da Olimpiyatları zor yaparsınız" demiş, Dr. Ayşe Ardalı'nın Sayın Bayatlı'ya yönelttiği "Niçin böyle söylediniz Bizde Milli Paralimpik Komitesi yok ki" sorusunu da cevapsız bırakmıştır. 
Artık herkes bilmelidir ki, Türkiye'de, en azından bizim içinde olduğumuz engelliler sporunda, "laf salatası" ile hiç bir konu geçiştirilemez. 
Bir başka konu ise bir ülkede Paralimpik olmadan Olimpiyat yapılamayacağıdır. Bu bizim iddiamızdır. Şimdi söz Milli Olimpiyat Komitesi başkanındadır. Eğer "Hayır, böyle bir şey yoktur" derse, onu da belgeleriyle kanıtlarız. Bundan sonra yapılacak iş, her türlü kompleksten uzaklaşarak, Milli Olimpiyat Komitesi ile Milli Paralimpik Komitesi'nin el ele vererek bir gün İstanbul'da yapılacağını umduğumuz Olimpiyat ve Paralimpiklere hazırlanmasıdır. 




</TEXT>
</DOC>
