<DOC>
<DOCNO> 217171 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/23/son/soneko23.html </URL>
<DATE> 2004/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Sabancı Devlet üniversitelerinin de paralı olması lazım 
</HEADLINE>
<TEXT>

     Sabancı Holding Yönetim Kurulu Başkanı Sakıp Sabancı, devlet üniversitelerinin de paralı olması gerektiğini savundu. 
     Sabancı, Türk Sanayicileri ve İşadamları Derneği TÜSİAD tarafından düzenlenen ''Yüksek Öğretim, Bilim ve Teknolojide Yeni Yönelimler'' konulu seminerde gazetecilerin sorularını yanıtladı. 
     Sakıp Sabancı, yüksek öğrenime ilişkin bir soru üzerine, ''Muhakkak devlet üniversitelerinin de paralı olması lazım. Zaten bazı çocuklar, üniversiteye gidemedikleri için dershanelere gidiyorlar. Bin, 2 bin dolar, 5 bin dolar dershanelere veriyorlar. Onun oraya verilmesi lazım'' diye konuştu. 
     Sabancı Üniversitesi'nde okuyan öğrencilerin yüzde 50'sine burs verdiklerini kaydeden Sabancı, bunu yapmaya devam edeceklerini söyledi. 
     Eğitimin parasız yapılmasının lehinde ve aleyhinde herkesin konuşacağını ifade eden Sabancı, ''Ama benim inancım odur, muhakkak özel üniversitelerin, daha yol açıcı ve rekabetçi koşullardan dolayı dinamizmini Türkiye'ye getirmekte ihtiyaç var. Bu yola gittik. Bazı üniversitelerde var hala. Fakat tamam değil'' şeklinde konuştu. 
     Sabancı, gittiği bu tür toplantılara değinerek, şöyle dedi 
     ''Sağlık konusu konuşulurken bir bakardım ki bakan konuşuyor, avukat. Milli Eğitim Bakanı konuşuyor, mühendis. Şimdi bugün burada bakan konuşuyor, ta derinlerden, olayın içinden geliyor. Birikimleri var, dinamizmi var. İşte benim kanaatimi göre en büyük değişim bu.'' 
     
     ''AB'YE GİRMEYE DAHA FAZLA AHDETMELİYİZ'' 
     Sakıp Sabancı, Kıbrıs görüşmelerine ilişkin bir soruyu yanıtlarken de, ''Kıbrıs konusunda geciktikçe maalesef faturalar devam ediyor. 65 milyonun mutlu olabilmesi için bir an evvel AB içine katılmamız gerekmektedir'' dedi. 
     Kendi kendimize yaptığımız işlerde eğri büğrü düzenlemeler yaşanabildiğine işaret eden Sabancı, bir disiplin içine girilmesinin faydalar getireceğini ifade etti. Sabancı, açıklamasını şöyle sürdürdü 
     '' Bakın bir kolunu al, eski askerler cenahını, Türkler Ahmetler Mehmetler yüzbaşı, binbaşı her kademeden... Öbür kolunu da al, işadamı, sanayici... İki kol arasında baktığımız zaman bir kolla diğer kol arasında fark var. O da Türk o da Türk. Askerler cenahında bir sistem var denetleme var, bize yok. Buna ihtiyaç var. Avrupa Topluluğu'na muhakkak girmeliyiz. 
     Eğer bu yılın en önemli işi ne olsun, neyi başaralım derseniz, hepsini sayabilirim. Özelleştirme, bilmem ne... Fakat başına bir şemsiye yapıp söyleyeceksem Avrupa Topluluğu'na girmeye daha fazla ahdetmeliyiz. Tabii Türkiye'nin de menfaatlerini korumak üzere.'' Sabancı, çeşitli kesimlerin konuya farklı pencerelerden bakabileceklerini, işadamlarının ise ekonomik yönden değerlendirdiğini belirterek, ''Her şey para mıdır, hayır efendim, haşa. Ama güçlü ekonomi yoksa, bunu halledemezsen bir yere varamazsın'' diye konuştu. 
     
     ''TOPBAŞ TAM BULDUKLARI İNSANDIR'' 
     Sakıp Sabancı, AK Parti'nin İstanbul Büyükşehir Belediye Başkan adayı olarak Kadir Topbaş'ı göstermesiyle ilgili bir soru üzerine ise Kadir Topbaş ile beraber daha önce muhtelif konularda, Beyoğlu'nun meseleleri konusunda toplantılar yaptıklarını belirtti. 
     Sabancı, ''Dinamik, yapıcı, iş hayatının içinden gelen biri. Parmağı taşın altında adam. Başarıyı Beyoğlu'nda yapmış, İstanbul'da da yapacaktır. Burada da ekonomiye ucu bağlandığı için ekonomik olarak dinamik, kararlı ve vizyonu olacak bir insan aradılar. Tam buldukları insandır, başarılıdır'' ifadesini kullandı. 
     TÜSİAD Yönetim Kurulu Üyesi ve Sosyal İşler Komisyonu Başkanı Arzuhan Yalçındağ da, seminerde, YÖK gibi çok önemli bir yasanın değiştirilmesi çalışmalarının geniş bir katılım ve uzmanlaşmayla yürütülüp en kısa zamanda sonuçlandırılacağına inandıklarını söyledi. 
     Yalçındağ, mevcut eğitim sisteminin bütün halinde gözden geçirilmesi ve yeterli maddi imkanların seferber edilmesi, eğitim ve sanayi arasındaki sinerjinin yakalanması için azami gayret sarf edilmesi gerektiği vurguladı. 
     
</TEXT>
</DOC>
