<DOC>
<DOCNO> 201977 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/14/son/sondun05.html </URL>
<DATE> 2003/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İspanyol polisi, 400 kg patlayıcı arıyor .. 
</HEADLINE>
<TEXT>

     İspanya'nın kuzeyindeki San Sebastian kentinde binlerce kişi, Bask hükümetinin yeni siyasi statü önerisine ve terör örgütü ETA'ya karşı yürüdü. 
     Bask hükümetinin Başbakanı Juan Jose İbarretxe tarafından geçen 25 Ekim'de resmen Bask parlamentosuna sunulan ''İspanya devleti ile özgür birlik için yeni siyasi statü'' adlı tasarıya karşı, Basta Ya Artık Yeter sivil toplum örgütü tarafından organize edilen yürüyüşe, binlerce kişi katıldı. 
     Halk arasında ''İbarretxe Planı'' olarak adlandırılan tasarıya tamamen karşı çıkan Başbakan Jose Maria Aznar hükümetinin 4 bakanı, gelecek seçimlerde Aznar'ın yerine başbakan adayı olacak Halkçı Parti'nin Genel Sekreteri Mariano Rajoy ve muhalefetteki Sosyalist İşçi Partisi PSOE lideri Jose Luiz Rodriguez Zapatero de, gösteriye katılanlar arasındaydı. 
     Gösterinin esas amacı ''İbarretxe Planı''na karşı tepki olsa da, teröre kurban verenlerin ailelerinin de katılımıyla, terör örgütü ETA da protesto edildi. 
     ''Özgürlük'' ve ''Yaşaşın İspanya'' sloganlarının atıldığı yürüyüşte herhangi bir taşkınlık olmadı. 
     Bu arada, önceki haftalarda Fransa'da yakalanan ETA'nın ''Susper'' lakaplı bir numaralı adamının bulunduğu evde ele geçirilen belgelerde, ETA'nın, İspanya'nın resmi kuruluşlarına yönelik terörist saldırı hazırlığı içinde olduğu ve bunun için 400 kilogramlık patlayıcı bulundurduğunun öğrenildiği bildirildi. 
     İspanya İçişleri Bakanlığı konuyla ilgili basında çıkan haberi doğrularken, patlayıcının ele geçirilmesi için polisin geniş çaplı bir operasyon yürüttüğü bildirildi. 
     
</TEXT>
</DOC>
