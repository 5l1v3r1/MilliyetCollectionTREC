<DOC>
<DOCNO> 226430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/28/son/sonyas10.html </URL>
<DATE> 2004/03/28/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Kremlin Palace oteli Financial Times Deutschland gazetesinde 
</HEADLINE>
<TEXT>

     Almanya'da yayımlanan Financial Times Deutschland gazetesi, Antalya'daki Kremlin Palace otelinin tanıtımına geniş yer verdi. 
     ''Rus Rivierası'' başlığıyla verilen haberde, Moskova'nın çok güzel, ancak çok soğuk bir şehir olduğu, MNG Yönetim Kurulu Başkanı Mehmet Nazif Günal'ın ise en güzel çözümü bularak, Kremlin'i otel haline getirdiği ifade edildi. 
     Günal'ın, konulu oteller kapsamında Topkapı Palace otelini kurduğu, White House otelinin de yıl sonuna kadar açılmasının beklendiği belirtilen haberde, Kremlin Palace otelinde de Kremlin'in bazı bölümlerinin orjinal büyüklükte inşa edildiği kaydedildi. 
     Otele girişte, eski SSCB'nin son devlet başkanı Mihail Gorbaçov'a benzeyen bir kişinin kapıda misafirleri karşıladığı ve bir içkiye davet ettiği anlatılan haberde, turistlerin rahatsız edilmemesi için tüm temizlik ve bakım işlerinin otelin altında kurulan bir koridor ağı sayesinde yapıldığı bildirildi. 
     Otelde her türlü konforun bulunduğu belirtilen haberde, ''Korkunç İvan, düşmanlarına karşı başarılı olduğu her gün için katedrale bir kule yaptırtmış. Efsaneye göre de bir daha hiç bu kadar güzel bir inşaat yapmaması için mimarın gözlerini körleştirmiş. Demek ki, Türk mimarları hesaba katmamış'' ifadesine yer verildi. 
     
</TEXT>
</DOC>
