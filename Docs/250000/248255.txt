<DOC>
<DOCNO> 248255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/16/dunya/axdun01.html </URL>
<DATE> 2004/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Tesettür davasını kaybetti 
</HEADLINE>
<TEXT>


İngiltere'de okula alınmayan 15 yaşındaki öğrencinin davasında Yüksek Mahkeme, tesettürün öğrenciler arasında ayrıma yol açtığını savunan okul idaresini haklı buldu 

LONDRA Milliyet 


İngiltere'de 15 yaşındaki kız öğrenci tesettürlü olarak derslere girmek için açtığı davayı kaybetti. 
Kendisine uygulanan yasağı kaldırtabilmek için dava açan Shabina Begum, 2002 yılının eylül ayında, kıyafeti yüzünden Londra'daki Denbigh Lisesi'nde derslere alınmamış ve evine gönderilmişti. Begum bunun üzerine dava açmış ve okula devam etmemişti. Yüksek Mahkeme'deki davada Begum, eğitim hakkının elinden alındığını ve dini inançlarına saygısızlık yapıldığını savundu. Okul yönetimi ise genç kızın kıyafetinin sağlığı ve güvenliği için tehdit yarattığı ve öğrenciler arasında ayrıma yol açtığı için buna karşı çıkıldığını kaydetti. 
Tesettürlü bir öğrencinin diğer Müslüman öğrencilerden "daha iyi bir Müslüman olduğu" iddiası yaratmaması için de bu tür giysilere karşı çıkıldığını belirten okul yöneticileri, Yargıç Sir Hugh Bennett tarafından haklı bulundu. Begum'un insan haklarının çiğnenmediğini de belirten Yargıç, okuldaki öğrencilerin büyük çoğunluğunun Müslüman olduğuna da işaret ederek, çoğunluğun kurallara uyduklarına dikkat çekti. 


</TEXT>
</DOC>
