<DOC>
<DOCNO> 237897 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/son/sonspo37.html </URL>
<DATE> 2004/05/06/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Şahin Talimatlarla karar veren tahkim kurullarını bu ülkede istemiyoruz 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, ''Disiplin ve tahkim kurullarının sporla ilgili verecekleri kararlar, yargı kararları gibi vatandaşın vicdanında olumlu şekilde yerini almalıdır. Eğer almıyor ve her gün tartışılıyorsa bu Türk sporuna sürülmüş en ağır lekedir'' dedi. 
     Şahin, Eskişehir Valiliği İl Özel İdaresi Kompleks Tesisleri ve Spor Okulu'nun temel atma töreninde, Kamu Yönetimi Temel Kanunu ile il özel idaresi ve valiliklere devretmeyi düşündükleri bazı yetkilerin Eskişehir Valiliği tarafından uygulamaya geçirildiğini belirterek, hükümet ve bakanlık olarak bu projenin tamamlanması için her türlü desteği vermeye hazır olduklarını kaydetti. 
     Kompleksin işletim hakkının inşaat tamamlandıktan sonra Eskişehirspor Kulübü'ne devredileceğini anlatan Şahin, şöyle konuştu 
     ''Bunun yanında, Milli Eğitim Bakanlığı ülkede ilk olacak ve kompleks içinde yer alması düşünülen Spor Okulu'nun müfredatını da hazırlıyor. Kompleksin ülkeye model olmasını temenni ediyoruz. Diğer iller de böyle bir komplekse sahip olmak için birbiriyle yarışacak. Gençlere sahip çıkıp gerekli altyapı desteğini verirsek dünyada bileği bükülmez sporcular yetiştiririz.'' Şahin, sporun ülkelerin tanıtımında son derece önemli rol oynadığını belirterek, haritada yeri bilinmeyen ülkelerin sporda kazandıkları başarılarla ülkelerini dünyaya çok iyi tanıttıklarını kaydetti. 
     Milli Takım'ın, Dünya Kupası müsabakalarında üçüncü olmasının ülkenin tanıtımına verdiği desteğin katrilyonlarla ölçülemeyeceğini ifade eden Şahin, ''Spora yapılan yatırım geleceğe ve ülkenin tanıtımına yapılmış yatırımdır'' diye konuştu. 
     
     ''SPORLA İLGİLİ VERİLECEK KARARLAR ADALETLİ OLMALI'' 
     Şahin, sporla ilgili verilecek her türlü kararın adalet ilkeleri içinde olması gerektiğine dikkati çekerek, şöyle devam etti 
     ''Disiplin ve tahkim kurullarının sporla ilgili verecekleri kararlar, yargı kararları gibi vatandaşlarımızın vicdanında olumlu şekilde yerini almalıdır. Eğer almıyor ve her gün tartışılıyorsa bu Türk sporuna sürülmüş en ağır lekedir. Hükümet, bakanlık ve tabii ki spor kuruluşları olarak bu konunun üzerinde ehemmiyetle durmanın gerekliliğine inanıyoruz. Talimatla kararlar veren disiplin ve tahkim kurullarını bu ülkede görmek istemiyoruz. Vatandaşın vicdanını sızlatacak, tartışma yaratacak kararlar görmek istemiyoruz. Bu cümleleri açtığımızda arkasından neler gelebileceğini siz sporsever dostlarımın iyi anladığı kanaatindeyim.'' Türkiye'de sporun gelişeceğini ve gençlerin önünün açılacağını ifade eden Şahin, şunları söyledi 
     ''Ancak bu açılırken hak ve adalet hiçbir zaman ihmal edilmeyecektir. Buna aykırı kararlar ve uygulamalar görüldüğü takdirde şiddet ve kararlılıkla üzerine gidilecektir ve nitekim gidiliyor da. Spordan sorumlu Bakan olarak bu hususun altını çizerek belirtmeyi bugün için görev bildim.'' Konuşmaların ardından Gençlik ve Spor İl Müdürü Süleyman Arduç ile Eskişehirspor Kulübü Başkanı Halil Ünal, Bakan Mehmet Ali Şahin'e satranç takımı, Eskişehirspor forması ve kravat hediye etti. Daha sonra Bakan Şahin, sporda kenti temsil edip dereceye giren gençlere birer Cumhuriyet Altın'ı verdi. 
     Bakan Şahin, bünyesinde idare binaları, paf, genç, yıldız takımların çalışma ve dinlenme binası, hipermarket, sinema, restoran, eğlence merkezi, halı saha, tenis kortu, kapalı ve açık yüzme havuzları, basketbol, voleybol sahaları ile aquapark bulunan, 105 dekar alan üzerine inşa edilecek Eskişehir Valiliği İl Özel İdaresi Kompleks Tesisleri ve Spor Okulu'nun temelini attı. 
     Devlet Bakanı ve Başbakan Yardımcısı Mehmet Ali Şahin, temel atma töreninden sonra Eskişehirspor amblemli ürünlerin satıldığı gezici TIR'ın anahtarını kulüp yöneticilerine teslim etti ve ilk alışverişi yaptı. 
     Kanada'da düzenlenen Dünya Bilek Güreşi Birinciliği'nde şampiyon olan Seval Yalçınkaya ile ABD'de düzenlenen Kicks-Boks Birinciliği'nde şampiyonluk elde eden Murat Kızılkuş'un yanına giderek ''para ödüllerini eksik aldıkları'' yönünde sitem ettikleri Bakan Şahin, konuyu ayrıntılı bir şekilde araştırmak için iki sporcuyu Ankara'ya davet etti. 
     
</TEXT>
</DOC>
