<DOC>
<DOCNO> 208026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/12/spor/spo15.html </URL>
<DATE> 2004/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

   
   Bayram Konya'da    SAKATLIĞI nedeniyle Trabzonspor'da forma giyme şansı bulamayan Bayram, Konyaspor ile anlaştı. Basın Sözcüsü İbrahim Kaplan, "Kamerunlu üç oyuncuyu daha denemek için Belek kampına çağırdık. Eğer Ziya Doğan hocamız bu isimleri de beğenirse kadromuza dahil edeceğiz. İkinci yarıya eksiksiz girmek istiyoruz" diye konuştu. 
   
   Adana beklemede    EKONOMİK açıdan zorda olan ve antrenmanlara çıkmama kararı alan Adanasporlu futbolcular, Kulüp Başkanı Çağdaş Ergin'den olumlu haber bekliyor. Teknik Direktör Yılmaz Vural da "Artık kimsenin huzuru kalmadı. Umarım yarın iyi bir haber alırız. belirsizlik bizleri olumsuz yönde etkiliyor. Sorun bir an önce çözülmeli" dedi. 
   
   Roma'dan üçlük    GAZİANTEPSPOR'UN UEFA Kupası'ndaki rakibi Roma, zorlu Perugia deplasmanında üç puanı tek golle aldı. Sarı - Kırmızılılar henüz maçın birinci dakikasında Mancini'nin ayağından bulduğu gol ile rakibine bu sezon kendi sahasındaki ilk yenilgiyi tattırdı. Roma bu sonucun ardından 39 puanla liderliğini sürdürdü. 
   
   Gerg birinci    İSVİÇRE'NİN Veysonnaz kayak merkezinde düzenlenen Dünya Kupası Bayanlar Süper Dev Slalom yarışında birinciliği Alman kayakçı Hilde Gerg kazandı. Gerg, 1.940 metrelik parkuru 1.21.34 ile birincilikle tamamladı. Genel klasmanda birinci durumda olan Avusturyalı Michaela Dorfmeister, 1.21.58 ile ikinciliği aldı. 
   
   Schumacher pahalı geldi    FORMULA 1'in iddialı ekiplerinden Mc Laren'in başkanı Jurgen Hubbert, en büyük rakipleri Ferrari'nin şampiyon pilotu Michael Schumacher'in kendileri için çok pahalı olduğunu söyledi. Tecrübeli Alman'ın dünyanın en çok kazanan sporcularından biri olduğunu vurgulayan Hubbert, "Bu kadar yüksek maaş ödeyemeyiz" dedi. 
   
   Tokat'ın isyanı    TÜRKİYE Faal Futbol Hakemleri ve Gözlemcileri Derneği Genel Başkanı Metin Tokat, eski hakemlere seslenerek, "Bizi eleştirin ancak hedef göstermeyin" dedi. TFFHGD'nin Balıkesir Şubesi'nin açılışına katılan Tokat, "Dört dörtlük olmadığımızı biliyoruz. Maçlardan sonra biz de kendimizi eleştiriyoruz" ifadelerini kullandı. 
   
   
</TEXT>
</DOC>
