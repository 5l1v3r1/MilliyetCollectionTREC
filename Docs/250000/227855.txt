<DOC>
<DOCNO> 227855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/son/sondun12.html </URL>
<DATE> 2004/04/02/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Fransız basını Kıbrıs'ın galibi Türkler 
</HEADLINE>
<TEXT>

     Fransız basını, İsviçre'de tamamlanan Kıbrıs müzakerelerinin sonuçlarını, ''Türkiye'nin başarısı'' olarak yorumladı. 
     Le Figaro gazetesi, ''Ankara'nın diplomatik zaferi'' başlığıyla verdiği haberde, Başbakan Recep Tayyip Erdoğan'ın müzakere edilen metni imzalamaya hazır olduğunu ve Kıbrıslılara da bu metni imzalamak için çağrıda bulunduğunu bildirdi. 
     ''Kıbrıs ve AB konusunda engellerin geçilmesinin Erdoğan'ın başarı hanesine yazılacağı'' yorumunu yapan gazete, ''başarısızlığın Erdoğan için rahatsız bir durum yaratacağı'' değerlendirmesinde bulundu. 
     
     DİPLOMASİ MARATONUNUN GALİBİ TÜRKLER 
     Liberation gazetesinde, ''Kıbrıslı Rumlar için acı verici oy sandığı'' başlığıyla çıkan haberde, ''diplomasi maratonunun galibinin Türkiye olarak gözüktüğü'' yorumu yapıldı. 
     Gazete, Rum lider Tasos Papadopulos'un uluslararası yoğun baskılara rağmen Annan planını imzalamayı reddettiğini yazdı. 
     Liberation, referandumda kuzeyin ''evet'', güneyin ''hayır'' demesi halinde tarihin Rumları kötü göstereceği, AB'nin artık Türkiye'ye karşı çıkamayacağı'' yorumunu yaptı. 
     Le Monde gazetesi, ''Kıbrıs'ın birleşmesi referanduma kaldı'' başlığıyla verdiği haberde, BM planının Kıbrıslı Rumlar tarafından reddedilme ihtimalinin fazla olduğunu yazdı. 
     
</TEXT>
</DOC>
