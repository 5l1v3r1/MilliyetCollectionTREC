<DOC>
<DOCNO> 220278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/06/son/soneko18.html </URL>
<DATE> 2004/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Güçlü Yapılan kontrollerde ilaç kalıntısına rastlanmadı... 
</HEADLINE>
<TEXT>

     Tarım ve Köyişleri Bakanı Sami Güçlü, 4 ildeki sera ve satış noktalarında yapılan kontrollerde iki ay boyunca ilaç kalıntısına rastlanmadığını bildirdi. 
     Bakan Güçlü, AK Parti Bolu Kadın Kolları tarafından düzenlenen toplantı öncesinde yaptığı açıklamada, geçtiğimiz yıllarda Türkiye'de ki seralarda yetiştirilen sebze ve meyvelerde ilaç kalıntısına rastlandığının kamuoyuna yanlış şekilde yansıtıldığını belirterek,şöyle dedi 
     ''Bakanlık olarak iki aydır Türkiye'de sera üretiminin en fazla olduğu Adana, Mersin, Antalya ve Muğla'da bulunan sera ve satış noktalarında yetiştirilen meyve ve sebzelere yönelik kontroller yaptık. Bu kontrollerde hiçbir ilaç kalıntısına rastlanmadı. Bu gelişme çok sevindirici.'' Sera ve satış noktalarında kontrollerin aralıksız devam edeceğini belirten Güçlü, yapılan denetimlerde ilaç kalıntısına rastlanan sebze ve meyve üreticilerinin kamuoyuna teşhir edileceğini belirterek, ''Türkiye bu konuda kendisini AB'ye hazırlıyor. Türk üreticileri bu konuda önemli mesafe katetti'' diye konuştu. 
     
     İNEĞİ PROJESİ 
     Bakan Güçlü, bir gazetecinin geçtiğimiz yıllarda gündeme gelen Türk ineği projesinde gelinen noktayı sorması üzerine şunları kaydetti 
     ''Kendi topraklarımızda bugüne kadar sizin bahsettiğiniz anlamda bir inek yetiştirilemedi. Bizim Anadolu alası veya Anadolu esmeri adını verdiğimiz bir proje var. Bu proje 2004 yılında başlayacak. Adana ve Konya'da bulunan üretim tesislerimizde DPT ve üniversitelerin işbirliğiyle 5 yıllık bir süre içerisinde embriyo transferi yapacak noktaya geleceğiz. Bu aşamadan sonra Türkiye'ye özgü bir inek türü yetiştirilecek.'' 
     
     KADINLAR KOOPERATİF KURUYOR 
     Bolu'da bulunmasının nedeninin kadınlara destek olmak olduğunu anlatan Bakan Güçlü, Türkiye'de ilk defa yöneticilerin tamamı kadın olan il tarımsal kredi kooperatifinin İzmir'de kurulduğunu belirterek, ''Bu kooperatifi 12 Mart'ta kamuoyuna tanıtacağız. Bu kooperatifin akabinde kimsenin aklına gelmeyecek bir il olan Erzurum'da kadınların kurduğu ikinci kooperatifin kurulması startını vereceğiz. Bu Türk kadını ve kadın çiftçiler açısından önemli bir gelişme'' dedi. 
     Bakan Güçlü, AK Parti'nin 28 Mart seçimlerinde 3 Kasım seçimlerine oranla oylarını yüzde 15 daha artıracağını beklediklerini belirterek, kamuoyu araştırmaları ve anketlerin bunu gösterdiğini, bunun üzerinde artış olursa da şaşırmayacaklarını kaydetti. 
     Toplantı kadınlar ve bakan arasında basına ve erkek partililere kapalı olarak devam etti. 
     
</TEXT>
</DOC>
