<DOC>
<DOCNO> 240876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/18/son/sondun06.html </URL>
<DATE> 2004/05/18/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
NATO'da "İstanbul Zirvesi" hazırlığı... 
</HEADLINE>
<TEXT>

     
     Sıtkı Uluç bildiriyor 
     

NATO Genel Sekreteri Jaap de Hoop Scheffer, İttifak'ın Akdeniz ülkeleriyle diyalogu derinleştirme arayışında olduğunu, İstanbul zirvesinde konunun ele alınacağını söyledi. 
     ''New Defence Agenda'' Yeni Savunma Gündemi isimli bir sivil toplum örgütünün Brüksel'de düzenlediği konferansa, Milli Savunma Bakanı Vecdi Gönül ile birlikte katılan Genel Sekreter Jaap de Hoop Scheffer, NATO Genel Sekreter Yardımcısı Alessandro Minuto Rizzo'nun 6 Akdeniz ülkesini ziyaret ederek temaslarda bulunduğunu bildirdi. 
     Rizzo, ''fazla dikkat çekmeyecek bir şekilde'', Ürdün, İsrail, Cezayir, Fas, Tunus ve Moritanya'ya giderek, ''Akdeniz diyalogunun nasıl derinleştirilebileceği'' konusunda görüş alışverişinde bulundu. 
     Jaap de Hoop Scheffer, ''görüşmeyi kabul eden ülkelerin, NATO ile diyalogun ve işbirliğinin gelişmesini ne kadar istediklerini'' anlamayı hedeflediklerini belirtti. 
     NATO, 1995 yılında başlattığı ''Barselona Süreci'' çerçevesinde Akdeniz ülkeleriyle ilişkilerini geliştirmeye yönelik çalışmalarını sürdürüyor. ABD'nin ''Büyük Ortadoğu Projesi'' çerçevesinde bu çalışmalara sürat kazandırmak isteyen İttifak, konuyu 28-29 Haziran'da yapılacak İstanbul zirvesinde ayrıntılı olarak ele almayı planlıyor. 
     NATO, Akdeniz ülkeleriyle özellikle savunma reformları, terörizmle mücadele ve ordular arası operasyonlar alanlarında işbirliği hedefliyor. 
     ABD'nin, Arap ülkelerinde demokratik reformları ve ekonomik açılımı desteklemek amaçlı olarak tanıttığı ''Büyük Ortadoğu Projesi'', Akdeniz ülkelerinde tereddütlü ve şüpheci bir yaklaşımla karşılanıyor. NATO Genel Sekreteri Jaap de Hoop Scheffer, ''bu önemli projenin, ancak söz konusu ülkelerin desteğinin sağlanması halinde başarıya ulaşabileceğini'' anlattı. 
     Washington'un, ''Büyük Ortadoğu Projesi''nin savunma ayağını İstanbul zirvesinin gündemine taşıması bekleniyor. 
     
     MISIR'IN TAVRI 
     NATO Genel Sekreter Yardımcısı Rizzo ile görüşmeyi reddeden Mısır, İttifak'ın Ortadoğu ülkelerindeki siyasi reformlar alanında oynayacağı bir rol olmadığı görüşünü savunuyor. 
     Mısır Dışişleri Bakanı Ahmed Maher, geçen hafta yaptığı bir açıklamada, NATO Genel Sekreter Yardımcısı ile görüşmeyi reddettiklerini bildirirken, ''Mısır'ın uzun süredir reformlar yaptığını, bu alanda yardımlara açık olduğunu ancak talimat almayı kabul etmeyeceğini'' söylemişti. 
     Maher, Rizzo'nun ziyaretini ''zamansız ve yersiz'' olarak nitelendirmişti. 
     
</TEXT>
</DOC>
