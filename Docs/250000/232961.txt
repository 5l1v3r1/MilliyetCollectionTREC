<DOC>
<DOCNO> 232961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/19/son/sonyas09.html </URL>
<DATE> 2004/04/19/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
''Kilo vermek için kendinizi yormayın''... 
</HEADLINE>
<TEXT>

     Çok yorulmak ve çok spor yapmanın, çok kilo vermek anlamına gelmeyeceği, kilo vermek için düşük yoğunluklu egzersiz yapılması gerektiği bildirildi. 
     Selçuk Üniversitesi Sağlık Bilimleri Enstititüsü Beden Eğitimi ve Spor Öğretmenliği Anabilim Dalı Başkanı Yrd. Doç. Dr. Yalçın Kaya, kent hayatının monoton koşullarında pek çok kişinin spor yapmaya yeterince zaman ayıramadığını, ihtiyaçtan fazla alınan enerjinin ise vücutta yağ stoklarına neden olduğunu söyledi. 
     Herkesin, tüketebildiğinden fazla kalori almamaya dikkat etmemesi gerektiğini ifade eden Kaya, şöyle konuştu 
     ''Sabahtan akşama kadar kılını kıpırdatmayan kişi bile en az 2 bin 500 kalori tüketir. Çünkü hayatta kalabilmek için bu gereklidir. Ancak güreş ve halter gibi ağır spor yapan kişiler, günde 7-8 bin kalori harcamaktadır. Ancak bu kişiler düzenli ve düşük tempoda spor yaptıkları için, aldıkları enerji, kesinlikle kiloya dönüşmez.'' Kilo problemi olan ve zayıflamak isteyen kişilerin en büyük yanlışının, çok yüksek tempoda spor yapmaları olduğunu belirten Yalçın Kaya, şunları kaydetti 
     ''Çok yorulmak, kesinlikle çok spor yapmak ve çok kilo vermek anlamına gelmez. Üstelik vücudunun çalışma temposunu aşırı şekilde artırarak spor yapan kişinin kilo vermesi imkansız gibidir. Bir insanın günlük yaşamdaki kalp atış hızı, dakikada 65-70 civarındadır. Özellikle vücut yağlarını eritmek için yapılan egzersizler sırasında, Anaerobik eşik olarak nitelendirilen vücut temposu aşılmamalıdır. Vücuttaki yağlar, sadece kalp atışlarının dakikada 120'nin altında attığı durumlarda eritilebilir. Yağların eritilmesiyle gerçekleşen kilo verme işlemi için, bilinçsizce hoplayıp zıplamak, yağı değil şeker ve protein stoklarını eritir.'' 
     
     ''BİLİNÇSİZ YÜKLEME, KASLARI KALINLAŞTIRIYOR'' 

     Estetik bir vücuda sahip olmak için spor salonuna giden kadınların bazı kurallara dikkat etmemeleri durumunda, zayıflamak bir yana daha kötü sürprizlerle karşılaşabildiklerini belirten Kaya, şunları söyledi 
     ''Kaslara daha az güç uygulanarak, çalışma süresi uzatılıp hareket tekrarı sayısı uzaltılmalıdır. Ya da kullanılan ağırlık artırılarak tekrar sayısı azaltılmalıdır. Düzenli olarak normal bir tempoda, dakikada 120 kalp atış sayısını geçmeden spor yapan bir kişi, vücudundaki yağ oranını, spor salonunda bilinçsizce çalışan kişiden daha çok azaltır.'' Yağların kolayca eriyebilmesi için bol oksijene ihtiyaç duyulduğunu bildiren Yrd. Doç. Dr. Kaya, vücudundaki fazla kilolardan kurtulmak isteyen kişilerin, ağır ve sıkıcı diyetler uygulamak yerine, açık hava ve bol oksijenli ortamlarda uzun süreli düşük yoğunlukta, yürümek gibi egzersizler yapmalarının daha yararlı olacağını sözlerine ekledi. 

     
</TEXT>
</DOC>
