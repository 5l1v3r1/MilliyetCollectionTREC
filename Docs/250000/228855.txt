<DOC>
<DOCNO> 228855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/06/yasam/yas03.html </URL>
<DATE> 2004/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Artık Bill Gates'ten daha zengin biri var 
</HEADLINE>
<TEXT>

   IKEA mobilya zincirinin kurucusu Ingvar Kamprad'ın, Bill Gates'i geçerek dünyanın en zengin insanı olduğu ileri sürüldü 
      DIŞ HABERLER SERVİSİ 
   
   İsveç'te yayımlanan Veckans Affarer dergisinin haberine göre, IKEA mobilya mağazaları zincirinin kurucusu Ingvar Kamprad 77 , 53 milyar dolarlık servetiyle 69.5 katrilyon lira dünyanın en zengin insanı unvanına sahip oldu. Forbes dergisinin her yıl hazırladığı dünyanın en zengin insanları listesinde birincilik, 47 milyar dolarlık 61.5 katrilyon lira servete sahip olan Microsoft'un kurucusu Bill Gates'e aitken, Kamprad 18.5 milyar dolarlık servetiyle 13. sırada geliyordu. 
   
   'Şirket onun değil' 
   İsveç basını, Kamprad'ın servetini artırarak Gates'i alt etmesinde, dolar kurundaki değişikliğin etkili olduğunu belirtirken, IKEA'dan yapılan açıklamada bu iddia şöyle reddedildi "Bu, sık yapılan bir hata. Tüm şirketi ve dünya çapındaki tüm mağazaları Kamprad'a ait gibi hesaplamak yanlış. IKEA, Kamprad'a ait değildir. Kamprad, şirketi 1982'de Hollandalı INGKA Vakfı'na bağışlamıştır." 
   
   Tam bir 'varyemez' 
   31 ülkede 186 mağazası bulunan IKEA'yı 1943'te kuran Kamprad, halen İsviçre'nin Lozan kentinde yaşıyor. Uçaklarda ekonomi sınıfında uçan, takım elbise giymeyen ve 10 yıllık Volvo marka bir otomobil kullanan Kamprad, şirketin yıllık toplantılarında 1000 çalışanın elini teker teker sıkıyor. 
   
   
</TEXT>
</DOC>
