<DOC>
<DOCNO> 222987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/17/spor/bnba.html </URL>
<DATE> 2004/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Iverson'ın inadı 
</HEADLINE>
<TEXT>

   Sixers, bugüne kadar her türlü şımarıklığına göz yumduğu süper starı, coach Ford ile girdiği anlamsız çekişmede yalnız bıraktı. Yönetimin, yıldız oyuncuyu gözden çıkardığı düşünülüyor 
      NBA'e yakın plan METE AKTAŞ 

   
   Allen Iverson'sız bir Philadelphia 76'ers düşünebiliyor musunuz Eğer cevabınız "hayır" ise düşünmeye başlasanız iyi olur. Çünkü artık Iverson da, Sixers da 8 yıllık bu ilişkiyi her geçen gün içinden daha da çıkılamaz bir hale getiriyor. İki cepheden de atılan adımlar, geri dönüşü olmayan bir yoldan önceki son çıkışa yaklaştıklarını gösteriyor. 
   
   Kimseyi beğenmiyor 
   Larry Brown'ın 2003 yazında Sixers'daki görevinden ayrılıp, Detroit'in başına geçmesinin ardından, yönetimin bu sezon öncesinde takımın başına Iverson'ın pek de sevmediği yardımcı coach Randy Ayers'ı geçirmesi, yıldız oyuncuyu rahatsız etmişti. Ne var ki, Ayers'ın ilk başantrenörlük deneyimi fazla sürmedi ve kötü sonuçlar sonrasında kovulmaktan kurtulamadı. Ayers'ın yerine "geçici olarak" gelen isim daha önce Boston Celtics ve L.A. Clippers'ı çalıştıran eski bir NBA oyuncusu olan Chris Ford oldu. Ford'un takımın başına gelir gelmez yaptığı ilk icraat All - Star arasından sonraki ilk idmana gelmediği için Allen Iverson'a para cezası verip, 1 numaralı hücum silahını bir gün sonraki Denver maçında ilk beşte oynatmamak oldu. Iverson'a göre Ford dağdan gelip bağdakini kovmaya çalışan biriydi ve kendisine "bulaşarak" hayatının hatasını yapmıştı. Bu olaydan kısa süre sonra Ford, Iverson'a ikinci defa para cezası veriyordu. Sebebi ise Iverson'ın mazeret bildirmeden "kafa izni" alıp Minnesota maçında oynamamasıydı. 
   
   Anlamsız tavırlar 
   Geçen pazar günü, sağ dizindeki sakatlık yüzünden son 10 maçın 7'sinden oynamayan ve idmanlara bile katılmayan Iverson, deplasmandaki Detroit maçına dakikalar kala "Oynayacağım" deyince, Ford da tam iyileştiğini düşünmediğinden ötürü kendisini ilk beşte başlatmayacağını söyledi. Iverson bu hiç beklemediği yanıt sonrasında coachuna tepkisini göstermek için play - off açısından büyük önem taşıyan bu maçı, üniformasını bile giymeden kenardan izledi. 
   Coach Chris Ford'un verdiği kararın doğruluğu tartışılabilir. Iverson'ı ilk beşte başlatıp dakikalarını kısma yoluna da gidebilirdi, ama bunu yapmadı. Iverson'ın verdiği anlamsız tepki de, Ford'un verdiği tartışmalı kararı gölgede bıraktı. Allen Iverson gibi bir yıldızın her ne olursa olsun takımını çok önemli bir maç öncesinde yüz üstü bırakmasının affedilir bir yanı yok. 
   Ama bu savaşta en ilginç nokta, Sixers yönetiminin, takımın herşeyi Iverson'dan değil, gelecek yıl takımın başında olmama olasılığı yüksek olan Ford'dan yana tavır almasıydı. Bugüne kadar hep yaptığı her türlü taşkınlık hatta terbiyesizlik sınırına varan hareketleri hoş görülen Iverson'ın, yönetimin gözünde artık kredisini doldurduğu gözleniyor. 
   
   Hido durdu    Spurs yenildi 
   NBA Ortabatı Grubu'nda ikinci sırada bulunan şampiyonluğun güçlü adayı San Antonio Spurs, Tim Duncan'dan yoksun çıktığı maçta Golden State Warriors'a rakip sahada 97 - 80 mağlup oldu. San Antonio'da maça ilk beş başlayan ve 31 dakika süre alan Hidayet Türkoğlu, 1 4 iki sayı, 1 3 üç sayı, 2 2 serbest atış, 3 ribaund, 1 asist, 2 top çalma, 3 top kaybı ve toplam 7 sayı ile önceki maçlara oranla vasat bir görüntü çizdi. 
   
   Diğer sonuçlar 
   Houston - Phoenix 97 - 99 U 
   LA Lakers - Orlando 113 - 110 U 
   
   HAFTANIN TAKIMI 
   CLEVELAND CAVALIERS 
   7 yıldır Play - Off tablosundan uzak olan Cleveland Cavaliers, süper çaylak LeBron James, All - Star pivot Zydrunas Ilgauskas ve bu sezon büyük çıkış yakalayan power forvet Carlos Boozer'ın oyunlarıyla hasreti sona erdirmek için vargüçleri ile çalışıyorlar. Cavaliers geçen hafta Atlanta ve play - off iddası süren Toronto'yu deplasmanda yenerken, haftayı Doğu'nun en iyi takımı Indiana'yı mağlup ederek 3 - 0 ile kapattılar ve haftanın takımı oldular. 
   
   HAFTANIN OYUNCUSU 
   DAMON STOUDAMIRE Portland Trail Blazers 
   DAMON Stoudamire'ı Zydrunas Ilgauskas, Carmelo Anthony veya geçen haftayı 42.5 sayı ortalamasıyla noktalayan Tracy McGrady'nin önünde haftanın oyuncusu seçmemin iki nedeni var. Birincisi, 1.78'lik Stoudamire'ın play-off umutlarını yaşatmaya çalışan Portland'ın ligin en iyi 5 takımından ikisi olarak gözüken Minnesota'yı iki defa ve Sacramento'yu yenmesinde 21.6 sayı 5.6 ribaund 5.6 asist 1.3 top çalma ortalamalarıyla başrolü oynaması. İkinci neden ne Ilgauskas'ın ne Carmelo'nun ne de T-Mac'in, geçen hafta Stoudamire gibi ismini temize çıkartmak adına bir gazetecinin emri vakisi ile bir maç sonrasında soyunma odasında bir kaba idrar yaptırılıp, uyuşturucu testine tabi tutulmuş olmaları. 
   
   HAFTANIN BEŞİ 
   Carmelo Anthony Denver 
   Kenny Thomas Philadelphia 
   Zydrunas Ilgauskas Cleveland 
   Tracy McGrady Orlando 
   Damon Stoudamire Portland 
   
   NE DEDİN NE DEDİN 
   "Bu takımdan gidersem hiç üzülmem. Çünkü takımdaki oyuncular basketbolun bir takım sporu olduğundan habersiz kişiler. Ben savunmada köpek gibi çalışırken, onların tek yaptığı hazıra konup, savunmadaki gayretimle hazırladığım kebap gibi pozisyonları hücumda lüpletmek. Artık dayanamıyorum ve bu yüzden bir an evvel buradan gitmem lazım." Bu sözler 2003 NBA Draft'ında 1. tur 11. sırada Golden State tarafından seçilen ancak şu ana kadar beklediği süreleri alamayan Fransız Michael Pietrus'a ait. 
   "Chicago Bulls'dan gitmem lazım. Burası lanetlenmiş bir takım". İsyan bayrağını çekip takımından gitmek istediğini açıklayan bir başka oyuncuda 3 yıl önce büyük umutlarla gelen, ama patlama yapamayan Eddie Robinson. 
   "Kahvaltı etmek için çok erken bir saatti." New Orleans Hornets'ın All-Star guardı Baron Davis, sabah 08 30'da yapılan takım kahvaltısına katılmamasının sebebini böyle açıkladı. 
   
   SAYILARLA GEÇEN HAFTA 
   250.000.000 NBA yönetimi, Atlanta Hawks'ın, AOL Time Warner tarafından Atlanta Spirit LLC şirketine 250 milyon dolara satışını onayladı. 
   10.000 Detroit'in, Philadelphia'yı 85 - 69 yendiği maçı izlemeye gelen ilk 10 bin Pistons taraftarı, Mehmet Okur'un kafası hareket eden bebeğini hediye olarak aldı. 
   62 Orlando'nun tek süperstarı Tracy McGrady kişisel şovunu sürdürüyor. T - Mac, Washington'u yendikleri maçta 62 sayı atarak, hem Orlando Magic tarihinde, hem de bu sezon bir maçta en çok sayı atan oyuncu unvanını kazandı. McGrady, 1990'dan bu yana 60 sayı barajını aşan 5., 1993 - 94'ten bu yana da bir maçta en çok sayı atan 1., 62 sayısının yanında 10 ribaund 5 de asist yaptığı için, tarihte bu istatistiğin üzerinde oynayan 7. oyuncu oldu. 
   59 New Jersey'nin, Chicago'yu 88 - 76 yendiği maçta Nets guardı Jason Kidd, kariyerinin 59. triple - double'ını gerçekleştirdi ve Larry Bird ile tarihin en çok triple-double yapan oyuncular sırasında 4.lüğü paylaştı. 
   
   HAFTANIN OLAYI 
   ORLANDO Magic'li Tracy McGrady'nin 62 sayı atarak son 10 yılda NBA'de bir maçta en çok sayı atan oyuncu olması. 
   
   BU MAÇ KAÇMAZ 
   INDIANA-SACRAMENTO 19 Mart Cuma 
   LİGİN en iyi galibiyet yüzdesine sahip iki takımı muhtemel NBA Finali'nin son provasını Indianapolis'de Conseco Fieldhouse'da yapacaklar. 2 Aralık'taki maçı Kings 91-88 kazanmıştı. 
   
   
</TEXT>
</DOC>
