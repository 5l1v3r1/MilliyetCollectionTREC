<DOC>
<DOCNO> 232445 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/18/spor/spo02.html </URL>
<DATE> 2004/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Fener'den çifte imza 
</HEADLINE>
<TEXT>

   Başkan Aziz Yıldırım'ın, geçtiğimiz perşembe gecesi Gençlerbirliğili Serkan ve Gaziantep'ten İbrahim Toraman'ın menajerleriyle, önümüzdeki sezon için ön sözleşme yaptığı ileri sürüldü 
      
   Evinde çözdü 
   SARI - Lacivertli yönetimin, şampiyonluk yarışının yanı sıra önümüzdeki sezonun transfer planları için düğmeye bastığı öğrenildi. Başkan Aziz Yıldırım'ın, geçtiğimiz perşembe gecesi Gençlerbirliğili Serkan ve Gaziantepsporlu İbrahim Toraman'ın menajerleriyle ile ön sözleşme imzaladığı ileri sürüldü. Yıldırım'ın, perşembe geç saatlerde Kandilli'deki evine, Serkan Acar kanalıyla dört boş sözleşme getirttiği iddia edildi. 
   
   İki isim daha 
   BAŞKAN Yıldırım'ın, öncelikle Serkan ve İbrahim'in menajerleriyle anlaşma sağladığı, ancak geriye kalan iki futbolcunun ismini sır gibi sakladığı bildirildi. Gençlerbirliği kulübü, geçtiğimiz günlerde Serkan'ın bonservisinde indirim yapacağını açıklamış, Gaziantep Başkanı Celal Doğan da, İbrahim için önceliğin Fenerbahçe'de olduğunu söylemişti. Yıldırım'ın, Alex'in transferinde ısrarcı olduğu da sızan bilgiler arasında yer aldı. 
   
   Tomas'a izin çıktı    Fenerbahçe'de, Adanaspor maçında oyundan alınmasının ardından formasını Daum'a fırlattığı için gözden düşen Tomas'a, yine ilk on bir yolu gözüktü. Sebat ve Çaykur Rizespor maçlarında kadro dışı kalan Hırvat oyuncunun, bugünkü Samsunspor sınavında takımdaki yerini almasına kesin gözüyle bakılıyor. İyileşen ve son idmanlarda takımla çalışan Mehmet Yozgatlı'nın da oynayabilecek durumda olduğu bildirildi. Daum, sağ kanatta Serhat ile Mehmet Yozgatlı arasında tercih yapacak. 
   
   Ümit'ten çağrı    FENERBAHÇE Kaptanı Ümit Özat, sorumluluklarının bilincinde olduklarını, kalan beş maçı da kazanacaklarına inandığını söyledi. Şampiyonluk yolunda yakaladıkları avantajı sezon sonuna kadar sürdüreceklerini ileri süren tecrübeli oyuncu, "Samsun'u yenerek, Beşiktaş derbisine kayıpsız çıkmak istiyoruz. Gol gecikebilir. Taraftarımızdan sabırlı olmalarını ve maç boyunca bize destek vermelerini bekliyoruz" dedi. 
   
   Samsun iddialı    KARADENİZ ekibinin teknik patronu Erdoğan Arıca, oyuncuları için bu maçın "vitrin" özelliği taşıdığını, tek hedeflerinin sahadan üç puanla ayrılmak olduğunu söyledi. Arıca, "Fenerbahçe'nin lider olması bizim için anlam ifade etmiyor. Kazanmayı düşünen bir oyun ortaya koyacağız. Rakibimize karşı özel bir önlem düşünmüyoruz" dedi. Kırmızı - Beyaz - Siyahlı takımda eksik futbolcu bulunmuyor. 
   
   
</TEXT>
</DOC>
