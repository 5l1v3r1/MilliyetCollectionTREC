<DOC>
<DOCNO> 231066 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/son/sontur10.html </URL>
<DATE> 2004/04/13/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Orman yangınlarında en riskli iller... 
</HEADLINE>
<TEXT>

     Orman yangınları konusunda en riskli illerin başında Muğla, Antalya ve İzmir'in geldiği bildirildi. 
     AA muhabirinin sorularını yanıtlayan Antalya Orman Bölge Müdürü Mustafa Kurtulmuşlu, orman yangınları konusunda en riskli illerin başında Muğla, daha sonra Antalya ve İzmir'in geldiğini belirterek, bu illerin, orman yangını sayısı ve yanan orman alanı miktarı açısından zaman zaman birbirinin önüne geçtiğini söyledi. 
     Orman yangınlarının, iklim, yanıcı maddelerin çokluğu ve dış etkenler olmak üzere üç ana nedeni olduğuna işaret eden Kurtulmuşlu, Türkiye'de her yıl ortalama 13 bin 500 hektar orman alanının yandığını, bu yangınların yüzde 95'inin de insanlar tarafından çıkarıldığını bildirdi. 
     Türkiye'nin en riskli illerinin başında Muğla'nın geldiğini işaret eden Kurtulmuşlu, ''Bu bölge, Akdeniz ile Ege'nin birleşim noktası. Akdeniz'e yarımada gibi inen bu bölge her yönden rüzgar almakta. Orman içindeki yaprak, çöp ve dallar gibi yanıcı etkenlerin de fazlalığı, bölgenin riskini artırmaktadır'' diye konuştu. 
     Riskli iller sıralamasında Antalya'nın ikinci, İzmir'in üçüncü sırada yer aldığını ifade eden Kurtulmuşlu, çıkan yangın sayısı ve yanan orman alanı miktarı açısından zaman zaman bu ikili ilin yer değiştirerek, ikinci ve üçüncü sırayı aldığını dile getirdi. Kurtulmuşlu, yangın riski en düşük illerin ise Erzurum, Elazığ ve Erzincan olduğunu söyledi. 
     Kurtulmuşlu, orman yangınları konusunda en risksiz bölgelerin Doğu Anadolu, Güneydoğu Anadolu ve İç Anadolu bölgeleri olduğunu da belirterek, ''Akdeniz, Ege ve Marmara bölgeleri ne kadar risk altındaysa, bu bölgeler de o kadar risksiz'' diye konuştu. Kurtulmuşlu, Karadeniz bölgesinin ise çok düşük risk altında olduğunu kaydetti. 
     Orman sezonu başlarken yangınla mücadele konusundaki tüm hazırlıkların tamamlandığını belirten Kurtulmuşlu, ''Orman yangınlarıyla mücadele konusunda her geçen gün daha çağdaş düzeye ulaşıyoruz'' dedi. 
     Teknik donanım açısından giderek güçlendiklerine işaret eden Kurtulmuşlu, yangınla mücadelede en önemli şartın yangını çıkmadan önlemek olduğunu da dile getirerek, ''Özellikle yangın önleyici çalışmalara ağırlık veriyoruz'' diye konuştu. 
     
     ANTALYA'DA ORMAN YANGINLARI 
     Antalya'nın iklim ve ormanlık alanlarının özellikleri itibariyle yangın açısından çok riskli olduğuna vurgu yapan Kurtulmuşlu, Antalya'nın en riskli bölgesinin ise milli parkların bulunduğu Kemer, Adrasan, Beldibi'nden Kumluca'ya kadar olan bölge olduğunu kaydetti. Kurtulmuşlu, Manavgat ve Beşkonak civarı ile Alanya'nın Alara ve Dim Vadisi bölgesinin de çok riskli bölgeler olduğunun altını çizdi. 
     Antalya'da orman yangınlarının riskini artıran bir başka faktörün de ormanlık alanların genişliği olduğunu dile getiren Kurtulmuşlu, il sınırları içerisinde toplam 1 milyon 125 bin hektar orman alanı bulunduğunu bildirdi. 
     Antalya'da orman yangınlarının azalması için eğitici çalışmalara ağırlık verdiklerini belirten Kurtulmuşlu, Vali Alaaddin Yüksel başkanlığındaki İl yangın Mücadele Komisyonu'nun sık sık toplanarak, eğitici çalışmalarla ilgili fikir ürettiğini, medya aracılığıyla eğitici bültenler yayınlandığını, paneller, seminerler ve çocuklara yönelik eğitsel etkinliklerle orman sevgisini ve bilincini geliştirmeye gayret ettiklerini söyledi. 
     Kurtulmuşlu, Orman Genel Müdürlüğü Tiyatrosu oyuncularının bir süredir Antalya'nın ilçe ve köylerinde ''Sincap'' adlı bir oyun sergileyerek, orman sevgisini aşılamaya çalıştıklarını kaydetti. 
     
     ANTALYA'DA ORMAN YANGINLARIYLA MÜCADELE EKİBİ 
     Antalya'da orman yangınlarıyla mücadele konusunda iyi bir ekip oluşturulduğunun altını çizen Kurtulmuşlu, bu yıl orman yangınlarıyla mücadelede 52 gözetleme kulesinde 100, 34 haber merkezinde 60 kişinin görev yapacağını bildirdi. 15'er kişilik 73 yangın ekibinin görev yapacağını dile getiren Kurtulmuşlu, 180 kişilik özel eğitilmiş piyade birliği ile 6 bin köylü, ormanda dikim çalışmalarına katılan 2 binden fazla orman işçisinin de yangın söndürmeye destek vereceğini söyledi. 
     İnsan gücü açısından hiçbir sorunları bulunmadığına da işaret eden Kurtulmuşlu, 70 arazöz, 11 dozer, 3 helikopter ve bir yangın söndürme uçağının, orman yangınlarıyla mücadele için konuşlanmış olarak bekletildiğini, yangınlara erken müdahale etmek için her türlü önlemin alındığını da sözlerine ekledi. 
     
</TEXT>
</DOC>
