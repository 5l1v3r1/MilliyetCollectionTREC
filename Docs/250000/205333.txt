<DOC>
<DOCNO> 205333 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/30/son/sondun10.html </URL>
<DATE> 2003/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Talat, hükümet kurmak için turlara başladı... 
</HEADLINE>
<TEXT>

     KKTC Cumhurbaşkanı Rauf Denktaş tarafından hükümetli kurmakla görevlendirilen Cumhuriyetçi Türk Partisi CTP Genel Başkanı Mehmet Ali Talat, hükümet kurma çalışmaları kapsamında Barış ve Demokrasi Hareketi BDH Genel Başkanı Mustafa Akıncı'yı ziyaret etti. 
     CTP Genel Başkanı Talat, görüşme öncesinde yaptığı açıklamada, görev aldıktan sonra ilk ziyaretini, ''dost ve ortak protokol imzaladıkları BDH'ya yaptığını'' belirterek, durum değerlendirmesi yapacaklarını söyledi. 
     Ulusal Birlik Partisi UBP ile de öğle saatlerinde biraraya geleceklerini ifade eden Talat, ''Demokrat Parti DP , şeytanın bacağını kırdı ve bugün Güney Kıbrıs'a geçti. Bugün onlarla görüşemeyebiliriz'' dedi. 
     BDH Genel Başkanı Mustafa Akıncı da, görevin Talat'a verilmesinden duyduğu memnuniyeti dile getirerek, 15 günlük süre beklenmeden çözüm ve AB isteyen bir hükümet kurulmasını istediklerini kaydetti. 
     Akıncı, zamanının akıp gittiğini, hükümet kurmakla geçirilecek bir gün dahi olmadığını ifade ederek, Mayıs 2004'e kadar olan süreyi, ''tarihin en önemli günleri olarak'' niteledi. 
     
</TEXT>
</DOC>
