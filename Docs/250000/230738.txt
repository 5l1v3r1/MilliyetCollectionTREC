<DOC>
<DOCNO> 230738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/12/son/sontur38.html </URL>
<DATE> 2004/04/12/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Baykal Sabancı, halkın gönlünde bir kişi olmayı başardı... 
</HEADLINE>
<TEXT>

     CHP Genel Başkanı Deniz Baykal, Sakıp Sabancı'nın halkın gönlünde bir kişi olmayı başardığını belirtti. 
     Baykal, cenaze töreninde gazetecilere yaptığı açıklamada, Sabancı'nın, çok değerli, halkla olağanüstü bir duygu, iletişim bağı geliştirebilen bir insan olduğuna işaret ederek, şunları söyledi 
     ''Türk folklorunun, Türk halk kültürünün bir parçası haline gelmiş bir şahsiyet. Bu noktaya gelmek kolay değil. Zengin olursun, sanayici olursun ama halkın gönlünde, vicdanında, bilincinde, bilinç altında bir kurum, kişi haline dönüşebilmek kolay değildir. Sayın Sabancı bunu başardı.'' DYP Genel Başkanı Mehmet Ağar da, Sabancı'nın Türk işalemine, ekonomi dünyasına, milletle bütünleşmenin önemini gösteren farklı bir çizgi getirdiğini belirtti. 
     Erdal İnönü de Sabancı'nın vefatını çok büyük bir kayıp olarak nitelendirdi. İnönü, ''Sabancı, ülkemizin sosyal ve ekonomik gelişmesinde çok seçkin bir önderdi'' dedi. 
     
     İŞ ARKADAŞLARININ DUYGULARI 
     Cenazeye katılan bazı işadamlarının Sakıp Sabancı'ya ilişkin görüşleri söyledi 
     Sedat Aloğlu ''Sabancı'nın vefatı Türkiye, hatta dünya için çok büyük bir kayıp. İnsan inanmak istemiyor ama maalesef olmayacak aramızda. Hepimize, yıllarca Türkiye'ye moral vermesi açısından büyük görev yaptı ve bence serveti Türkiye'ye sevdirdi.'' Halis Toprak ''Sabancı Türkiye'de dışa bağımlı olmadan bir sanayi kurdu. Ağaların ağasıydı.'' Cem Boyner ''Sakıp bey moral hocamızdı. Kim moral verecek bundan sonra bize, onu düşünmek lazım. Gidene yanalım ama ağabeysiz kalmış kalanlara yanmak daha doğru gibi.'' Bülent Eczacıbaşı ''Çok büyük bir kayıp. Türk sanayisini dünya çapına taşıdı, hepimize örnek oldu. Ondan sadece fikir değil, moral de aldık.'' 
     
     ''HİÇ UNUTMAYACAĞIZ'' 
     Tuncay Özilhan ''Sakıp Bey'in iş alemindeki yeri bambaşka. Hem duayendi hem de sanat ve eğitim gibi başka alanlarda liderlikleri vardı. Bu kadar enerji dolu, insan seven bir lider görmedim. O'nu hiçbir zaman unutmayacağız.'' Refik Baydur ''Sabancı hiçbir zaman servetiyle övünmeyen, insan sevgisiyle dolu büyük bir kişiydi.'' İzzet Garih ''Ülke olarak çok büyük bir insanı kaybettik. Milletçe bunun matemini yaşıyoruz.'' Lütfi Yenel ''Böylesine çok yönlü, herşeyi bünyesinde bulunduran bir lider görmedim. Hem uluslararası hem yerel, hem disiplinli hem yumuşak, hem kararlı hem de nazik olmayı bilen bir insandı. O'nun ağzından çıkanların toplum tarafından daha çok benimsendiğini gördüm.'' 
     
     ''SABANCI'YI ÇOK ARAYACAĞIZ'' 
     Hüsamettin Kavi ''Sakıp Sabancı'yı çok arayacağız.'' Nihat Gökyiğit ''Allah'ın emri ama biraz daha vakit verseydi, çok daha güzel şeyler yapardı.'' Bu arada, sanatçı Ferdi Tayfur da, rahatsızlığında Sakıp Sabancı'yı ziyaret ettiğini belirterek, ''Bana nazar boncuğu takmıştı. Çok güzel bir insandı. Parası pulu olup şımarmayan insanlardan biriydi'' diye konuştu. 
     Öte yandan, Sabancı Holding CEO'su Dr. Celal Metin, Sakıp Sabancı'nın gücünün, Sabancı Holding'in gücünün bu topraklardan geldiğine işaret ederek, ''Büyüğüz diyorduk, daha da büyüyeceğiz diyorduk ve bunu göstereceğiz'' dedi. 
     Sabancı Üniversitesi Mezunlar Derneği de bir açıklama yaparak, Sabancı'nın güler yüzü, içtenliği, paylaşımcılığı ve liderliği ile her zaman aralarında olacağını bildirdi. 
     
     CENAZE TÖRENİNE KATILANLAR 
     Fatih Camii'ndeki cenaze törenine ayrıca, İsmail Cem, Onur Öymen, Mehmet Sevigen, Bülent Tanla, Melih Gökçek, Kadir Topbaş, İsmet Sezgin, Işın Çelebi, Hayri Kozakcıoğlu, Aydın Doğan, Necdet Menzir, Aydın Ayaydın, Selami Şahin, Sadettin Tantan, Ergun Özen, Rıdvan Budak, Salih Kılıç, Süleyman Çelebi, Kemal Nebioğlu, Ekrem Pakdemirli, Cengiz Kaptanoğlu, Yaşar Okuyan, Şadan Kalkavan, Haluk ve Saffet Ulusoy, Özhan Canaydın, Aziz Yıldırım, Semra Özal, Turgut Yılmaz, Berna Yılmaz, Nazire Dedeman, Kutlu Aktaş, Güngör Keşçi, Halis Komili, Ender Mermerci, Nur Taşkent ile Türkan Saylan'ın da aralarında bulunduğu çok sayıda kişi katıldı. 
     Törende sanat dünyasından Demet Akbağ, Rıza Silahlıpoda, Erol Evgin, Nurseli İdiz, Nuri Sesigüzel, Orhan Gencebay, Pınar Altuğ, Tan Sağtürk, Mahsun Kırmızıgül ve Selami Şahin ile Türkiye Sakatlar Konfederasyonu Başkanı Faruk Öztimur da hazır bulundu. 
     
     GÖRME ÖZÜRLÜLERDEN PANKART 
     Törene katılan bir grup görme özürlü ise, ''Görme Özürlüler Seni Hiç Unutmayacak'' yazılı pankart açtılar. 
     Çok sayıda kişi, ailenin isteği üzerine çiçek göndermek yerine Türk Eğitim Vakfı, Yüksek Öğrenim Eğitim ve Araştırma Vakfı, Milli Eğitim Vakfı, Türkiye Engelliler Spor Yardım ve Eğitim Vakfı, TEMA Vakfı ile 21. Yüzyıl Eğitim ve Kültür Vakfı'na bağışta bulundular. 
     Cenaze namazı kılınırken çok sayıda basın mensubu da, caminin Mıhçılar Kapısı girişindeki duvarların üstünden görüntü aldılar. 
     
</TEXT>
</DOC>
