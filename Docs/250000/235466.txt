<DOC>
<DOCNO> 235466 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/28/spor/spo04.html </URL>
<DATE> 2004/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Tribünler Yeniçeri Ocağı 
</HEADLINE>
<TEXT>


Trabzonspor Başkanı, şiddet ve küfrü barındıran holiganları, ayaklanan yeniçerilere benzetti, "Bir 2. Mahmut çıkıp bu ocakları dağıtacak" dedi 


Aktuğ'dan benzetme 
TRABZONSPOR Başkanı Atay Aktuğ, teşvik - şike iddialarına sert çıktı, Beşiktaş Başkanı Serdar Bilgili konusuna da yorum getirdi. Küfüre ve buna prim verenlere karşı ilk istifayı eski başkanları Özkan Sümer'in verdiğine dikkat çeken Aktuğ, "Ne yazık ki tribünler Yeniçeri Ocağı'na dönmüş. Osmanlı'da olduğu gibi bir 2. Mahmut çıkacak ve bu ocakları dağıtacak. Şiddet de önlenecek" dedi. 

'Tarihimiz tertemiz' 
TRABZONSPOR'UN aldığı sonuçlarda kimsenin şaibe arayamayacağını vurgulayan Başkan Atay Aktuğ, "Kimse bize çamur atamaz. Bizim masa başında işimiz yok. Trabzonspor'u hiç kimse şaibelere bulaştıramaz. Tarihimiz tertemiz. Gaziantepspor maçı öncesi söylenti çıkaranları, kınıyorum" ifadesini kullandı. Aktuğ, medyada yazılan gibi Anadolu - İstanbul ayrımına da inanmadığını vurguladı. 

'Ortam geriliyor' 
KALAN üç haftanın da yorumunu yapan Bordo - Mavili kulübün Başkanı, Beşiktaş'ın bile şansının devam ettiğini söyledi. Atay Aktuğ şöyle devam etti "Ne yazık ki sona yaklaşırken ortam geriliyor, tansiyon arttırılıyor. Ortamın daha da gerilmesinde basının ve bazı yöneticilerin önemli rolü olduğu gerçeğiyle karşı karşıyayız. Bu da kulüpler için ve futbol adına hiç de iyi olmuyor." 

Gökdeniz-Ege seferberliği 

Yasaklar dönemi 
SON üç maçta kaza yaşamak istemeyen Trabzon Teknik Direktörü Ziya Doğan, bugünden itibaren yasaklar dönemini başlatıyor. Gaziantep karşılaşmasına büyük önem veren Doğan, özel röportajları yasakladı. Ziya hoca, sakatlardan Gökdeniz ve İbrahim Ege'nin hafta sonuna yetiştirilmesi için doktorlara talimat verdi. 

Ulusoy'dan hediye 
BAŞKAN Atay Aktuğ da Bordo - Mavililer'in dünkü çalışmasını tesislerde izledi. Hami Mandıralı ile birlikte antrenmanı takip eden Aktuğ, topla hareketler yaparak eski bir futbolcu olduğunu gösterdi. Bu arada Saffet Ulusoy'un kulübe hediye ettiği Neoplan marka otobüs de basına tanıtıldı, şehir turu yapıldı. 

Prim yağacak 

BORDO-Mavililer'in şampiyonluğu durumunda futbolcular prim zengini olacak. Trabzonsporlular'ın bu durumda kazanacağı paranın 5 trilyon lirayı aşacağı ifade edildi. Yönetim kurulu ayrıca son 4 maçın primini 70 milyar liradan 140 milyar liraya çıkardı. 


</TEXT>
</DOC>
