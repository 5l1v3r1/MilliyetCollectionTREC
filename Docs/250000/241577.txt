<DOC>
<DOCNO> 241577 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/21/spor/spo04.html </URL>
<DATE> 2004/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Gökdeniz zammı 
</HEADLINE>
<TEXT>


Trabzonspor, bir yıl daha sözleşmesi bulunan yıldız oyuncunun ücretinde yapmayı düşündüğü iyileştirmeyi tüm takıma yayacak 


Fark 500 milyar 
GÖKDENİZ'İ iki yıl daha sözleşme yenilemesi konusunda iknaya çalışan Trabzonspor, yeni sezonda kesenin ağzını açacak. Yıldız oyuncunun ilk etapta mevcut sözleşmesindeki rakam iyileştirilecek. Şampiyonlar Ligi ve Türkiye Kupası hedefinin yakalanmasında büyük pay sahibi olan Gökdeniz'in, gelecek sezon alması gereken 750 milyar, 1 trilyon 250 milyar liraya çıkarılacak. 

Fatih beklemede 
BORDO - Mavililer, yeni sözleşmede ise Gökdeniz Karadeniz'e ilk yıl 1 trilyon 750 milyar, 2006 - 2007 için de 2 trilyon lira ödeme yapmayı planlıyorlar. Kaptan Fatih Tekke'ye de aynı oranda transfer ücreti verilmesi düşünülüyor. Yönetim takım içindeki dengeler gözetilerek, diğer oyuncuların da sözleşme bedellerine 150 - 250 milyar lira arasında zam yapmayı planlıyor. 

Hassas dengeler 
TRABZONSPOR, bu dağılma göre Tolga Seyhan ile Mehmet Yılmaz'ın ücretini 850 milyar liraya çıkartacak. Erdinç, Yattara, Hüseyin, Petkoviç, Volkan 650 milyar, Emrah 550 milyar, Alişen, İbrahim Ege, Hasan Üçüncü, Tayfun gibi isimler de 450 milyar liraya yeni sezonda forma giyecek. Tolga Zengin, Emre Aygün gibi genç isimlere de iyileştirme yapılacağı vurgulandı. 

Son atak 

TRABZONSPOR, Malatyasporlu Celaleddin'in transferini gerçekleştirmek için bugün yeniden masaya oturuyor. Yönetici Ömer Sarı'nın, bugün tecrübeli oyuncunun menajeri ile İstanbul'da bir araya gelip, sözleşmeye son şeklini vereceği öğrenildi. Öte yandan yabancı transfer için Ziya Doğan'dan rapor bekleyen yönetim, yurt içinden İstanbulspor'un başarılı oyuncusu Musa Büyük için çalışma başlattı. 

Şaşkına döndüler 
TEKNİK Direktör Ziya Doğan'ın gönderilmesini istediği D'Haene, Somers, Emre Toraman ve Mehmet Kahraman büyük bir şok yaşıyor. Somers bir yıllık, D'Haene ise üç yıllık daha sözleşmeleri bulunduğunu hatırlatarak, "Gitmeyi düşünmüyoruz" diye konuştular. Emre ise, "Neden gözden çıkarıldığımı anlayamadım" ifadesini kullandı. 



</TEXT>
</DOC>
