<DOC>
<DOCNO> 245539 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/05/son/sondun19.html </URL>
<DATE> 2004/06/05/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Bağdat havaalanı yolunda pusu 3 ölü... 
</HEADLINE>
<TEXT>

     Irak'ın başkenti Bağdat'taki havaalanına giden yolda otomatik silahlarla bu sabah düzenlenen saldırıda 3 kişinin öldüğü bildirildi. 
     Adının açıklanmasını istemeyen Amerikalı askeri yetkili, ''Amerikan askeri olmayan 3 kişi otomatik silahlarla düzenlenen saldırıda öldü'' dedi. 
     Olay yerine giden AFP muhabiri de, camları kırılan bir aracın tamamen yandığını gördüğünü aktardı. 
     Bu arada, Irak'ın kuzeyindeki Musul'da düzenlenen bir saldırıda 8 Iraklı yaralandı. 
     Bir güvenlik görevlisi, Musul'da orduya kayıt yaptırma merkezine yönelik RPG'li saldırıda, bina önünde kuyruğa giren kalabalıktan 7 kişinin yanı sıra bir güvenlik görevlisinin yaralandığını söyledi. 
     
     SADR MAHALLESİ 
     Öte yandan, Amerikan askerlerinin dün gece Bağdat'ta Şiilerin oturduğu Sadr mahallesinde konvoylarına düzenlenen bir saldırıdan sonra çok sayıda silahlı kişiyi öldürdüğü bildirildi. 
     Ordu sözcüsü, Amerikan askerlerinin kendilerine RPG'li saldırı düzenleyen silahlı kişilere ateş açtığını ve çok sayıda kişinin öldürüldüğünü, ancak ölü sayısının bilinmediğini kaydetti. 
     Sözcü, saldırganlardan bazılarının kaçtığını da belirtti. 
     
</TEXT>
</DOC>
