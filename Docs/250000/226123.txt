<DOC>
<DOCNO> 226123 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/27/son/soneko15.html </URL>
<DATE> 2004/03/27/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Hisse senetleri geçen hafta, ortalama yüzde 4.06 değer kazandı... 
</HEADLINE>
<TEXT>

     İstanbul Menkul Kıymetler Borsası'nda İMKB işlem gören hisse senetleri geçen hafta ortalama yüzde 4.06 oranında değer kazandı. 
     Borsa, geçen hafta boyunca tüm işlem günlerini artışla ve tarihi rekorlarla tamamladı. 
     Olumlu beklentilerin satın alındığı borsada artan işlem hacmiyle beraber endeksin 20,800 puan seviyesinin üzerinde kapandığına işaret eden uzmanlar, haftanın son işlem gününü endeksin tarihi zirvede kapattığını, bunun da önümüzdeki haftaya ilişkin beklentileri olumlu kıldığını kaydediyor. 
     Hafta sonu yapılacak yerel seçimlerden daha çok piyasaların Kıbrıs görüşmelerine odaklandığını belirten uzmanlar, piyasanın, bu görüşmelerin sonucuna göre yönünü tayin edeceğini, bu nedenle başbakanlar düzeyinde yapılacak Kıbrıs görüşmelerindeki gelişmelerin piyasalar açısından oldukça önemli olacağını ifade ediyor. 
     
     ÖZETLE PİYASALAR 
     Borsadaki artış eğiliminin yanında İMKB Tahvil ve Bono Piyasası ortalamalarında yarım puan dolayında kalan düşüşler oldu. Altında ve Dolarda artış eğilimi vardı. Mevduat faizlerinin ortalamalarında tüm vadelerde yarım puanın altında kalan düşüşler gözlendi. Haftalık reponun ortalamasında da 1 puana yaklaşan düşüş kaydedildi. 
     Hisse senetleri haftalık bazda ortalama yüzde 4.06 oranında değer kazandı. 24 ayar külçe altının gram satış fiyatı yüzde 2.86 oranında, Cumhuriyet altınının satış fiyatı da yüzde 2.11 oranında arttı. Türk Lirası karşısında dolar yüzde 0.08 değer kazanırken, Euro yüzde 1.23 oranında değer yitirdi. 
     Yatırım fonlarının seyrini izleyen A.A Fon Endeksi ortalama yüzde 0.80 oranında artış gösterdi. Önceki hafta sonundaki oranlara göre, 1 aylık mevduat faizinin haftalık net getirisi yüzde 0.37, haftalık reponun net getirisi yüzde 0.34 olarak gerçekleşti. 
     
     BORSANIN SEYRİ VE ENDEKSLER 
     İstanbul Menkul Kıymetler Borsası'nda İMKB , Pazartesi günü haftaya ortalama yüzde 0.72'lik artışla başladı. Endeks diğer günlerde de artışını tarihi rekorlarla birlikte sürdürdü. Hisse senetleri Salı günü ortalama yüzde 0.09, Çarşamba günü ortalama yüzde 0.80, Perşembe günü ortalama yüzde 0.61 ve Cuma günü de ortalama yüzde 1.78 oranında değer kazandı. 
     Endeks, hafta boyunca 812.35 puanlık artışla 20,023.77 puandan 20,836.12 puana çıkarak tarihi rekorla kapandı. Hisse senetlerindeki haftalık ortalama artış yüzde 4.06 oldu. 
     İMKB Ulusal-Mali Endeksi 980.84 puan artışla 27,458.42 puandan 28,439.26 puana, İMKB Ulusal-Sanayi Endeksi 741.36 puan artarak 17,634.34 puandan 18,375.70 puana ve İMKB Ulusal-Hizmetler Endeksi de 514.90 puan artarak 10,843.61 puandan 11,358.51 puana çıktı. 
     Böylece, mali grup hisseleri ortalama yüzde 3.57 oranında, sanayi grubu hisseleri de ortalama yüzde 4.20 oranında ve hizmetler grubu hisseleri ortalama yüzde 4.75 oranında değer kazandı. 
     
     KAZANANLAR VE KAYBEDENLER 
     Borsada geçen hafta işlem gören 309 hisse senedinden 220'si değer kazanırken, 58 hisse senedi değer yitirdi, 31 hisse senedinin değeri değişmedi. 
     Geçen hafta en yüksek oranlı artış yüzde 151.32 ile Garanti Yatırım Ortaklığı YENİ hisselerinde gerçekleşti. Bu hisse senedi önceki haftayı da yüzde 152.00'lik artışla kapatmıştı. 
     Yüzde 105.16'lık artışla TSKB Yatırım Ortaklığı hisseleri ikinci ve yüzde 47.65'lik artışla da Mazhar Zorlu Holding YENİ hisseleri üçüncü oldu. 
     En yüksek oranlı düşüş ise yüzde 21.19 ile Adel Kalimcilik YENİ hisselerinde oldu. Yüzde 15.75'lük düşüşle Adel Kalemcilik hisseleri ikinci ve yüzde 7.64'lük düşüşle de İş Bankası A hisseleri üçüncü sırada yer aldı. 
     İMKB Ulusal Pazar'da geçen hafta toplam 21trilyon 426 milyar 302.1 milyon adet hisse senedi işlem gördü ve karşılığında 7 katrilyon 625 trilyon 358.3 milyar liralık işlem hacmi gerçekleşti. 
     
     DÖVİZ 
     Geçen hafta Türk Lirası karşısında dolar dışındaki tüm döviz türleri değer yitirdi. 
     İstanbul serbest döviz piyasasında alınıp satılan ABD Doları Türk Lirası karşısında yüzde 0.08 oranında artarken, euro yüzde 1.23 oranında düşüş gösterdi. 
     Önceki hafta sonuna göre ABD Doları'nın Türk Lirası satış fiyatı sadece bin lira artarak 1 milyon 321 bin liraya yükselirken, Euronun satış fiyatı 20 bin lira düşerek 1 milyon 609 bin liraya indi. 
     Cuma günkü kapanış itibariyle, öteki döviz türlerinden İngiliz Sterlini'nin satış fiyatı yüzde 0.41 oranında düşerek 2 milyon 410 bin liraya, İsviçre Frangı'nın satış fiyatı da yüzde 1.05 oranında düşerek 1 milyon 35 bin liraya geriledi. 
     Bugün öğle saatlerinde ise İstanbul serbest piyasada ABD Doları 1 milyon 321 bin liradan, Euro 1 milyon 603 bin liradan, İngiliz Sterlini 2 milyon 400 bin liradan ve İsviçre Frangı da 1 milyon 30 bin liradan satılıyordu. 
     
     ALTIN 
     Kapalıçarşı'da alınıp satılan 24 ayar külçe altının gram satış fiyatı yüzde 2.86 oranında, Cumhuriyet altınının satış fiyatı da yüzde 2.11 oranında yükseldi. 
     Külçe altının gram satış fiyatı 18 milyon liraya, Cumhuriyet altınının satış fiyatı da 121 milyon liraya çıktı. 
     İstanbul Altın Borsası'nda İAB işlem gören 24 ayar altının gram fiyatı da yüzde 1.61 oranında artarak 17 milyon 720 bin lira oldu. 
     
     YATIRIM FONLARI 
     Yatırım fonlarına katılma belgeleri önceki hafta sonuna göre ortalama yüzde 0.80 oranında değer kazandı. 
     Yatırım fonlarının fiyat seyrini izleyen A.A Bileşik Fon Endeksi 3,897 puan artarak 486,680 puandan 490,577 puana çıktı. 
     Geçen haftanın en çok değer kazanan katılma belgeleri, yüzde 5.17'lik artışla TSKB A Tipi Hisse Fon, yüzde 4.49 oranındaki artışla İnter Yatırım A Tipi Hisse Fon ve yüzde 4.04 oranındaki artışla da Denizbank A Tipi İMKB-30 Endeks Fon oldular. 
     Haftanın en çok değer yitiren katılma belgeleri de yüzde 0.85'lik düşüşle YKB B Tipi Yabancı Menkul Kıymetler Fon, yüzde 0.48'lik düşüşle Vakıf B Tipi Yabancı Menkul Fon ve yüzde 0.18'lık düşüşle de Oyakbank B Tipi Yabancı Menkul Kıymetler Fonu olarak sıralandılar. 
     
     İHALELER... 
     Hazine geçen hafta, biri 3 yıl vadeli 6 ayda bir kupon ödemeli değişken faizli ABD Doları cinsinden devlet tahvili ihalesi, diğeri de değişim ihalesi olmak üzere iki ihale yaptı. 
     Hazine tarafından Salı günü düzenlenen 3 yıl vadeli 6 ayda bir kupon ödemeli değişken faizli ABD Doları cinsinden devlet tahvili ihalesinde, dönemsel faiz yüzde 2.27 oldu. 
     İhaleye nominal 974.1 milyon dolar teklif gelirken nominal satış 517 milyon dolar, net satış da 505 milyon dolar olarak belirlendi. İhraç tarihi 24 Mart 2004, geri ödemesi 21 Mart 2007 olan ihalede satılan kağıtlar, LİBOR artı yüzde 2,50 yıllık 182 günlük kupon ödemeli olup ilk kupon ödeme tarihi 22 Eylül 2004 olarak belirlendi. 
     Hazine, 26 Mart 2004 vadeli senede ilişkin Perşembe günü yaptığı değişim ihalesinde, değişim karşılığında 15 Mart 2006 vadeli senet ihraç etti. Değişim ihalesine nominal toplam 763.4 trilyon teklif gelirken, nominal 631.3 trilyon liralık geri alım yapıldı. Senetten yapılan yeniden ihraç tutarı nominal 718 trilyon lira oldu. İhale öncesi satışa konu kıymet fiyatı 102 bin 519 lira olarak açıklanırken, geri alış fiyatı 116 bin 595 lira olarak gerçekleşti. 
     
     TAHVİL-BONO-FAİZ-REPO 
     İMKB Tahvil ve Bono Piyasası'nda, ağırlıklı ortalamalara göre çeşitli vadelerdeki kağıtların haftalık net getirileri yüzde 0.36 ile yüzde 0.47 arasında gerçekleşti. 
     Mevduat faizlerinin ortalamalarında geçen hafta, tüm vadelerde yarım puanın altında kalan düşüşler oldu. Önde gelen ve değerlendirmeye alınan 10 kamu ve özel bankanın faiz oranlarının ortalamalarıyla yapılan hesaplamalara göre, bir önceki hafta sonu geçerli olan oranlar itibariyle 1 ay vadeli mevduat faizinin haftalık net getirisi yüzde 0.37 oldu. 
     Önceki hafta sonunda İMKB Repo Ters Repo Pazarı'nda ortalama faizi yüzde 23 puanın biraz üzerinde seyreden haftalık reponun net getirisi de yüzde 0.34 olarak gerçekleşti. 
     
</TEXT>
</DOC>
