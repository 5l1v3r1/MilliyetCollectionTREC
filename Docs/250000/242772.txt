<DOC>
<DOCNO> 242772 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/25/son/sontur32.html </URL>
<DATE> 2004/05/25/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
SSK'dan eksik aylık ödemesi açıklaması... 
</HEADLINE>
<TEXT>

     SSK Sigorta İşleri Genel Müdürü Sait Ersoy, yanlış ve yersiz aylık ödemelerin önlenmesi için yapılan çalışmaların bir kısmının sonuçlandırıldığını, bir kısmının da kısa süre içerisinde sonuçlandırılacağını bildirdi. 
     Ersoy, yaptığı yazılı açıklamada, bazı basın yayın organlarında ''SSK'nın ölülere hala maaş ödediği'' yönünde haberler çıktığını anımsattı. 
     Ersoy, Yüksek Denetleme Kurulu'nun 2002 yılı raporunda, daha önceki yıllarda yersiz ödeme yapıldığı belirtilen sigorta ve hak sahipleri içerisinde öldüğü halde aylıkları durdurulmayanların yanı sıra çalışan ve diğer sosyal güvenlik kuruluşlarından aylık alan hak sahipleri ile bankalarda hareket görmediği halde iade edilmeyen maaşları bulunan aylık alan hak sahiplerinin de bulunduğunun belirtildiğini kaydetti. SSK tarafından bu aylıkların durdurulduğunu, bankalarda bekleyen paraların iadelerinin sağlandığını, ayrıca kanuni faizlerinin tahsili için de gerekli işlemlerin yürütüldüğünü belirten Ersoy, açıklamasında şunları ifade etti 
     ''Kurumumuzca yanlış ve yersiz aylık ödemelerinin önlenmesi için geliştirilen çözüm yolları çerçevesinde, son bir yıldır yoğun bir çaba gösterilmektedir. Başta ödeme kütüğü güncelleme çalışmaları ve diğer sosyal güvenlik kuruluşlarıyla veri karşılaştırması olmak üzere önemli bazı çalışmalar başlatılmıştır. Bunlardan büyük kısmı sonuçlandırılmış, bir kısım çalışmalar da devam ettirilmekte ve kısa süre içerisinde tamamlanması hedeflenmektedir.'' 
     
</TEXT>
</DOC>
