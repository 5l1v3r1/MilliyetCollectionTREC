<DOC>
<DOCNO> 203492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/21/yazar/myilmaz.html </URL>
<DATE> 2003/12/21/ </DATE>
<TIME>  </TIME>
<AUTHOR> Mehmet Y. YILMAZ  </AUTHOR>
<HEADLINE>
Evlilik yasaları 
</HEADLINE>
<TEXT>

   
   Sanıyorum dünyanın en çok yazılan konularının başında evlilik ve aşk ilişkisi geliyor olmalı.. Ben bile kaç tane yazdığımı hatırlamıyorum. Çiğnene çiğnene artık sakız haline geldiğini de düşünmüyor değilim ama okuyuculardan gelen e - postalar birçok kişinin bu mevzu üzerine kafa yormaya devam ettiğini de gösteriyor. 
   Dün aldığım e-postalardan bence en ilginci şuydu "Aşk kutsal değildir, evlilik kutsaldır." 
   Ne bir imza, ne bir hitap cümlesi, ne de başka bir söz.. 
   Bir hata yaptığınızı gören sınıf öğretmeninizin en kestirmeden size yöneltebileceği türden bir "eleştiri" cümlesi.. Kısa, sert ve tartışma olanağı olmayan, tartışmaya izin vermeyen bir tarz.. 
   İlginç bulmam da zaten bende yarattığı bu duygudan ileri geliyor. 
   
   En son 'evet' 
   Bunu bir not olarak belirttikten sonra aldığım bir başka e-postada yazılı olanları aynen aktaracağım. 
   Mektubun başında şöyle bir başlık yazılmış 
   
   "Murphy'nin Evlilik Yasaları".. 
   Pazar günü biraz eğlenmekte bir sakınca olmadığını düşünerek ve bunun elbette bir şaka dizisi olduğuna dikkat çekerek "yasalar"ı aynen aktarıyorum. 
   1 - Evliliğe başlamak, bitirmekten çok daha kolaydır. 
   2 - Eğer size evlilikten söz eden sadece anneniz ve babanızsa durum sizin için son derece vahim demektir. 
   3 - Sakın para için evlenmeyin. Çünkü çok daha uygun koşullarla borçlanmanız her zaman mümkündür. 
   4 - Eğer evlilik eğlenceli bir şey olsaydı nik hı belediye memuru kıymazdı. 
   5 - Evli bir çiftin aynı konuda en son "Evet" dedikleri yer nik h masasıdır. 
   6 - Evlilik güzel bir arkadaşlığı sona erdirmenin en kestirme yoludur. 
   7 - Aşkın gözü kör olabilir ama evlilik insanın gözünün fal taşı gibi açılmasını sağlar. 
   8 - Eğer erkekler kızlarla flört ettikleri dönemdeki davranışlarını evlendikten sonra da sürdürebilseler boşanmalar azalır, iflaslar artardı. 
   9 - Ne zaman ve nerede evlendiğinizi hatırlamanız kolaydır. Ama neden evlendiğini kimse hatırlamıyor. 
   10 - Aşk yaşamın ışığıdır ve faturasını evlilik sırasında ödersiniz. 
   11 - Eğer eşinizde bir hata bulmuyorsanız ve tartışmalarınız azalmışsa artık boşanmışsınız demektir. 
   12 - Her başarılı erkeğin arkasında dırdırcı bir kaynana bulunur. Her başarılı kadının arkasında ise aşağılık kompleksinden kıvranan bir erkek vardır. 
   13 - Eğer birisi eşinizi ayartırsa intikamınızı almak için birlikte yaşamalarına izin verin. 
   14 - Masallarda insanlar birbirlerine şık olur, evlenir ve ömür boyu mutlu yaşarlar. Bunlara "masal" denmesinin nedeni de zaten öykünün sonunun böyle bitmesidir. 
   15 - Ama siz yine de evlenin.. Eşiniz iyi ise mutlu olursunuz, kötüyse filozof.. 
   
      
   
   
</TEXT>
</DOC>
