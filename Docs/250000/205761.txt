<DOC>
<DOCNO> 205761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/31/son/soneko24.html </URL>
<DATE> 2004/12/31/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Avea, afetzedeler için Kızılay işbirliği ile bağış kampanyası başlattı 
</HEADLINE>
<TEXT>

     Avea, Güney Asya depreminde yaşam alanlarını ve yakınlarını kaybeden afetzedeler için Kızılay'ın işbirliği ile bağış kampanyası başlattı. 
     Avea'dan yapılan açıklamaya göre, deprem mağdurlarına yardım amacıyla gerçekleştirilen kampanya çerçevesinde, faturalı Avea aboneleri, 53'e SMS yollayarak depremzedeler için Kızılay'a bağışta bulunabilecek. 
     Depremde yakınlarını ve yaşam alanlarını kaybedenler için toplanacak bağışlar, Kızılay tarafından deprem bölgelerindeki afetzedelerin temel ihtiyaçları ve rehabilitasyon döneminde hizmet verecek toplum merkezlerinin kurulması amacıyla kullanılacak. 
     Gönderilecek herbir SMS'in değeri 10 milyon lira olup, bu tutarın tamamı Kızılay'a aktarılacak. Yapılan bağış tutarı ay sonunda abonelerin faturalarına eklenecek. Afetzedelere yönelik bu bağış kampanyasında aboneler ayrı bir SMS gönderme ücreti ödemeyecek. 
     Avea Yönetim Kurulu Üyesi ve Genel Müdürü Cahit Paksoy, abonelerinin desteklerini aktarmada onlara yardımcı ve yol gösterici olmanın görevleri olduğunu belirtti. 
     Kızılay Derneği Genel Müdürü Ömer Taşlı da, toplanan paralarla en çok zarar gören bölgelerde psikososyal hizmet veren toplum merkezleri kurmayı planladıklarını kaydederek, ''Kampanya ile 1 milyon dolar civarında para toplamayı hedefliyoruz. Bağışların toplamı bu rakamdan daha düşük olursa kendi öz kaynaklarımızı kullanacağız'' dedi. 
     
</TEXT>
</DOC>
