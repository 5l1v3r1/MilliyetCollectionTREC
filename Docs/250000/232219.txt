<DOC>
<DOCNO> 232219 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/17/yazar/dundar.html </URL>
<DATE> 2004/04/17/ </DATE>
<TIME>  </TIME>
<AUTHOR> Can DÜNDAR  </AUTHOR>
<HEADLINE>
Denktaş'ın göremediği... 
</HEADLINE>
<TEXT>

   
   Meclis'te Denktaş'ı dinlerken Aliye Rona'yı anımsadım. Rahmetli, tam bu rolün kadınıydı. 
   Üç kuşaktır kan davası güden bir ailenin "Hanım Ağa"sını oynardı. Film icabı, oğlu düşman ailenin kızına tutulur, bu aşkla ilişkiler yumuşar, kin bitecek gibi olurdu. 
   O noktada Rona hırçın diliyle sahneye çıkar, torununu sarsarak gürlerdi 
   "Onlar senin düşmanın. Dedene, babana ettiklerini ne çabuk unuttun. Benim cesedimi çiğnemeden, onlardan kız alamazsın." 
   
   Aynı böyleydi Denktaş... 
   İçlerinden "Artık bu kan davası bitse" diye geçiren dinleyici grubunu sarsarak "Ne çabuk unuttunuz" diyor, "Bomba her an patlayabilir" diye göz korkutuyordu. 
   Dinlerken insan ürküyor tabii... Haklı olabilir. Sürekli " U Rum" diye öfkeyle söz ettiği kan davalısını en iyi o tanıyor çünkü... 
   Ama göremediği şu 
   Harek tta şehit düşenlerin torunları, bu kan davasının artık bitmesini istiyor. 
   Yıllardır süren çözümsüzlük, yalıtılmışlık öyle bıktırmış ki insanları, hiçbir öcü, yeni bir hayat hevesini sindirmeye yetmiyor. 
   Türkiye'nin arka bahçesi, kumarhanesi, çete üssü olmuş, sürekli başına çorap örmüş bu yoksul adanın halkı, çözümsüzlüğün yılgınlığıyla "Ne pahasına olursa olsun çözüm" noktasına gelmiş. 
   "Haydi çöz" diye çok beklemişler liderlerini... 
   Olmamış. 
   Ve "Çözemezsen çözerler" ilkesi girmiş devreye... 
   Çözüm, çözümsüzlükten çok çekmiş insanların bu kadar yakınına gelmişken onlara "Sizi kandırıyorlar" çığlığını duyurmak zor. 
   Yıllar yılı çözüme direnmiş liderin bunun suçunu "Türk basını"nın sırtına yüklemesi de pek kolay değil... 
   
   Denktaş, önceki gün konuştuğu Meclis'i kuran adamı iyi incelese görürdü 
   Atatürk hiç Aliye Rona rolü oynamamıştır mesela... 
   "Yunan", Anadolu'yu işgal etmiştir. 
   Gazi, ona karşı silahlı direniş örgütlemiş ve savaşı kazanmıştır. 
   Barış için taviz gerekiyorsa Lozan'da alasını vermiştir. 
   Sonra da Cumhuriyet'in 7. kuruluş yıldönümünde savaştığı ülkenin Başbakanı'nı Ankara'da ağırlamıştır. 
   Turhan Gürkan, "Atatürk'ün Uşağının Gizli Defteri"nde Fer Y., 1971 Atatürk - Venizelos buluşmasından ilginç bir detay anlatır 
   Yunan Başbakan'ını karşılayacağı sabah tıraş olurken berberi Selanikli Mehmet'le şakalaşan Atatürk "Mehmet, bugün Venizelos'un ayağına gideceğiz. Ne dersin" diye sorar. 
   Mehmet, "Paşam, o bizim Selanik'imizi aldı. Ankara'mızı almaya kalktı. Bütün bunlardan sonra onunla nasıl dost gibi konuşacaksınız" der. 
   Güler Atatürk 
   "Dost olmaya mecburuz. Bunu yapmazsak tarih bizi affetmez." 
   
   Ayrıca Atatürk, kontrolü kaybettiğinde vatanının dışında mitingler yapıp, kendi meclisinde söyleyemediklerini başkasınınkinde söylemeye filan da hiç kalkışmamıştır. 
   Evde kaybettiğini, dışarıda kazanamayacağını bilen bir liderdir çünkü. 
   Politikanın, korku salarak, öcü yaratarak değil, yurttaşını inandırarak, rızasını alarak yürütülen bir sanata dönüştüğü günümüzde liderin rolü hepten artmıştır. 
   Lider, kendisinin ve ülkesinin varlığını tehdit değerlendirmelerine değil, halkının gönüllü birlikteliğine, mutlu bir yarın beklentisine dayandıracaktır. 
   Bunu yapmadığı zaman halk, tehdidi de umursamamaya başlayıverir. 
   Çözüm iştahı, sağduyulu uyarılara bile kulak vermesini engeller. 
   Ve lider, bir gün halkını "düşman"ın sınır kapısına yığılı bulur. 
   
   Aliye Rona'lı filmlerin finalinde genellikle oğlan kan davalı ailenin kızını alır kinler noktalanır. 
   Dileyelim Kıbrıs'ta da öyle olsun. 
   
      
   
   
</TEXT>
</DOC>
