<DOC>
<DOCNO> 228226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/03/son/soneko08.html </URL>
<DATE> 2004/04/03/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
ÖYK, TEDAŞ'ın özelleştirme kapsamına alınmasını kararlaştırdı... 
</HEADLINE>
<TEXT>

     Özelleştirme Yüksek Kurulu ÖYK Türkiye Elektrik Dağıtım A.Ş'nin TEDAŞ özelleştirme kapsam ve programına alınmasını kararlaştırdı. 
     Başbakanlık Özelleştirme İdaresi Başkanlığı'nın bu konudaki Özelleştirme Yüksek Kurulu Kararı Resmi Gazete'de yayımlandı. 
     Karar göre TEDAŞ'ın satış, kiralama, işletme hakkı devri ve işin gereğine uygun sair hukuki tasarruflar yöntemlerinden biri veya birkaçının birlikte veya ayrı ayrı uygulanması suretiyle özelleştirilecek ve bu özelleştirme 31 Aralık 2006 tarihine kadar tamamlanacak. 
     Başbakanlık Özelleştirme İdaresi Başkanlığının Eti Bakır A.Ş. ile Karadeniz Bakır İşletmeleri KBİ A.Ş'nin Samsun İşletmesi'nin özelleştirilmesine ilişkin Özelleştirme Yüksek Kurulu Kararı da Resmi Gazete'de yayımlandı. 
     Buna göre, Eti Bakır A.Ş'de yüzde 100 oranında bulunan İdare hissesi ile KBİ'ye ait Samsun İşletmesinin 33 milyon ABD Doları teklifle en yüksek teklifi veren CE-KA İnşaat Makine Madencilik Petrolcülük Turizm Nakliyat Sanayi ve Ticaret A.Ş'ye İhale Şartları Belgesi çerçevesinde satılmasına karar verildi. CE-KA İnşaat Makine Madencilik Petrölcülük Turizm Nakliyat Sanayi ve Ticaret A.Ş'nin sözleşmeyi imzalamaktan imtina etmesi veya diğer yükümlülüklerini yerine getirmemesi halinde 2 milyon ABD Doları geçici teminatının idare lehine irat kaydedilmesine ve Eti Bakır A.Ş'de yüzde 100 oranında bulunan İdare hissesi ile KBİ'ye ait Samsun İşletmesi'nin 32 milyon 750 bin ABD Doları teklifle ikinci yüksek teklifi veren Erkan İnşaat Madencilik Sanayi ve Ticaret LTD ŞTİ'ye ihale şartları belgesi çerçevesinde satılması kararlaştırıldı. 
     Ancak Erkan İnşaat'ın da yükümlülüklerini yerine getirmemesi halinde benzer şartlarla ihalenin 32 milyon 250 bin ABD Doları teklifle üçüncü yüksek teklifi veren Güneş Turizm Seyahat Sanayi ve Ticaret A.Ş'ye kalmasına, Güneş Turizm'in yükümlülüklerini yerine getirmemesi halinde ise ihalenin iptal edilmesine karar verildi. 
     
</TEXT>
</DOC>
