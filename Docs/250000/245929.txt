<DOC>
<DOCNO> 245929 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/07/son/sondun23.html </URL>
<DATE> 2004/06/07/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Juppe Türkiye'yi kabul edersek Fas ve İsrail'i neden kabul etmeyelim 
</HEADLINE>
<TEXT>

     Fransa'da iktidarda bulunan Halk Hareketi Birliği UMP Başkanı Alain Juppe, Türkiye'nin AB üyeliğine karşı görüşlerini tekrarlayarak, ''Türkiye'yi AB'ye kabul edersek, Fas ve İsrail'i de neden kabul etmeyelim '' dedi. 
     Avrupa Parlamentosu seçimleriyle ilgili Le Figaro gazetesinin sorularını yanıtlayan Juppe, Avrupa'da halkların da Ankara'nın AB'ye girmesini istemediğini gerekçe göstererek, Türkiye'nin üyeliğe kabul edilmesi yerine, Ankara'ya imtiyazlı ortaklık önerilmesi gerektiğini savundu. 
     ''AB'nin savunma ve dış politika konularında kendi politikalarını uygulayabilecek siyasi bir aktör haline gelmesinin arzu edildiğini'' belirten Juppe, ''AB'nin ABD'ye bağımlı değil, ABD'nin ortağı olarak şekillenmesi gerektiğini'' ifade etti. 
     Juppe, AB'nin bir sınırı ve üyeleri arasında uyum olması gerektiğini kaydetti. 
     Fransa'da yolsuzluk suçundan mahkum olan ve bu kararı temyize götüren Juppe, Temmuz ayında yapılacak parti kongresinden sonra UMP başkanlığından ayrılacak. 
     
</TEXT>
</DOC>
