<DOC>
<DOCNO> 207003 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/07/son/sondun31.html </URL>
<DATE> 2004/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
91 yaşındaki Avustralyalı askere çağrıldı 
</HEADLINE>
<TEXT>

     Avusturya'nın Bad Ischl kasabasında yaşayan 91 yaşındaki Franz Schindorfer, isim benzerliği yüzünden askere çağrıldı. 
     Salzburg eyaleti askerlik şubesinden 23 Aralık günü celp emrini alan ve bölgedeki Wals kışlasına teslim olması istenen 91 yaşındaki Schindorfer, Noel ve yeni yıl tatili nedeniyle derdini anlatacak bir yetkili de bulamayınca basın yayın organlarına başvurdu. 
     ''Hayatta kışlaya gitmem, İkinci Dünya Savaşı'nda yeterince askerlik yaptım'' diyen iki torun sahibi 91 yaşındaki Franz Schindorfer'in, Bad Ischl kasabası nüfusuna kayıtlı, aynı ad ve soyadını taşıyan 18 yaşındaki bir yükümlüyle karıştırıldığı anlaşıldı. 
     Noel tatili nedeniyle sıkıntılı günler yaşayan 91'lik dedenin durumu, ancak bugün açıklığa kavuştu. Federal Ordu sözcüsü Alexander Barthou, ''isim benzerliği yüzünden bir yanlışlık yaptıklarını'' belirterek, Bad İschl nüfusuna kayıtlı 18 yaşındaki yükümlünün 8 aylık askerlik hizmeti için bugün Wals kışlasına teslim olduğunu ve 91 yaşındaki Franz Schindorfer'in ''rahat nefes alabileceğini'' söyledi. 
     
</TEXT>
</DOC>
