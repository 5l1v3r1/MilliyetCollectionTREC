<DOC>
<DOCNO> 242476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/24/son/sontur39.html </URL>
<DATE> 2004/05/24/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Lise öğrencisi kızı bıçakladılar 
</HEADLINE>
<TEXT>

     İzmir'in Karşıyaka İlçesi'nde, uçucu madde bağımlısı 3 kişi, cep telefonunu almak istedikleri lise öğrencisini bıçakla yaraladı. 
     Alınan bilgiye göre, Havva Özişbakan Lisesi son sınıf öğrencisi M.S. 18 evine dönmek için 1688 Sokaktaki Cumhuriyet İlköğretim Okulu'nun yanından geçerken, 3 kişi yolunu kesti. 
     Ellerinde bulunan poşetteki uçucu maddeyi koklayan zanlılar, genç kızı tartaklayıp, boynunda asılı olan cep telefonunu kendilerine vermesini istediler. Genç kız, söz konusu kişilere karşı koyarak cep telefonunu almalarını engelledi. 
     Bu arada, zanlılardan biri yanında taşıdığı bıçakla, M.S'yi sol bacağından yaraladı. 3 zanlı daha sonra, cep telefonunu almadan olay yerinden kaçtı. 
     Çevrede bulunanların yardımına koştuğu M.S, olay yerine çağırdığı ailesi tarafından Karşıyaka Devlet Hastanesi'ne kaldırıldı. M.S, ayakta tedavisi yapıldıktan sonra taburcu edildi. 
     Polis, 14 ile 17 yaşları arasındaki uçucu madde bağımlısı 3 kişinin yakalanması için çalışma başlattı. 
     
</TEXT>
</DOC>
