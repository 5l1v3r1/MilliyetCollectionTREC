<DOC>
<DOCNO> 237883 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/son/sonspo23.html </URL>
<DATE> 2004/05/06/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Galatasaray'da sakatlığı nükseden Hasan antrenmanı yarıda bıraktı... 
</HEADLINE>
<TEXT>

     Galatasaray, Trabzonspor ile hafta sonunda yapacağı zorlu maçın hazırlıklarını tek antrenmanla sürdürdü. 
     Teknik direktör Gheorghe Hagi yönetiminde Florya Metin Oktay Tesisleri'nde gerçekleştirilen ve 1.5 saat süren antrenmanda futbolcular, kondisyon çalışmasının ardından 3 grup halinde dar alanda çift kale maç oynadılar. 
     Antrenmanda dizindeki sakatlığı nükseden Hasan Şaş, çalışmayı yarıda bırakmak zorunda kaldı. Dünkü idmana katılmayan Baliç ve Necati takımla birlikte çalışırken, sakatlıkları süren Orhan ve Emrah idmanda yer almadı. Dünkü antrenmanda yer alan Batista ise ağrıları artınca bugünkü idmana çıkmadı. 
     Çalışmayı izleyen Yıldız Teknik Üniversitesi Ultraslan Grubu üyeleri, daha sonra futbolculara baklava ziyafeti çekti. 
     Galatasaray, yarın yapacağı antrenmanla Trabzonspor maçının hazırlıklarını tamamlayacak ve Cumartesi günü sabah 10.30'da Trabzon'a gidecek. 
     
</TEXT>
</DOC>
