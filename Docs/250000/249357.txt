<DOC>
<DOCNO> 249357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/20/siyaset/asiy.html </URL>
<DATE> 2004/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
DEP Bu ülkeyi böldürtmeyiz 
</HEADLINE>
<TEXT>


Orhan Doğan, Güneydoğu'daki sözleri tepki çeken DEP'liler adına açıklama yaptı Kürt sorunu birlik ruhu içinde demokratik çözüm zeminine çekilmeli 

ANKARA Milliyet 


Cezaevinden tahliye edildikten sonra DEHAP Genel Başkanı Tuncer Bakırhan ile birlikte çıktıkları Güneydoğu turundaki bazı açıklamalarıyla hükümet ve askerden tepki gören 4 eski DEP milletvekili, geziye ilişkin bir açıklama yaparak gerilimi düşüren ifadeler kullandı. "Toplumdaki hassasiyetleri dikkate alan bir genel af" önerisinin dikkat çektiği açıklamada, eski DEP'lilerin basın ve televizyon kuruluşlarıyla söyleşi yapmama kararı aldıkları da belirtildi. 
Açıklama metnini okuyan Orhan Doğan, kimseye kırgın olmadıklarını, cezaevindeki 10 yılı demokrasinin bedeli olarak gördüklerini kaydetti. Güneydoğu turları sırasında, "serinkanlı ve hoşgörülü" davrandıkları için güvenlik güçleri ile emniyet teşkilatına teşekkür eden Doğan, şunları kaydetti "Bölge insanı, ülkemizin bölünmesine asla izin vermeyecek kadar birlik bilincini içselleştirmiştir. Sorunların çözüm dilinin şiddet ve silah değil, uzlaşıcı diyalog ve demokratik katılım olduğuna inanmakta, çatışma istememekte ve tümden silahsızlanma sağlanarak demokratik mücadele kanallarının açılmasını beklemektedir. Etnik, dinsel ve bölgesel milliyetçiliği reddetmekte ve Türkiyeli üst kimliğinde tanımlanacak anayasal vatandaşlığın özgür ve eşit yurttaş yaratacağına inanmaktadır. Türkiye halkını ve Türkiye Cumhuriyeti'ni sembolize eden tüm değerlere bağlı ve saygılı olduğunu bir kez daha yinelemektedir." 

Af talebine Apo istisnası mı 
"Bizler de hükümetin bazı zorluklar yaşadığını gözlemlemekteyiz" diyen Doğan, "Önemli olan, Türkiye'nin coğrafi ve üniter bütünlüğü korunarak, birlik ruhu içinde Kürt sorununu demokratik çözüm zeminine çekmek ve barışçıl çözmektir" dedi. Geçmişten ders çıkarmanın erdem olduğunu kaydeden Doğan, kamuoyunu duyarlı ve sağduyulu olmaya çağırdı. 
Gündeme her getirilişinde terörist Abdullah Öcalan'la ilişkilendirilen genel af talebini "daraltarak" yineleyen Doğan, "Genel affın Türkiye toplumunun bir kesiminde, eskilerinden pek farklı olmayan pişmanlık ve topluma kazandırma yasaları gibi insan onurunu inciten ve siyasal - sosyal yaşama demokratik katılımı sağlamayan düzenlemelerin ise toplumun bir diğer kesiminde rahatsızlık yarattığının bilincinde olarak her iki tarafın da hassasiyetlerini dikkate alan ve topluma gerçek bir katılım sağlayan yeni yasal değişiklikler beklenmektedir" dedi. 

Mehdi Zana Hapis yatmalıydım 

Eski DEP milletvekili Leyla Zana'nın eşi Mehdi Zana, "Avrupa'ya çıkacağıma Türkiye'de kalıp hapis yatmalıydım. Halkımdan özür diliyorum" dedi. 
İsviçre'nin başkenti Stockholm'de gazetecilere yaptığı açıklamada, Türkiye'yi ve insanlarını çok özlediğini belirten Zana, kendisi gibi siyasi bir kimliğe sahip kişilerin ülkesini terk ederek, yurtdışına gitmesinin yanlış olduğunu söyledi. 
"Keşke hiç Türkiye'yi terk etmeseydim. Keşke halkımı bırakmasaydım. Avrupa yerine, hapiste yatmayı göze almalıydım" diyen Zana, eşi Leyla Zana'nın TBMM'deki Kürtçe yemininde, kendisinin de katkısının bulunduğunu anlattı. Zana, "Bugün Türkiye'nin geldiği çizgide, o yemindeki cesaretin büyük faydası vardır" dedi. 


</TEXT>
</DOC>
