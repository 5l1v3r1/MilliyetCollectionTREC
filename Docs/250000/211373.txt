<DOC>
<DOCNO> 211373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/27/spor/spo02.html </URL>
<DATE> 2004/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe soyuldu 
</HEADLINE>
<TEXT>

   Sarı - Lacivertli kulübün mutemedi Mehmet Şimşek'i gasp eden saldırganlar, içinde 420 milyar lira olan çantayı çaldılar. Şimşek'in personel maaşlarını taşıdığı açıklandı 
      
   Dört saldırgan 
   FENERBAHÇE kulübünün, çalışanlarına bayram öncesi ödeyeceği maaşlar, gaspedildi. Kulüp görevlisi Mehmet Şimşek, bankadan tahsil ettiği para dolu çantayla Fenerbahçe Burnu'ndaki kulüp binasına girerken, dört kişi tarafından soyuldu. Şimşek'in elinde bulunan ve içinde 238 bin dolar 315 milyar lira ile 105 milyar liranın yer aldığı çantayı alan soyguncular, 34 ZR 1814 plakalı Opel marka araba ile kaçtılar. 
   
   Şimşek yaralandı 
   MUTEMET Mehmet Şimşek parayı kaptırmamak için hırsızlarla girdiği boğuşmada yaralandı. Şimşek daha sonra Acıbadem Hastanesi'nde tedavi altına alındı. Olay sırasında kulüp binasında bulunan Fenerbahçe Başkanı Aziz Yıldırım da, gürültüler üzerine dışarı çıktı. Ancak gaspçılar, bankadan bu yana takip ettikleri mutemet Mehmet Şimşek'in elinden kaptıkları para dolu çantayla o anda kayıplara karışmıştı. 
   
   Testi kırılmadan ..    Van Hooijdonk, İstanbulspor maçında şanslarının yaver gittiğini belirtti, "Ancak bir gün bu olay ters teper" diyerek, arkadaşlarının dikkatini çekti 
   MEHMET DEMİRCAN 

   Hatalardan yakındı 
   FENERBAHÇE'NİN usta golcüsü Hooijdonk, yapılan hatalardan ders çıkarmazlarsa, hüsrana uğrayabileceklerini söyledi. Hollandalı oyuncu, bazı hataları tekrarlamayı sürdürdüklerini vurguladı ve "Futbolda bir kural vardır. Uzun süre kötü oynadığın maçlarda şansın yardımı ile de galip gelebilirsin, ancak bir gün bu olay mutlaka ters teper. Herkes artık bunun farkına varıp, maçlara iyi konsantre olmalı" dedi. 
   
   'Böyle devam etmez' 
   ŞAMPİYONLUK yolunda ters bir durumla karşılaşmamak istediklerini de kaydeden Hooijdonk, sözlerini şöyle sürdürdü "İstanbulspor maçında iyi oynayan oyuncuları vardı, ancak takım olarak kötü futbol ortaya koyduk. Oyunun hakimiyetini rakibe verdik, çok az pozisyon bulduk. Bu böyle devam edemez. Şampiyon olmak istiyorsak, artık toparlanmalıyız. Bir mağlubiyet hayallerimizi sona erdirebilir" diye konuştu. 
   
   Kemal'e uyarı    Sarı - Lacivertliler, Türkiye Kupası'ndaki Samsunspor maçı için dün Samandıra'da ilk çalışmasını yaptı. Yardımcı Antrenör Koch, dünkü idmanda soğuk havaya rağmen İstanbulspor maçında forma giymeyen oyuncuların adeta pestilini çıkardı. Teknik Direktör Daum'un, uzun süredir sakat olan Kemal ile dün bir görüşme yaparak, takıma katılmak için daha fazla çaba harcamasını istediği bildirildi. 
   
   Servet'in feryadı    YUSUF DURSUN 

   SARI-LACİVERTLİ takımda kendisine yer bulamayan, İstanbulspor karşısında da forma verilmeyince Daum'a tavır alan Servet dün ilginç bir çıkış gösterdi. Denizlispor'dan 1.5 milyon dolar bonservis parası verilerek alınan ümit milli oyuncunun, antrenmandaki sözleri isyan noktasına geldiğinin habercisiydi. 
   KOŞU sırasında en arkada yer alan Servet, foto muhabirlerine dönerek, espriyle karışık "Benim fotoğrafımı çekin. Bir yıldızın çöküşü yaşanıyor. Bunu görüntüleyin" diye konuştu. Daha sonra farklı bir yaklaşım gösteren genç oyuncu, "Ama pes etmeyeceğim. Forma için mücadele edeceğim" açıklamasını yaptı. 
   
   Ortega'dan son teklif    FENERBAHÇE ile Ortega arasındaki pazarlık tüm hızıyla sürerken, Arjantinli avukatlar yeni bir öneri getirdiler. Avukatlar, Ortega'nın 6 ay oynaması halinde 4 milyon dolar, 1.5 yıl oynaması halinde 2 milyon dolar geri ödemeyi, üç yıl oynaması halinde ise serbest kalmasını teklif ettiler. Sarı - Lacivertli kulübün bu yeni pakedi düşündüğü bildirildi. 
   
   Endişeli bekleyiş    KASIKLARINDAKİ sinir iltihaplanması bulunan Serhat, tedavi görmek amacıyla yeniden İsviçre'ye gitti. Antalya kampında çalışmaların bir bölümüne katılan golcü oyuncunun sakatlığı Rizespor maçında kendisini zorlaması nedeniyle ilerlemişti. Serhat'ın probleminin öncelikle iğne yöntemi ile çözülmeye çalışılacağı, tedavi cevap vermezse, bıçak altına yatabileceği bildirildi. 
   
   
</TEXT>
</DOC>
