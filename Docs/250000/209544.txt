<DOC>
<DOCNO> 209544 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/19/siyaset/siy02.html </URL>
<DATE> 2004/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Rüşvette Senegal'i geçtik 
</HEADLINE>
<TEXT>

   Rüşvetle mücadele raporunda Türkiye bir yılda daha kötüye gitti. Türkiye 133 ülke içinde, Ermenistan ile Senegal'ın arasında 77. sırada yer aldı 
   ŞENOL ÇALABAKAN Frankfurt 

   
   Uluslararası Şeffaflık Kurumu'nun hazırladığı 2003 raporu, Türkiye'de rüşvetle mücadelenin yine yetersiz kaldığını ortaya koydu. Bir yılda 12 basamak birden gerileyen Türkiye, Senegal'ın ardından 77. sıraya düştü. 
   1993'te kurulan Uluslararası Şeffaflık Kurumu'nun Transparency International - TI Global Yolsuzluk Raporu 2003'e göre Türkiye, rüşvetle mücadelede sınıfta kaldı. Çeşitli kriterlere göre hazırlanan listede, bir yıl öncesine göre 12 basamak gerileyerek daha da kötüye giden Türkiye'nin notu 3.1 oldu. 1999'da 54. sırada olan, 2000'de 55, 2001'de 3.6 puanla 56, 2002'de 3.2'yle 65. sıraya kadar gerileyen Türkiye 2003'te de yine başarısız bir görünüm ortaya koydu. En az rüşvetin olduğu ülke Finlandiya'yı 9.7 , İzlanda 9.6 , Danimarka 9.5 , Yeni Zelanda 9.5 ve Singapur 9.4 izledi. Toplam 133 ülkenin yer aldığı listede Almanya 16, ABD 18. sırada yer aldı. Listenin sonuncusu, 0.7 puanla Bangladeş oldu. 
   TI raporunda yolsuzluğun, sadece az gelişmiş, ya da geri kalmış ülkelere ait bir olgu olmadığına, gelişmiş ülkelerde de sıkça görülmeye başlandığına dikkat çekildi. Avrupa'daki rüşvet ve yolsuzlukta kaydedilen artışa işaret eden TI, özellikle İtalya ve Yunanistan'daki gelişmenin endişe verici boyutta olduğu uyarısında bulundu. 
   
   Ülkelerin rüşvet sıralaması şöyle 
   1. Finlandiya 9.7 En iyi 
   2. İzlanda 9.6 
   3. Danimarka 9.5 
   4. Yeni Zelanda 9.5 
   5. Singapur 9.4 
   6. İsveç 9.3 
   7. Hollanda 8.9 
   8. Avustralya 8.8 
   9. Norveç 8.8 
   10.İsviçre 8.8 
   76. Senegal 3.2 
   77. Türkİye 3.1 
   78. Ermenistan 3.0 En kötü 
   
   Bakana da rüşvet teklif etmişler    ANKARA ANKA 

   Bayındırlık ve İskan Bakanı Zeki Ergezen, bakanlığının geçmişte rüşvet skandallarıyla gündeme geldiğine dikkati çekerek, "Bana da ilk dönemlerde rüşvet önerdiler. Artık o dönem kapandı" dedi. Bakanlıkta rüşvet çarkı kalmadığını dile getiren ve "Rüşvet alındığına dair artık bana da herhangi bir şikayet gelmiyor" diyen Ergezen, bakanlığının ilk dönemlerinde "rüşvet ima eden hoş olmayan tekliflerle karşılaştığını" savundu. Ergezen, "İlk dönemlerde fazlaca oldu. Ancak bizi tanıyanlar artık bu tür hoş olmayan teklifleri yapamıyor" dedi. 
   
   
</TEXT>
</DOC>
