<DOC>
<DOCNO> 212697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/02/son/sondun09.html </URL>
<DATE> 2004/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Erbil'deki saldırılarda bir Türk işadamı da hayatını kaybetti 
</HEADLINE>
<TEXT>

     Irak'ın Erbil kentinde Kürdistan Demokrat Partisi IKDP ve Irak Kürdistan Yurtseverler Birliği'nin IKYB bürolarına dün düzenlenen saldırıda ölenler arasında Türk işadamı Reşat Şevket Akalın'ın da bulunduğu bildirildi. 
     Kurban Bayramı nedeniyle Erbil'de IKDP ve IKYB bürolarında bayramlaşma yapıldığı sırada meydana gelen intihar saldırılarında ölenler arasında, Dışişleri Bakanlığı Ticari Ateşeliği'nden emekli olduktan sonra İstanbul ve Diyarbakır'da fuarcılık organizasyonları yapan ve Diyarbakır'da bulunan Bo-Tan Uluslararası Fuarcılık Şirketi'nin de sahibi olan Akalın da bulunuyor. Akalın'ın Irak-ABD İşadamları Derneği tarafından Nisan ayında Erbil'de yapılacak fuarla ilgili görüşmelerde bulunmak için Irak'ta bulunduğu öğrenildi. 
     Patlama sırasında hayatını kaybeden Akalın'ın cenazesinin bugün Türkiye'ye getirileceği bildirildi. 
     Diyarbakır Ticaret ve Sanayi Odası Yönetim Kurulu Başkanı Kutbettin Arzu, yaptığı açıklamada, acılarının büyük olduğunu belirterek, Akalın'ın, Diyarbakır ve bölge işadamlarının ürünlerini tanıtması ve pazarlaması için yıllardan beri düzenlediği fuarlarla ekonomiye büyük katkılar sağladığını söyledi. 
     Akalın'ın yine böyle bir organizasyon için Irak'ta bulunduğunu ifade eden Arzu, ''Biz Diyarbakır Ticaret ve Sanayi Odası olarak üzerimize düşeni yapmaya hazırız. Cenazeyi alması için Habur Sınır Kapısı'na ailesiyle birlikte bir ambulans gönderdik. Cenaze geldikten sonra, ailenin vereceği karara göre, cenaze nerede defnedilecekse üzerimize düşeni yapacağız'' dedi. 
     Ölü sayısı 67'ye yükseldi 
     Irak'ın kuzeyindeki Erbil kentinde Irak Kürdistan Demokrat Partisi IKDP ve Irak Kürdistan Yurtseverler Birliği IKYB parti binalarına düzenlenen intihar saldırılarında ölenlerin sayısının 67'ye yükseldiği bildirildi. 
     Amerikalı askeri yetkililer, Irak'ta bulunan ABD Savunma Bakan Yardımcısı Paul Wolfowitz'in kuzeydeki Musul kentinde Amerikan askerlerini ziyareti sırasında yaptıkları açıklamada, saldırılarda 267 kişinin de yaralandığını söylediler. 
     Irak'taki Amerikan ordusu komutanlığı, dün sabah saatlerinde düzenlenen intihar saldırılarıyla ilgili olarak dün akşam saatlerinde yaptıkları açıklamada, ölü sayısını 56, yaralı sayısınıysa 200 olarak vermişlerdi. 
     IKDP ve IKYB yetkilileriyse ölü sayısının 100'ün üzerinde olduğunu iddia etmişlerdi. Erbil'deki iki ayrı saldırıda iki intihar komandosu, bellerine bağladıkları patlayıcıları Kürt partilerinin binalarında patlatmıştı. Kurban Bayramı'nın birinci günü olması dolayısıyla binalarda çok sayıda kişinin bulunması, ölü ve yaralı sayısının yüksek olmasına yol açmıştı. 
     
</TEXT>
</DOC>
