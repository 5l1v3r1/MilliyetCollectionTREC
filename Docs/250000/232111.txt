<DOC>
<DOCNO> 232111 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/16/son/sontur26.html </URL>
<DATE> 2004/04/16/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Tayini çıkan kadın işçiler, çocuklarından gözyaşları ile ayrıldı 
</HEADLINE>
<TEXT>

     Muş'ta TEKEL İşletmeleri'nde çalışan 46 kadın işçi, gözyaşları içinde tayinleri çıktığı Bitlis'e gittiler. Kadın işçiler, kendilerine haksızlık yapıldığını belirterek, ''Biz gidiyoruz ama çocuklarımıza kim bakacak'' diye konuştular. 
     Bitlis Sigara Fabrikası'na çıkan 46 kadın işçi, toplu halde kiraladıkları araç ile Muş'tan ayrılırken, gözyaşlarına hakim olamadılar. Tayin kararının ailelerini parçaladığını ifade eden kadınlar, kararının gözden geçirilmesini istediler. 
     İşletmede 292 erkek işçinin çalıştığını kaydeden kadın işçiler, ''Neden sadece bizim tayinimiz çıktı'' diye konuştular. 
     İşçilerden Perihan Suseven, 2001 yılında da kadın işçilerin çeşitli illere tayinlerinin çıkarıldığını hatırlatarak, ''2002 yılında alınan karar ile tekrar ilimize dönmüştük. Fakat ikinci kez bizleri ailelerimizden ayırıyorlar'' diye konuştu. 
     Altı aylık bebeğini eşine teslim eden Ayşe Emek de ''Benim 6 aylık çocuğuma kim bakacak. Ailelerimizi niye parçalıyorlar'' dedi. 
     Yaprak Tütün İşletmesi yetkilileri ise geçmiş yıllarda kadın işçilerin tütün destesi işinde çalıştıklarını, fakat bu işlemin artık yapılmadığını söylediler. Kadın işçilerin 2001 yılında tayinlerinin çeşitli illere çıktığını fakat alınan kararla tekrar geri döndüklerini kaydeden yetkililer, deste yapma işi olmadığı için kadınların mutfak, çay ocağı gibi yerlerde istihdam edildiğini söylediler. 
     
</TEXT>
</DOC>
