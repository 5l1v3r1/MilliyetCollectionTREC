<DOC>
<DOCNO> 238891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/10/son/sontur26.html </URL>
<DATE> 2004/05/10/ </DATE>
<TIME> 18.05 </TIME>
<AUTHOR>  </AUTHOR>
<HEADLINE>
İzmir'de avukatı vuran sanık Bana şerefsiz diyince kendimi kaybettim... 
</HEADLINE>
<TEXT>

     İzmir'de, işyerine haciz için gelen avukatı tabancayla yaraladığı iddiasıyla, işyeri sahibi Mehmet İhsan Sönmezışık'ın, müebbet hapis cezası istemiyle yargılanmasına başlandı. 
     İzmir 1. Ağır Ceza Mahkemesi'ndeki duruşmaya ''adam öldürmeye teşebbüs'' suçundan müebbet hapis cezası istemiyle tutuklu yargılanan Mehmet İhsan Sönmezışık 36 katıldı. 
     Haciz sırasında Sönmezışık'ın kurşunlarına hedef olan ve yaralanan avukat Oya Ünüvar 47 ise mahkemeye gelmedi. 
     Sanık Sönmezışık savunmasında, Avukat Oya Ünüvar ve eşi Tayfun Ünüvar'i uzun zamandır tanıdığını, onlara ait şirkette iki yıl pazarlamacılık yaptığını söyledi. 
     Daha sonra Hasan Binici ile Kemeraltı Çarşısı'nda parfümeri dükkanı açtığını, Ünüvar çiftinin şirketinden 40 milyar lira değerinde mal aldıklarını anlatan Sönmezışık, savunmasını şöyle sürdürdü 
     ''Ekonomik kriz nedeniyle çeklerin bazılarını ödeyemedik. Ancak aynı zamanda uzaktan akrabam olan Tayfun Ünüvar, hazırladıkları yeni çeklerle 100 milyar liralık icra takibi başlattı. Ancak bana, tedbir için bunu yaptıklarını söylemişlerdi. Ben de tebligata itiraz etmedim. Bir süre sonra uydurma faizlerle parayı 100 milyar liranın da üzerine çıkardılar. Biz de ödemeye başladık. Hatta ortağım, değeri 150 milyar lira olan evini Tayfun Ünüvar'in üzerine yaptı. Yine de bizden para istiyorlardı. Olay günü Oya Ünüvar işyerime, polis memuru ve icra memuru eşliğinde gelerek 37.5 milyar lira değerinde haciz yapacaklarını söyledi. Ben de ikinci kattaki malları haciz etmelerini, alt katta müşterileri rahatsız etmemeleri gerektiğini, şerefimle oynamamaları gerektiğini söyledim. Ancak Oya Ünüvar, alt katta haciz işlemleri yapacaklarını söyleyerek, 'Sende şeref mi var' diye konuştu.'' Bu sözler üzerine sinirlerine hakim olamadığını ve belindeki silahı çekerek korkutmak amacıyla ateş ettiğini kaydeden Sönmezışık, amacının öldürmek veya yaralamak olmadığını söyledi. 
     Tanık olarak dinlenen haciz memuru Enver Tutaş, olay esnasında ikinci katta bulunduğunu, silah sesi üzerine aşağıya indiğini, fazla bilgisi olmadığını ifade etti. 
     Mahkeme heyeti, avukat Oya Ünüvar'in dinlenmesi ve eksik belgelerin tamamlanması için duruşmayı erteledi. 
     10 Mart 2004 tarihinde İzmir Barosu avukatlarından Oya Ünüvar 36 , eşi Tayfun Ünüvar'ın da ortağı olduğu işyerinin 100 milyar liralık alacağına karşılık haciz işlemine gittiği Kemeraltı'ndaki mağazada, işyeri sahiplerinden İhsan Sönmezışık'ın tabancasından çıkan kurşunlarla bacağından ve kalçasından yaralanmıştı. Ünüvar'ın hastaneye kaldırılmasından sonra meslektaşı Ali Topçu, işyerine gelerek yarım kalan haciz işlemini gerçekleştirmişti. 
     
</TEXT>
</DOC>
