<DOC>
<DOCNO> 219040 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/01/son/sontur10.html </URL>
<DATE> 2004/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İlaç fiyatlarına kur indirimi... 
</HEADLINE>
<TEXT>

     İlaç fiyatlarında bugün uygulanmasına başlanan yüzde 10'luk KDV indiriminin yanı sıra ithal ilaçta yüzde 8-15'lik kur indirimine gidilecek. 
     İlaçtaki katma değer vergisi oranının yüzde 18'den yüzde 8'e düşürülmesi uygulamasına bugün başlandı. 
     AA muhabirinin aldığı bilgiye göre, ithal ilaç fiyatlarında bugün ayrıca döviz kuruna göre ayarlama yapılacak. 
     Sağlık Bakanlığı'nın, dolardaki düşüş nedeniyle hazırladığı Yeni İlaç Fiyat Kararnamesi'ne göre yapılacak indirim çerçevesinde, ithal ilaç fiyatları, döviz kuru bazında ayarlamaya tabi tutulacak. İlaç fiyatları 2003 yılı başında dolar kuru 1 milyon 716 bin lira esas alınarak belirlenmişti. 
     Türk Eczacıları Birliği Başkanı Mehmet Domaç, dolardaki ayarlamalara göre ithal ilaç fiyatlarının, bugün yüzde 8 ile yüzde 15 arasında değişen oranlarda düşürüleceğini bildirdi. 
     Domaç, tüm eczanelerde bugünden itibaren KDV indirimi çerçevesinde satışlara başlandığını belirterek, ithal ilaç fiyatlarında yüzde 10'luk KDV indiriminin yanı sıra yapılacak kur indirimi ile toplam yüzde 18-25 oranında düşüş sağlanacağını kaydetti. 

     
</TEXT>
</DOC>
