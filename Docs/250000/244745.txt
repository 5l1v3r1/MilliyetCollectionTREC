<DOC>
<DOCNO> 244745 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/02/son/sonsiy11.html </URL>
<DATE> 2004/06/02/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Aksu Türkiye NATO Zirvesi için gereken önlemleri aldı 
</HEADLINE>
<TEXT>

     İçişleri Bakanı Abdülkadir Aksu, ''Türkiye'nin NATO Zirvesi için gereken güvenlik önlemlerini aldığını, endişeye gerek olmadığını'' söyledi. 
     Bakan Aksu, Türkiye Noterler Birliği'nin TNB Hilton Oteli'nde gerçekleştirilen 33'ncü Olağan Kongresi öncesinde, gazetecilerin İstanbul'da toplanacak NATO Zirvesi'yle ilgili soruları üzerine, ''Başbakan Recep Tayyip Erdoğan'ın vurguladığı gibi bu konuda herkesin hassas olması gerektiğini, basına da önemli görevler düştüğünü'' belirtti. 
     ''Türkiye'nin gereken tüm önlemleri aldığını, güvenlikle ilgili endişeye gerek olmadığını'' ifade eden Aksu, bazı yabancı basın organlarının Türkiye'de gerçekleşebilecek terör olaylarıyla ilgili yayınlar yaptığını, bu yayınlarla da turizm pastasından daha fazla pay almanın amaçlandığını kaydetti. 
     Bakan Aksu, kongrede yaptığı konuşmada ise Türkiye'nin idari, hukuki ve kültürel yapısı itibariyle köklü geçmişe sahip ender ülkelerden biri olduğunu vurgulayarak, bunda birçok medeniyete ev sahipliği yapmış olmasının büyük rolü bulunduğunu dile getirdi. 
     Bu kurumsal tecrübenin, sahip olunan değerlerle birlikte çağın ve teknolojinin getirdiği yeniliklere uygun olarak geliştirilmesinin ülke adına büyük bir kazanç olacağını anlatan Aksu, değişime ayak uyduramayan, kendini geliştiremeyen mekanizmaların, toplumun gelişmesinde ayak bağı olacağını bildirdi. 
     Aksu, ''Bilgi ve teknolojinin baş döndürücü hızda geliştiği çağımızda, buna paralel olarak bizim de geleneksel yönetim yapımızı ve hukuk sistemimizi yeniden yapılandırmamız gerekmektedir'' dedi. 
     Uluslararası entegrasyonlar ve mekanizmaların dünyada daha etkin hale geldiğine dikkati çeken Aksu, ''Artık bir ülkenin kendi iç hukuku ve kendi geleneksel yönetim mekanizmalarıyla olaylara ve sorunlara bakması çok gerilerde kaldı'' diye konuştu. 
     Türkiye'nin, değişen ve yeniden yapılanan dünyada hak ettiği yeri almak için hedefini belirlediğini ve bu hedefe bir an evvel ulaşmak için tercihini yaptığını ifade eden Aksu, şunları kaydetti 
     ''Bu inançla milletimiz, her alanda arzu ettiği değişimi ve gelişmeyi temin edecek, belirlediği hedefe ulaşmayı sağlayacak, her konuda güvenine mahzar olan bir partiyi iş başına getirmiştir. 
     AK Parti hükümeti, kapsamlı bir programla, her alanda ülkemizi kalkındıracak önemli projelerle, kronikleşmiş sorunlara çare bulacak köklü reformlarla, milletinin refah ve mutluluğunu sağlamak için büyük çaba sarf etmektedir.'' 
     
     NOTERLİK KANUNU'NDA DEĞİŞİKLİK 
     Bakan Aksu, noterliğin, ''katib-i adil'' ismiyle başlayan ve çağın gereklerine uygun olarak günümüze kadar gelen, insanlar arasında karşılıklı ilişkilerde hukuki güvenliği sağlayan ve yaptığı işlemlerle muhtemel anlaşmazlıkları önleyen bir müessesenin adı olduğunu belirtti. Aksu, noterliğin bir başka anlamıyla da devlet adına millete götürülecek hizmetlere yardımcı olan, uyuşmazlıkları ortadan kaldıran ve böylelikle yargının yükünü hafifleten bir sivil toplum kuruluşu olduğunu söyledi. 
     Yeniden yapılandırma ve hukuk reformu çerçevesinde, Noterler Birliği ve benzeri sivil toplum örgütlerinin rollerinin giderek artacağını vurgulayan Aksu, Avrupa Birliği'ne AB giriş sürecinde Noterlik Kanunu'nda gerekli değişikliklerin yapılmasının büyük önem arz ettiğini kaydetti. Aksu, ''Hazırlanan tasarı taslağı, bu alandaki büyük bir boşluğu dolduracak, AB ülkeleri ile ülkemiz arasında noterlik alanındaki uygulamalarda paralellik temin edilecektir'' dedi. 
     Noterliğin toplum nazarında büyük bir itibar gördüğünü vurgulayan Aksu, yapılacak yeni düzenlemelerle bu itibarın daha da yükseleceğini söyledi. 
     
     ''ÇEKİŞMESİZ YARGI ALANINA TALİBİZ'' 
     Türkiye Noterler Birliği TNB Başkanı Hasan Yeni de, noterliğin yargı erkinin ayrılmaz bir parçası olduğunu belirterek, Noterlik Kanunu'nda değişiklik çalışmalarının yapıldığı bir dönemde, veraset ilamı, tespit yapma gibi çekişmesiz yargı alanına giren görevlere talip olduklarını, etkin ve hızlı işleyen bir yargıya katkıda bulunmayı istediklerini söyledi. 
     Gayrimenkul satışlarının noterlerce yapılması gerektiğini düşündüklerini ifade eden Yeni, kira mukavelelerinin de noterliklerde yapılmasının zorunlu hale getirilmesini istedi. 
     Yeni, Kamu İhale Yasası'nda yapılan son değişiklikle, noterde sözleşme yapma zorunluluğunun ihtiyari hale getirilmesinin de suiistimal yapma eğiliminde olanlara cesaret vereceğini kaydetti. 
     ''Araç satışlarının noter yerine trafik polislerince yapılmasını hedefleyen çalışmayı kaygıyla izlediklerini'' belirten Yeni, ''AB ülkelerinin hiçbirinde polise böyle bir yetki verilmemiştir. Trafik polisini akçalı işlere bulaştırmak, polisi yıpratacaktır'' dedi. 
     TNB'nin 6 Haziran Pazar gününe kadar sürecek çalışmaları, birlik binasında sürdürülecek. 
     
</TEXT>
</DOC>
