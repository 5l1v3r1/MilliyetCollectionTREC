<DOC>
<DOCNO> 224357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/22/spor/spo05.html </URL>
<DATE> 2004/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Vogts sesleri 
</HEADLINE>
<TEXT>

   Futbol Federasyonu'nun, Milli Takım için Scolari'nin yanı sıra Alman hocayla pazarlık yaptığı öğrenildi 
      MEHMET DEMİRCAN 

   
   İskoçya'nın başında 
   MİLLİ Takım'da Şenol Güneş'in yerine getirilmesi düşünülen teknik adam sayısının ikiye yükseldiği öğrenildi. Futbol Federasyonu'nun, Brezilya'yı Dünya Şampiyonu yapan Scolari'nin yanı sıra İskoçya'yı çalıştıran Berti Vogts ile temasta olduğu iddia edildi. Alman teknik adamla gizli görüşmeleri Milli Takım Menajeri Can Çobanoğlu'nun yürüttüğü vurgulandı. 
   
   Vogts sessiz kaldı 
   İSKOÇYA'NIN 2004 vizesini kaçırmasının ardından görevi bırakmayı düşünen Vogts, iddialarla ilgili olarak sessiz kalmayı tercih etti. Alman hoca, "Şu an bu konuda konuşmamak en doğrusu. Zamanı geldiğinde bir açıklama yapacağım" dedi. Futbol Federasyonu Başkanı Haluk Ulusoy'un, yakın bir zamanda Almanya'da Vogts ile buluşup, son kararını vereceği bildirildi. 
   
   Vogts kimdir 
   30 Aralık 1946'da doğdu. Alman futbolunun efsane isimleri arasına girdi. 1990 - 98 arasında Teknik direktörlük yaptığı Alman Milli Takımı'nı Euro 1996'da Avrupa şampiyonluğuna taşıdı. B.Leverkusen'de teknik menajer oldu. 2001 - 2002 yılları arasında Kuveyt Milli Takımı'nda çalıştı. 2002'de göreve geldiği İskoçya Milli Takımı'nda 22 maçta sadece 6 galibiyet alabildi. Euro 2004'ü Hollanda ile oynadığı barajda kaybeden İskoçya, özel maçta Galler'e 4 - 0 yenilince Vogts topun ağzına geldi. 
   
   Güneş oylaması    Haluk Ulusoy ve yöneticiler, bugün toplanıp, tecrübeli teknik adam için son kararı verecek 
   FUTBOL Federasyonu Yönetim Kurulu, Haluk Ulusoy başkanlığında bugün olağanüstü toplanıp, bir süredir tartışma konusu olan Şenol Güneş krizini masaya yatıracak. Ulusoy, Güneş ile yaptığı zirvenin detaylarıyla ilgili olarak yönetime bilgi verecek, ardından kalıp kalmaması konusunda oylama yapacak. Büyük bir süpriz olmadığı takdirde Güneş ile yollar ayrılacak. 
   
   
</TEXT>
</DOC>
