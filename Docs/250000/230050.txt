<DOC>
<DOCNO> 230050 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/10/astro/index.html </URL>
<DATE> 2004/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Koçların test yılı 2004 
</HEADLINE>
<TEXT>

   
   Pek çok Koç bir temel atma sürecinden geçiyor. Böyle bir zamanda hemen başarı beklemeyip uzun vadede verim alacak şekilde çaba harcamak en iyisi 
   
   Güneş Koç burcuna geçerek baharı başlattı. Önümüzdeki dönemde pek çok alanda hızlı değişikliklere tanık olabiliriz. Koçlar için dikkat çekici bir yenilenme söz konusu olacak. Yükselen burçları Koç olanlar iradelerini kararlı biçimde gösterecekleri bir döneme girmekteler. Yakın beraberlikler, ortaklıklar ve evlilikler açısından da önemli kararlar alınabilir. 
   Geçtiğimiz yılın ikinci yarısında Yengeç burcuna geçen Satürn, Koç açısından yorucu ama verimli bir dönem de başlatmış oldu. Böyle bir zamanda hemen başarı beklememek, çabaları uzun vadede verim verecek şekilde tasarlamak en iyisi. Koçlar bu dönemde aynı zamanda, iş hayatındaki sorumlulukları kadar ev ve özel yaşama ait işleri de ele almak zorundalar. 
   2004'te Satürn, Yengeç burcunun 27 derecesine kadar ilerleyecek ve önümüzdeki dönemde 17 Nisan'a kadar doğmuş olan Koçlar Satürn'ün etkisini daha fazla hissedecekler. Mars da, 8 Mayıs-23 Haziran arasında Yengeç burcundan geçecek. 
   
   Yeni dönem yılın ikinci yarısında 
   Pek çok Koç için bu dönemde yapıcı efor sarf edilmesi gerekli. Hem Mars hem de Satürn kişiyi mücadeleye sokarak kendisini gösteren güçlerdir. Mayıs-haziran geçişi pek çok Koç için sağlık, iş ve ev hayatı açısından yolunda gitmeyen işlere odaklanmayı gerekli kılacak. Benzer bir dönem 26 Eylül-11 Kasım günleri arasında da kendini fazlasıyla hissettirebilir. 
   Yılın ikinci yarısı, özellikle 25 Eylül sonrasında yeni bir dönem başlıyor. Jüpiter'in Terazi burcuna geçmesi ile birlikte ilişkiler açısından daha hareketli ve size farklı alternatifler getirecek bir dönem başlamakta. Koçlar tek başına hareket etmek yerine projelerinde başkalarına daha fazla yer verebilir ve ilişkilerden, ortaklıklardan kazançlı çıkabilirler. Yılın ikinci yarısında hayatınıza girecek kişiler, sosyal faaliyetler size yeni alternatifler ve hareket olanağı sunacak. Ayrıca bu dönemin evlilik ya da yakın beraberliklere büyük hareketlilik getirmesi beklenebilir. 
   2004, Koçlara enerjilerini yapıcı yönde kullanabilecekleri, sabırlı olmalarının gerekeceği zamanlar getiriyor. Bu yıl iş hayatında pek çok konuda ileriye yönelik temeller atabileceksiniz. 
   
   
</TEXT>
</DOC>
