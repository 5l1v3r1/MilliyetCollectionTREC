<DOC>
<DOCNO> 218606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/28/son/sontur27.html </URL>
<DATE> 2004/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
RTÜK üyesi Doğan Görevime devam etmeme engel yok 
</HEADLINE>
<TEXT>

     RTÜK üyesi Mehmet Doğan, Vakit Gazetesi'nde kendi adıyla yazı yazdığını ve bunun RTÜK'deki görevine devam etmesine engel bir durum olmadığını söyledi. 
     Türkiye Yazarlar Birliği Yazar Okulu'nun 8. Dönem açılış toplantısına katılan Doğan, Vakit Gazetesi'nde yer alan ''Onbaşı bile olamayacakların general olduğu ülke'' başlıklı yazıyı kaleme aldığı yönündeki iddialara ilişkin gazetecilerin sorularını yanıtladı. 
     Hakkındaki iddiaları yargının çözeceğini belirten Doğan, bir gazetecinin Telekom'un konuya ilişkin yazısını anımsatması üzerine, yapılan açıklamanın yanlış değerlendirildiğini savundu. Mehmet Doğan, ''Siz belirli saatlerde telefon konuşması yapıyorsunuz. Konuştuğunuz PTT'nin kayıtlarında var. Ama ne konuştuğunuz yok. Yapılan açıklama bundan ibaret'' Mehmet Doğan RTÜK Üyesi olarak Hukuk Müşavirliği'nden mütalaa aldığını ve Vakit Gazetesi'nde yazılarının yayınlandığını belirtti. Doğan, ''Mahlasla mı yazıyorsunuz'' soruna ''Niye mahlasla yazayım. Benim ismim, cismim, yazarlık şöhretim var'' yanıtını verdi. 
     Doğan, kendisiyle ilgili iddiaların arkasında başka şeyler bulunduğunu savunarak, olay mahkemede olduğu için başka bir değerlendirme yapmak istemediğini kaydetti. Doğan, RTÜK'deki görevine devam etmesine engel bir durum olmadığını belirtti. 
     Mehmet Doğan, ''Mahkeme hiç kimseye 'sen şu suçu işledin' demedikçe o kişi suçlu sayılmaz. Böyle isnatlar da bulunmak da ağır tazminatı gerektirir, dava açacağım. Türkiye'nin en çok tazminat ödemiş kişisinden ben de bir şeyler alacağım'' dedi. 
     
</TEXT>
</DOC>
