<DOC>
<DOCNO> 218877 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/01/spor/ygokce.html </URL>
<DATE> 2004/03/01/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Bir devin düşüşü 
</HEADLINE>
<TEXT>

   
   Çözüldüler, dağıldılar, yıkıldılar. Önde gitmekten, peşin favori görülmekten, 17 maçta şampiyon ilan edilmekten yoruldular. Yaşadıkları peş peşe gerilimden, hayal kırıklıklarından bunaldılar, sıkıldılar. İzmit İsmet Paşa Stadı'nda paramparça oldular. 
   Hemen söyleyelim bu maçın skoru üzerine kimse paranoyak gölgeler düşürmesin. Efendim, teşvik primi varmış da... Fenerbahçe ligin gariban takımını el altından destekliyormuş da... Hele Boliç, Aziz başkandan karşılığını alırmış da Hepsini geçiniz. Sanal senaryolar uydurmak ve bunlara inanmak yerine, sahadaki gerçeği görünüz. Oynamayan ile oynayanın farkını tespit ediniz... Futbol oynayanın, gol atanın hakkını teslim ediniz. Beşiktaş mı Geçiniz 
   Lucescu, Valencia maçının yorgunluğundan mı, yoksa rövanşa dönük adamlarını sakladığından mı bilemeyiz, UEFA kadrosundaki Tayfur, Ahmet Yıldırım, Sergen, Kaan Dobra ve Adrian İlie'yi kulübede tutarak, maça farklı bir kadroyla başladı. Sakatlığından sonra güven vermediği için Valencia'da oynatılmayan Zago savunmada, Ümit ve Yasin ön libero, Tümer ve Pancu hücuma dönük iki hazırlayıcı adam, Ahmet Hassan da ilk on birde golcü Bu farklı kadro uyumsuz, dağınık, kopuk bir oyun sergiledi. Savunma kontrolsüz, Okan Koç ve İbrahim kanatlarda etkisiz, orta alan durgun ve yetersizdi. İstanbulspor 4 - 4 - 2 dizilişiyle hem savunmasını, hem orta alanını zengin tutuyor, hem de orta alana çektiği Yordanov ile kanat, ileri uç güzellikleri sergileyerek, futbol oynuyordu. Bu futbola, görünen gerçeğin dışında başka hevesler, kaygılar, fitneler katmak ve öküzün altında buzağı aramak doğrusu ayıp olurdu. 
   Hakem Cüneyt Çakır, onca hakem tartışmalarından çıkıp gelen Beşiktaş'a karşı şekerleme gibi maç yönetti. Pancu'nun, Saidou ile girdiği ikili mücadelede omuzdan nizami şarjla yere düşmesi bizce hediye bir penaltıydı. Ümit kaçırma korkularının üzerine topun başına geçip, golünü attı. Tribünler de rahatlamıştı, takım da. Ama galiba takım fazla rahatlamıştı. İstanbulspor'un sağdan başladığı, sonra sol kanada taşıdığı pozisyonu Beşiktaş defansı ve Ümit, Yasin ön liberoları şaşkın bakışlarla seyrederken, Boliç golünü atıverdi. Beşiktaş'ın bu golden sonra silkinmesi, uyanması, derlenip toparlanması ve maçı gerçek bir şampiyon gibi koparması gerekirdi. Hayır, koparamadılar. Aksine kendileri koptular oyundan, birbirlerinden, toptan. 
   İstanbulspor, ikinci yarıda en az üç gol pozisyonu bulup, bunları inanılmaz biçimde kaybederken, yine Boliç, Pancu'nun kaptırdığı bir topla başlayan pozisyonun sonunda günün kahramanı oldu. Galiba sadece skoru değil, bu yıl ligin kaderini de değiştiriyordu, kimbilir .. 
   Lucescu Sergen, İlie ve Tayfur ile paniğe kapılıp, oyunu tutmak istedi ama olmadı. Çünkü Beşiktaş sadece sahadakilerle değil, kulübedekilerle de, yönetim masasındakilerle de bir çözülme süreci yaşıyordu Hakem Cüneyt Çakır, Pancu ve Ronaldo'ya vermesi gereken kırmızı kartları göstermedi. 
   
      
   
</TEXT>
</DOC>
