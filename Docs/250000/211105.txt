<DOC>
<DOCNO> 211105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/25/son/sontur38.html </URL>
<DATE> 2004/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Trakya'da kış... Edirne'de 61 köy yolu kapalı... 
</HEADLINE>
<TEXT>

     Edirne'de 61 köy yolu kar ve tipi nedeniyle ulaşıma kapalı bulunuyor. 
     Köy Hizmetleri 18. Bölge Müdürlüğü yetkililerinden alınan bilgiye göre, Edirne'nin merkeze bağlı köy yolları ulaşıma tamamen açılırken, Enez'in 9, İpsala'nın 11, Keşan'ın 17, Meriç'in 8, Uzunköprü'nün 16 köy yolu olmak üzere toplam 61 köyle ulaşım sağlanamıyor. 
     Köy Hizmetleri Müdürlüğü ekipleri, Uzunköprü-Meriç-Keşan-İpsala- Enez ilçeleri ile bu ilçelere bağlı köy yollarını açma çalışmalarını sürdürüyor. Keşan'da 3, Uzunköprü'de 2 ekip olmak üzere karla mücadelenin devam ettiğini bildiren yetkililer, merkez, Süloğlu, Lalapaşa ilçelerine bağlı kapalı köy yolu bulunmadığını kaydettiler. 
     
     TEKİRDAĞ 
     Tekirdağ-Gelibolu-Malkara karayolu ile Şarköy İlçesi ve çevre yollar ulaşıma açıldı. 
     İstanbul-Edirne-Çanakkale-Gelibolu-Malkara-Keşan ve Tekirdağ otobüs seferleri yapılmaya başladı. 
     Şarköy İlçesi'ne bağlı belediye ekipleri şehir içi yolları, denizden su taşıyarak ulaşıma açmaya çalışıyor. 26 köyden kapalı olan 14 köyün yollarını açma çalışmaları sürdürülüyor. 
     3 gündür Ballıköy'de mahsur kalan Ankara-Şarköy otobüsünün 4 yolcusu Şarköy'e ulaştı. 
     Fırtına nedeniyle bazı çatıların uçtuğu, seraların devrildiği, 20'den fazla elektrik direğinin yıkıldığı Şarköy'e henüz elektrik verilemiyor. 4 gündür devam eden elektrik kesintisi nedeniyle bazı ekmek fırınlarının ekmek çıkarmaması yüzünden ekmek sıkıntısı çekiliyor. 
     Mum, pil ve bunun gibi bazı ihtiyaç malzemelerinin tükenmesi nedeniyle karaborsa satışlar başladı. 1 milyon liraya satılan elektrik feneri 5 milyon liraya, 5 milyon liraya satılan gaz lambası 10 milyon liraya satılıyor. Bir çok cep telefonunun şarjı bittiği için vatandaşlar cep telefonundan da görüşme yapamıyorlar. 
     Çorlu İlçesi'nde de trafiğe kapalı şehir içi ve bağlantı yolu bulunmazken, şehrin yüzde 98'ine elektrik verilmeye başlandı. Çorlu'da, Misinli, Marmaracık ile Yenice Beldesi'ne elektrik ve su verilemiyor. Sarılar, Yenice ve Deregündüzlü köylerine ulaşım sağlanamıyor. 
     
     KIRKLARELİ 
     Kırklareli'nin Demirköy İlçesi'nde kar ve tipi nedeniyle, 4 gündür ulaşımın sağlanamadığı Yiğitpaşa Köyü'nde yiyecek sıkıntısı başladı. Yiğitpaşa Köy Muhtarı Birol Coşkun, cep telefonu ile ulaştığı Kırklareli Valisi Ali Serindağ'dan yardım isteyerek, yarım çuval unun dışında yiyeceklerinin kalmadığını bildirdi. 
     Bunun üzerine Valilik tarafından bölgeye ekip gönderilirken, ayrıca 3. Hudut Tabur Komutanlığı'na bağlı askerlerin çalışmasıyla bölgeye ulaşılmaya çalışılıyor. 
     
</TEXT>
</DOC>
