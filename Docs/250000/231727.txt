<DOC>
<DOCNO> 231727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/son/sonspo08.html </URL>
<DATE> 2004/04/15/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Formula 1'in maddi bilançosu baş döndürüyor... 
</HEADLINE>
<TEXT>

     Dünyanın en pahalı sporlarından biri olarak bilinen Formula 1 Dünya Şampiyonası'nda, 1 sezon boyunca harcanan paralar adeta baş döndürüyor. 
     Formula 1'deki 10 takımın bir sezondaki 18 yarışlık maratonun en iyisi olmak için verdiği mücadelede yaptığı harcamalar astronomik rakamlara ulaşıyor. 
     Formula 1'de, takımların şampiyon olmak için değişik kalemlerde yaptığı harcamaların geçen yarış döneminde 2.5 milyar ABD Doları'na ulaştığı belirlendi. Her geçen sezon yükselen giderler, 2003 yarış sezonunda da 400 milyon dolarlık bir artış gösterdi. 
     Markalar klasmanında birçok şampiyonluğu bulan Ferrari takımı, 418 milyon dolarla en çok harcama yapan ekip olurken, Formula 1'e büyük yatırımlar yapan Japon firması Toyota da 368.5 milyon dolar harcayarak 2. sırada yer aldı. 
     Takımların sezon içindeki harcamalarını, yatırım ve yarış giderleri oluşturuyor. Formula 1 ekipleri, otomobillerinden en iyi performansı alabilmek için rüzgar tünelleri, araştırma-geliştirme, üretim, motor gibi yatırım alanlarına bütçelerinin büyük bir kısmını ayırmak durumunda kalıyor. Diğer harcama yapılan alanlar ise yolculuk ve konaklama, test giderleri, yarış giderleri, takım maaşları, pilot maaşları ve eğlenceler. 
     
     RÜZGAR TÜNELİ DEYİP GEÇMEYİN 
     Formula 1 takımları için hiçbir ekipman rüzgar tüneli denli önemli ve pahalı değil. 
     Otomobillerin daha hızlı olabilmek için rüzgarın etkisini en aza indirebilmenin hesaplarını yapan takımlar, rüzgar tünellerine önemli paralar ayırıyorlar. Formula 1'de rüzgar tüneline en fazla parayı 15.5 milyor dolarla Ferrari takımı ayırırken, tüm takımların bu işe ayırdıkları rakam ise yaklaşık 98.5 milyon dolar. 
     Yatırım giderlerinin bir diğer önemli unsuru ise her sezon yeni bir otomobil çıkarabilmek ve hataları en aza indirebilmek için yapılan araştırma ve geliştirme faaliyetleri. 
     Araştırma-geliştirme programlarına ayrılan bütçe konusunda en cömert takım bir İngiliz ortaklığı olan McLaren Mercedes. McLaren ekibi, bu alana 43.5 milyon dolar ayırırken, onu 22 milyon dolarla Toyota ve Ferrari izliyor. Araştırma-geliştirme faaliyetlerine ayrılan Formula 1'deki toplam rakam ise 182.5 milyon dolar. 
     
     OTOMOBİLLERİN MOTORLARI BİRER SERVET 
     Formula 1 yarışlarında dayanıklılığının en önemli simgesi olan motorlara ise toplam 997 milyon dolar yatırım yapılırken, takımlar bütçelerinin en büyük payını bu alana ayırıyor. 
     Otomobil motoruna yapılan yatırımlarda ilk 2 sırayı Uzakdoğu temsilcileri Toyota ve BAR Honda takımları alıyor. Formula 1'e iddialı bir giriş yapan ve hiçbir masraftan kaçınmayan Japon firması, bir motoru 175 milyon dolara üretiyor. Toyota'yı 165 milyon dolarla BAR Honda izlerken, ''hız''la adı bütünleşen Ferrari, motor üretimine yılda 150 milyon dolar harcıyor. 
     
     KİLOMETRE BAŞINA 1236 DOLAR DÜŞÜYOR 
     Formula 1 takımları, pilotlarının yaptığı her kilometre için 1236 doları gözden çıkarıyor. 
     Her sezon sonrasında yeni tasarlanan otomobillerdeki hataları en aza indirmek ve performansı artırmak amacıyla yapılan test sürüşleri takımlara ek bir bütçe getiriyor. Büyük takımlar bu işe kaynaklarının yüzde 20'sini ayırırken, küçük takımlarda bu rakam yüzde 10'a dek düşüyor. Test sürüşlerine ayırılan toplam rakam ise yaklaşık 380 milyon dolar. 
     İddialarını sürdürmek isteyen takımlar test sürüşlerinden ödün vermezken, küçük bütçeli takımlar bu konuda büyük sıkıntı yaşıyor. Williams BMW takımı geçen sezon 60 bin kilometre test sürüşü gerçekleştirerek bu konudaki kararlılığını ortaya koyan ekiplerin başında geliyor. 
     
     SCHUMACHER, EN ÇOK KAZANAN PİLOT 
     6 dünya şampiyonluğunu ve kırılması zor birçok rekoru elinde bulunduran Ferrari'nin Alman pilotu Michael Schumacher, Formula 1'deki en çok kazanan pilot unvanını da elinde tutuyor. 
     Michael Schumacher, yıllık ücreti ve primleriyle birlikte toplam 40 milyon dolar kazanırken, onu kardeşi ve Williams BMW pilotu Ralf Schumacher 14 milyon dolarla izliyor. 3. sırada ise yine bir Ferarri pilotu Rubens Barrichello var. Barrichello'nun yıllık kazancı 10 milyon dolar. 
     Dünya Şampiyonu olmak için yarışan 10 takım, kendileri için mücadele eden 20 pilota toplam 116 milyon dolar ücret ödüyor. 
     Formula 1 takımları bunların dışında, üretim masraflarına 19, yolculuk ve konaklama giderlerine 89, yarış harcamalarına 209, takım maaşlarına 340 ve eğlence-ikramlara ise 62.5 milyon dolarlık bir bütçe ayırıyor. 
     
</TEXT>
</DOC>
