<DOC>
<DOCNO> 233441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/son/sondun51.html </URL>
<DATE> 2004/04/21/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Vanunu'nun serbest kalmasına Sunday Times çok sevindi 
</HEADLINE>
<TEXT>

     İngiliz Sunday Times gazetesi, İsrail'in nükleer silahlara sahip olduğunu dünyaya ilan eden ve 18 yıl hapis yatan Yahudi-Hıristiyan nükleer fizikçi Mordehay Vanunu'nun serbest bırakılmasına çok memnun olduğunu açıkladı. 
     Vanunu'nun 1986'da açıklamalarda bulunduğu gazete olan Sunday Times'ın genel yayın yönetmeni Richard Caseby, çok memnun olduklarını, bununla birlikte Vanunu'ya uygulanan konuşma ve hareket kısıtlamalarını sert bulduklarını ve üzüldüklerini belirtti. Caseby, ''O bir hain değil, alarm çanlarını çalan biriydi'' dedi. 
     Caseby, ''Sunday Times'a geldi ve bize İsrail'in gizli nükleer silah programından bahsetti, çünkü İsrail halkının kendi adına yapılmakta olanları bilmesi gerektiğinin önemli olduğunu düşünüyordu. O, demokrasinin işlemesi için bu tür silahların üretimine ilişkin hükümet programı hakkında açık ve özgür tartışma ortamına gerek olduğunu düşünüyordu'' diye konuştu. 
     İsrail gizli servisi Mossad tarafından Roma'da kaçırılan Vanunu, ülkeden kaçmadan önce çalıştığı Dimona nükleer santralı hakkında bilgi verdiği ve fotoğrafları Sunday Times'a sattığı gerekçesiyle ihanetle suçlanmıştı. 
     Vanunu, 18 yıl hapisten sonra bugün serbest bırakılmış, ancak 1 yıl İsrail'den çıkması, 6 ay da İsrail'deki diplomatik misyonlara yaklaşması yasaklanmıştı. Bunun dışında Vanunu, istediği şekilde dolaşmak ya da istediği kimseyle konuşmak haklarından da mahrum. 
     
</TEXT>
</DOC>
