<DOC>
<DOCNO> 243167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/27/spor/axspo05.html </URL>
<DATE> 2004/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
'Özel hırsımız var' 
</HEADLINE>
<TEXT>


MEHMET DEMİRCAN 


"Göze hoş geliyor" 
REAL Sociedad'da ikinci sezonunu da bitiren Nihat Kahveci, Şenol Güneş devrinde pozitif futbol oynadıklarını, Ersun Yanal döneminde ise daha fazla adamla hücum ettiklerini hatırlattı. Yıldız oyuncu, "Pres yapıp, rakibe alan bırakmıyoruz, böylece oyunumuz da göze hoş geliyor" dedi. Nihat, Yanal'ın özel - resmi tüm maçlar için galibiyet istediğini de ekledi, "Üç özel maçı kazanıp, hem istatistiği düzelttik, hem de her maçı kazanacağımızı kanıtladık" diye konuştu. 

"Paylaşım var" 
NİHAT, 2004 Avrupa Şampiyonası'nı kaçırdıkları için, 2006 Almanya için ekstra bir hırsa büründüklerini de belirtti. Sociedadlı oyuncu, Hakan, Rüştü ve Bülent gibi ağabeylerin örnek olduklarını, kendilerinin de saygıda kusur etmeyerek, paylaşımcı bir hava yarattıklarını söyledi. Milli futbolcu, eksik arkadaşlarının da katılımıyla çok daha iyi olacaklarını hatırlattı, "Sociedadla iki yıllık sözleşmem var ve ayrılmayı da düşünmüyorum" ifadesini kullandı. 


</TEXT>
</DOC>
