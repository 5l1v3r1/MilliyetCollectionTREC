<DOC>
<DOCNO> 205017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/29/guncel/gun05.html </URL>
<DATE> 2003/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit gençlik şiirlerini buldu 
</HEADLINE>
<TEXT>

   Uzun zamandır aradığı gençlik şiirlerini Oran'daki çalışma ofisinde bulan Ecevit 'Artık ölüm şiirlerini bıraktım' dedi 
      ELÇİN ERGÜN Ankara 
   
   DSP Genel Başkanı Bülent Ecevit, geçtiğimiz günlerde gençlik dönemi yazdığı şiirlerini buldu. Bu dönemdeki şiirlerinde ölüm temasını işleyen Ecevit, bugün bu tür şiirleri bıraktığını söyledi. 
   Yerel seçimlerin ardından siyaseti bırakmaya hazırlanan Ecevit, tekrar edebiyat ve şiire dönmeye hazırlanıyor. Ecevit, arşivlediği ancak uzun süredir bulamadığı gençlik dönemi şiirlerini Oran'daki çalışma ofisinde bulduğunu söyledi. Ecevit, 1943'te "Hep Bu Topraktan" isimli dergide yayımlanan şiirlere "El Ele Büyüttük Sevgiyi" adlı kitabının yeni baskısında yer verebileceğini vurguladı. 
   Ecevit, teknolojinin insan üstündeki etkisini anlattığı "robot" şiirinde de Allah kavramına yer veriyor. Ecevit'in gençlik şiirleri arasında Atatürk'e yazılmış bir şiir de bulunuyor. 
   
   Ecevit'in 1943'te yayımlanan şiirlerinden bazı dizeler şöyle 
   Mermere sığındı vücut 
   Ölmek istemeyenin şekilleşti arzusu 
   Ve mermere sığındı vücut, ölüme karşı 
   Ölmeden bulabilmeyi isteyip 
   Mermerin sükununda dondurdum sandı yaşı... 
   
   Atatürk'e 
   Üzülmüyoruz öldün diye 
   Sen göklerdesin 
   Bundan sonra dövüş meydanı bir tapınaktır, ve kanları sana adaktır 
   Şehitlerimizin... 
   
   Robot 
   Ellerim dallar gibi açılır bazen Allah'a, 
   Ki Allah'tır veren bu güçsüz ellerimi benim 
   Senin, ellerimden güçlü ellerin ki, ben verdim. 
   Onlar kapalıdır Allah'a... 
   Bir parça demirden ibaretsin Allah'a göre, 
   Korkma günahların için 
   Ben yüklenip günahlarını senin 
   Görülmemiş bir ağırlık vereceğim göksel terazilere 
   Allah Allah olduğu için yarattı beni 
   Ben Allah olamıyorum ne kadar yaratsam... 
   
   
</TEXT>
</DOC>
