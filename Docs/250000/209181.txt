<DOC>
<DOCNO> 209181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/17/ekonomi/eko07.html </URL>
<DATE> 2004/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
'1 milyar dolarlık halka arz bekliyoruz' 
</HEADLINE>
<TEXT>

   Yılın ilk çeyreğinden sonra önemli halka arzlar olacağını öngören belirten TSKB Genel Müdürü Halil Eroğlu, 1 milyar dolara yakın potansiyel gördüğünü söyledi 
      
   Türkiye Sınai Kalkınma Bankası TSKB Genel Müdürü ve Borsaya Kote Ortaklık Yöneticileri Derneği KOTEDER Başkanı Halil Eroğlu, yılın ilk çeyreğinden sonra önemli miktarda halka arz olacağını düşündüklerini belirterek, "İlk aşamada 1 milyar dolara yakın potansiyel görüyorum'' dedi. 
   2003 yılında makro dengelerin son derece olumlu geçtiğini, stand - by anlaşması ve bütçede konulan hedeflerin tamamına yakınının gerçekleştiğini söyledi. Eroğlu, "Türk ekonomisi 2001 krizinin yaralarını 2002 ve 2003 yıllarında artık sardı denilebilir" dedi. 
   
   '3- 4 firmaya aracıyız' 
   TSKB olarak da 3-4 firmanın halka arzına aracılık edeceklerini ifade eden Eroğlu şöyle konuştu 
   "Bizim aracılık edeceğimiz halka arz rakamı 500 ile 750 trilyon lira civarında. Biz eskiden beri bu işlerde öncü ve önemli rol oynamış bir bankayız. Bu öncülüğümüzü 2004 yılında da piyasaların açılmasıyla birlikte devam ettirmek istiyoruz." 
   Halka arzlar için piyasanın çok uygun olduğu görüşünü dile getiren Eroğlu, "Firmalar bilançolarını en erken şubat sonunda çıkarmış olacak. Bilançolar üzerinden şirket değerinin bulunup hangi fiyattan halka arz edileceği de nisan ayını bulur" diye konuştu. 
   2005 yılından itibaren özel sektör bono ve tahvillerinin yavaş yavaş devreye gireceğine dikkat çeken Eroğlu, gerek halka arzda gerekse özel sektör bono ve tahvil ihracında çok ciddi aracılık maliyetleri bulunduğunu, bunların mutlaka azaltılması gerektiğini kaydetti. 
   
   
</TEXT>
</DOC>
