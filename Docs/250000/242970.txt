<DOC>
<DOCNO> 242970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/26/son/sonsiy02.html </URL>
<DATE> 2004/05/26/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Sağlık Bakanlığı'ndan 'Kurtlar Vadisi'ne sigara yasağı 
</HEADLINE>
<TEXT>

     Televizyon seyircilerinin ilgiyle izlediği ve özellikle gençleri etki altında bırakan "Kurtlar Vadisi" sigara nedeniyle RTÜK'lük oldu. 
     Sağlık Bakanlığı bünyesinde kurulan Ulusal Kanser Danışma Kurulu, 14 Mayıs 2004 tarihli toplantısında tütün ve tütün ürünlerinin zararları ve bunlarla mücadele yollarını masaya yatırdı. 
     Sigara ve tütün ürünlerinin kullanılmaya başlama yaşının ilköğretim çağına kadar inmesi ve gençler arasında giderek yaygınlaşmasını kaygı verici bulan Kurul, bu dönemdeki gençlerin sigaraya başlamasının en büyük nedeninin "özenti" olduğuna dikkat çekti. Gençlerin sigaraya başlamasını önlemek için bir dizi tedbir alınmasına karar veren Danışma Kurulu, gençlerin örnek aldığı kişilerin bu konuda daha duyarlı davranmaları için uyarılması kararına vardı. 
     Kurul, öncelikle ebeveynlerin çocuklar önünde sigara içmemesi gerektiğini belirtirken, Milli Eğitim Bakanlığı'na da bir yazı yazarak öğrencilere örnek teşkil eden öğretmenlerin okulda sigara içmemesini istedi. 
     
     DİZİLERE SİGARA YASAĞI 

     Kurul, reytingi yüksek olan ve oynayan kahramanların örnek alındığı diziler için de RTÜK'e uyarı yazısı gönderdi. 
     Bazı televizyon dizilerinde yoğun bir şekilde sigara içildiğine dikkat çeken Danışma Kurulu, uyarı yazısında "Özellikle Kurtlar Vadisi dizisinde çok yoğun bir şekilde sigara içildiği ve adeta gizli bir reklam havası verildiği düşünülmektedir. Bu nedenle Danışma Kurulumuz tarafından dizilerde sigara içilmemesi kararı alınmıştır" dedi. Kurul, RTÜK'ten reytingleri yüksek olan dizilerde sigara yasağına uyulmasının sağlanması için gereğinin yapılmasını istedi. 

     
</TEXT>
</DOC>
