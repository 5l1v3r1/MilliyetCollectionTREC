<DOC>
<DOCNO> 207573 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/09/son/sonspo26.html </URL>
<DATE> 2004/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe antik kentte tempolu koştu... 
</HEADLINE>
<TEXT>

     Birinci Süper Lig'de ikinci yarı hazırlıklarını Kemer'de sürdüren Fenerbahçe, günün ikinci çalışmasını Phaselis antik kentinde yaptı. 
     Sarı-laciverliler, turistlerin de oldukça ilgisini çeken antik kent bölgesinde, dinlenme temposunda dayanıklılığa yönelik koşu gerçekleştirdi. Koşu öncesi tüm futbolcuların göğüsünün üzerine kalp atışlarını sayan bir cihaz takılırken, futbolcular 35 dakika hiç durmadan ayrı ayrı tempolu koştu. 
     Fenerbahçeli futbolcuların sabah yapılan yorucu çalışmanın ardından daha çok efor sarf ettikleri gözlendi. 
     Sakatlıkları bulunan Aurelio, Servet, Serhat ve sabahki antrenmana katılmasına karşın yol yorgunu olan Kemal, koşuya katılmadı. Bu futbolcular oluşturulan parkurda yürüyüş yapmakla yetindi. 
     Bu arada Fenerbahçe'nin yarın Rusya'nın Amkar Perm takımıyla yapacağı hazırlık maçının başlama saatinin 18.30'a alındığı bildirildi. 
     Sarı-lacivertliler, yarın sabah bu maç öncesi bir çalışma daha yapacak. 
     
</TEXT>
</DOC>
