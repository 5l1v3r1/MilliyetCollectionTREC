<DOC>
<DOCNO> 229481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/08/siyaset/siy09.html </URL>
<DATE> 2004/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa'dan çatlak ses 
</HEADLINE>
<TEXT>

   Dışişleri Bakanı Barnier Mevcut durumda, gerekli şartlara uymayan Türkiye'nin Avrupa Birliği üyeliğine karşı çıkacağız 
      DIŞ HABERLER SERVİSİ 

   
   Fransa Dışişleri Bakanı Michel Barnier, dün parlamentoda yaptığı konuşmada mevcut durumda Türkiye'nin Avrupa Birliği AB üyeliğine karşı çıkacaklarını söyledi. Fransa diplomasisinin başına geçen hafta atanan Barnier, Ankara'nın AB'ye girmek için gerekli koşulları sağlamadığını öne sürdü. Barnier, "Türkiye, yapmaya hazırlanıyor olsa bile AB üyeliği için gerekli şartlara uymuyor" dedi. 
   Barnier, bu açıklamasını haziranda düzenlenecek Avrupa Parlamentosu seçimleri için kampanyasını Türkiye'nin AB üyeliğine karşı bir eksene oturtan milletvekili Philippe de Villiers ile görüşmesinden sonra yaptı. Barnier, dün bu açıklamasından önce de AB'nin Türkiye ile tam üyelik müzakerelerine başlamasının, AB Komisyonu'nun raporuna bağlı olduğunu söylemişti. Barnier, bu konuda Paris'in resmi tutumunu yineleyerek, "Önemli olan AB Komisyonu'nun raporu, yıl sonunda sunulacak rapor, bize AB'nin Türkiye ile müzakereye başlayıp başlayamayacağını veya ne zaman başlayacağını söyleyecek" dedi. 
   
   Ankara'da tepki yaratmadı 
   Barnier'nin sözleri Ankara'da büyük tepki yaratmadı. Dışişleri Bakanı Abdullah Gül'ün bürokratlarla yaptığı değerlendirmede Fransız hükümetinin 13 Haziran'daki Avrupa Parlamentosu seçimlerinde muhafazak r oylara yatırım yaptığı için böyle bir yaklaşım içinde olduğu yorumu yapıldı. 
   
   Barnier 'politika' yaptı    GÜVEN ÖZALP Brüksel 

   Fransa Dışişleri Bakanı Barnier'nin açıklaması iç siyasi dengelere yönelik bir taktik yaklaşım olarak algılanıyor. Üst düzey diplomatik kaynaklar daha önce aynı taktiğin Hollanda Dışişleri Bakanı tarafından kendi parlamentosuna seslenirken kullanıldığına ve yanlış anlaşıldığına dikkat çekiyor. Türkiye'nin haziranda yapılacak Avrupa Parlamentosu seçimlerinde bazı çevrelerce aleyhte propaganda malzemesi olarak kullanılacağının sinyallerinin gelmeye başladığına dikkat çeken kaynaklar "Şu anda tartışma konusu olan üyelik değil müzakerelerin başlaması. Barnier'nin açıklamasında da şu aşamada üyeliğe karşı oldukları ifade ediliyor" yorumunda bulunuyor. 
   
   
</TEXT>
</DOC>
