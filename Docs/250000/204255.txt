<DOC>
<DOCNO> 204255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/24/son/sontur37.html </URL>
<DATE> 2003/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Vali Gür "Yangın bina içinde devam ediyor" 
</HEADLINE>
<TEXT>

     Ankara Valisi Yahya Gür, Modern Çarşı'daki yangının binanın içinde devam ettiğini, dükkanlardaki yanıcı maddelerin, yangının sönmesini güçleştirdiğini söyledi. 
     Modern Çarşı'da incelemelerde bulunan Gür, esnaftan birkaç kişinin yangının çıkış saatinde binanın içinde görüldüğünü, daha sonra kendilerinden haber alınamadığını ifade ederek, ''Bu kişilerin hayatlarından endişe duyuluyor'' dedi. 
     Salih Pişkin adlı 55 yaşındaki dükkan sahibinden halen haber alınamadığını belirten Gür, ''Bina içerisinde şu ana kadar herhangi bir cesede rastlanılmadı. Vatandaşımız kalp hastaymış, rahatsızlanıp herhangi bir yerde de istirahata çekilmiş olabilir'' diye konuştu. 
     Gür, yangının binanın içinde devam ettiğini, buradaki dükkanlarda bulunan yanıcı maddelerin, yangının sönmesini güçleştirdiğini söyledi. 
     İtfaiye Daire Başkanı Faruk Kurutuz da yangının halen binanın çeşitli yerlerinde devam ettiğini, söndürme çalışmalarının sabaha kadar sürebileceğini vurguladı. 
     Kurutuz, 150 araç ve 450 personelle bu saate kadar çalışmaları sürdürdüklerini, bu saatten sonra da araç ve personel sayısını yarıya indirdiklerini anlattı. 
     Bina içerisinde 30 itfaiye erinin çalışmalarını sürdürdüğünü belirten Kurutuz, ''Bina bize yardımcı olur da çökmezse, sabaha kadar çalışmalarımızın sonucunu alırız'' dedi. 
     
</TEXT>
</DOC>
