<DOC>
<DOCNO> 247003 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/11/guncel/agun.html </URL>
<DATE> 2004/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul polisi iki kez uyarmış 
</HEADLINE>
<TEXT>


İstanbul polisi, Mesut Yılmaz ile Güneş Taner'e Yüce Divan yolunu açan Türkbank'ın satış ihalesinden önce Çakıcı'nın devrede olduğu uyarısını resmi yazıyla yapmış 

Erdal Kılınç İstanbul 

Eski başbakan Mesut Yılmaz ile dönemin Ekonomiden Sorumlu Devlet Bakanı Güneş Taner'in Yüce Divan'a gönderilmesiyle sonuçlanan Türkbank'ın satış ihalesinden önce, İstanbul polisinin Alaattin Çakıcı ile Korkmaz Yiğit'in ilişkisi olduğu yönünde 3 ay içinde 2 uyarıda bulunduğu ortaya çıktı. 
Milliyet'in ele geçirdiği 13 Mayıs 1998 tarihli gizli ibareli ilk uyarı yazısında, işadamı Korkmaz Yiğit ile Alaattin Çakıcı'nın Türkbank'ın alımıyla ilgili ortak hareket ettikleri ve banka ihalesine katılan diğer şirketlerin tehditle yıldırıldığı, bu amaçla bazı iş adamlarına saldırıda bulunulacağı bilgisine ulaşıldığına dikkat çekildi. 
İstanbul Emniyet Müdürlüğü'nün Emniyet Genel Müdürlüğü'ne gönderdiği yazıda şu bilgiler yer alıyor 
"Yerli ve yabancı kuruluşlarının Türkbank'ı almak için müracaat ettikleri, geçmiş dönemde Türkbank'ın satın alınmasını engellemek amacıyla Alaattin Çakıcı'nın, Korkmaz Yiğit'le anlaştığı, dostluklarının eskiye dayandığı, Yiğit'in ihalede yalnız kalarak, bankanın alınmasını sağlamayı amaçlayarak, çeşitli girişimlerde bulunacağı bilgisi gelmiştir." 

Silahlı eylem olabilir 
Bankanın her türlü yasadışı para trafiğinde kullanılacağı anlatılan belgede, Çakıcı ve benzeri organize suç örgütü liderinin banka sahibi olma, olamadıkları takdirde banka sahipleri ve finans sektörü içinde faaliyet gösteren şahıslarla yakın ilişkiler kurma çabası içinde oldukları bildirildi. Bunun da, yurtiçi ve dışında ticari ve sosyal anlamda hareket alanlarını artırmak, her türlü para hareketlerini kanuni işlemler çatısı altında gerçekleştirmek, ekonomik ve siyasi ilişkilerinde denge unsuru olarak kullanmak gibi sebeplerle istendiğine dikkat çekildi. 
Çakıcı'nın Yiğit tarafından bankanın alınması için ihaleye katılan diğer kuruluşların sahiplerine karşı her türlü tehdit ve şantaj unsurunu kullanacağı hatta korkutmak amacıyla silahlı eyleme tevessül edeceği de değerlendirildi. 

İkinci uyarı haziranda 
Dönemin İstanbul Emniyet Müdürü Hasan Özdemir'in imzasını taşıyan belgenin gönderilmesinden sonra, benzeri bilgileri taşıyan ikinci bir yazı 8 Haziran'da yeniden Genel Müdürlüğe iletildi. 
İkinci uyarıdan 10 gün sonra Çakıcı'nın talimatıyla hareket ettiği öne sürülen 9 kişi, Yalova'da askeri depodan çaldıkları lav ve roketatarla ihaleye girmeyi düşünen Çukurova Holding'in sahibi Mehmet Emin Karamehmet'e saldırı düzenlemeye hazırlanırken yakalandı. Tüm bu uyarılara rağmen 4 Ağustos'ta yapılan ihaleyi Yiğit kazandı. 

Kimseye güvenemedik 
Dönemin iki polis şefi, "Mafyanın ilişkileri çok yönlüydü, siyasi ve ticari hedefleri vardı. Herkesle bağlantı kurduklarından kimseye güvenemiyorduk. İşleyiş tersine dönmüştü. Bizim aracılığımızla bilgilendirilmesi gereken yetkililere bizden önce bilgi veriliyor, bu bilgiler de daha sonra bize iletiliyordu" diye yakındı. 


</TEXT>
</DOC>
