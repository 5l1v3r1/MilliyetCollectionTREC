<DOC>
<DOCNO> 235814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/29/son/sondun13.html </URL>
<DATE> 2004/04/29/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Freedom House 71 ülkede basın özgürlüğü yok 
</HEADLINE>
<TEXT>

     ''Freedom House'' Özgürlük evi adlı Amerikan insan hakları kuruluşu, dün yayınladığı raporda, 2003 yılında başta İtalya, Rusya ve Bolivya olmak üzere ''dünyada basın özgürlüğünün kötüye gittiğini'' açıkladı. 
     Ülkelerin, ''özgür basını olan'', ''kısmen özgür basını olan'' ve ''basını baskı altında olan'' şeklinde 3 kategoriye ayrılarak değerlendirildiği raporda, aralarında Bolivya, Rusya ve İtalya'nın da yer aldığı 10 ülkede gerileme kaydedildiği belirtildi. 
     Raporda, Kenya ve Sierra Leone'nin de üçüncü kategoriden ikinci kategoriye geçtiği kaydedildi. 
     Kuruluşun İcra Direktörü Jennifer Windsor, dünyada insanların yavaş yavaş ülkelerinde özgür bilgiye ulaşmaya başladığını belirtti. 
     Çalışmaya katkıda bulunan Karin Deutsch Karlekar, İtalya Başbakanı Silvio Berlusconi'nin RAI televizyonunu uygunsuz etkileyebileceğini söyledi. 
     Karlekar, ''Bu durum, 3 özel televizyon kanalına sahip Berlusconi'nin dev basın imparatorluğu tarafından yaratılan dengesizliğin hakim olduğu medya çevresiyle ilgili endişeyi daha da artırıyor'' ifadesini kullandı. 
     2002'de 3. kategoride yer alan Rusya'daki basın özgürlüğünde daha da gerileme olduğu belirtilen raporda, 2003'te Kremlin'in görsel basının tamamı üzerindeki kontrolünü sağlamlaştırdığı, başta Çeçenistan olmak üzere hassas konularda eleştirel basını engellemek için mali baskılar bile uygulandığı bildirildi. 
     Raporda, Irak'ta Saddam Hüseyin rejiminin devrilmesinden sonra yüzlerce yeni yayının başladığı, Iraklıların artık internet kullanabildiği ve ülkede kısıtlama olmaksızın yabancı televizyon programlarının seyredilebildiğine işaret edildi. 
     Irak'ta güvenliğin olmaması nedeniyle en az 13 gazetecinin öldürüldüğü belirtilen raporda, bu ülkede, kaydedilen etkileyici ilerlemelere rağmen, basın özgürlüğü olmadığı ifade edildi. 
     Rapora göre, incelemeye alınan 193 ülkeden 73'ü basın özgürlüğüne saygılı. 49 ülke kısmen basın özgürlüğüne saygı duyarken, 71 ülkede basın özgürlüğü yok. 
     Raporun ayrıntıları ''www.freedomhouse.org research pressurvey.htm'' adresindeki sitede yer alıyor. 
     
</TEXT>
</DOC>
