<DOC>
<DOCNO> 241252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/19/son/sonyas09.html </URL>
<DATE> 2004/05/19/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Truva Atı'nı yapma fikri bir "nalbantınmış"... 
</HEADLINE>
<TEXT>

     ''Truva-Troy'' adlı gişe rekorları kıran filme de konu olan Truva Atı'nı yapma fikrinin bir ''nalbanta'' ait olduğu ortaya çıktı. 
     Lindsay Clarke'ın kaleme aldığı ve Bilgi Yayınevi'nden okurla buluşan ''Truva-The War at Troy'' adlı kitap, Truva Savaşı ve Aşil ile ilgili bilinmeyen gerçeklere ışık tutuyor. 
     Smyrnalı Homeros'un ''İlyada'' destanında geçen Truva Savaşı'na ışık tutan kitabın destandan ve ''Truva'' filminin senaryosundan farkı, savaşa yol açtığı varsayılan tanrıçaların güzellik yarışmasından çok önce, yani kahramanların soylarının ve Truva kentinin geçmişiyle başlaması. 
     Batı edebiyatının temeli sayılan ''İlyada'' destanını ''akıcı, anlaşılır ve büyük bir zevkle okunur'' hale getiren kitap, destandaki tüm olay ve yan öyküleri, yarı tanrı kahramanların geçmişlerini, tanrılar arasındaki çekişmeleri, iki düşman ordunun lider savaşçıları arasındaki anlaşmazlıkları işliyor ve bunlara politik ve ekonomik durumun ayrıntıları gibi önemli ögeler ekliyor. 
     
     NALBANTIN FİKRİ 
     Kitaba göre, sinemaseverlerin ilgiyle izlediği, gişe rekorları kıran ''Truva'' filmine de konu olan Truva atını yapma fikrini, ''Prylis'' isimli bir nalbant Odysseus'a verdi. 
     Prylis, kuşatmanın son günlerinde ateş başında oturduğu sırada, yanında çocuğu için at heykelciği yontan bir arkadaşından esinlendi. 
     ''Ölümlü erkeklerin en güzeli'' kabul edilen Paris ise Kral Priamos'un oğlu olduğunu öğrenmeden önce yıllarca dağlarda boğa çobanlığı yaptı. 
     Paris, tanrıçaların önüne serdiği ''iktidar'', ''bilgelik'' ve ''aşk'' olarak sunduğu üç seçenekten ''aşkı'' seçtiği için olaylara yol açarken, kahraman Aşil'in annesi ise ondan önceki altı oğlunu tanrılara kurban eden bir cani. 
     
     ''ALINGAN TANRI'' AŞİL 
     Tüm dünyada kapalı gişe oynayan ''Truva'' filminin ünlü aktör Brad Pitt tarafından canlandırılan baş karakteri Aşil ise filmde gösterilmeyen değişik özelliklere sahip. 
     İçinde hem iyiyi, hem de kötüyü barındıran, gururlu, yiğit Aşil'in ilginç özellikleri, bu olumlu yönlerine karşın ''alıngan'' ve bir o kadar da ''zalim'' oluşu. 
     
</TEXT>
</DOC>
