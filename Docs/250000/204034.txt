<DOC>
<DOCNO> 204034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/24/dunya/adun.html </URL>
<DATE> 2003/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Transfere yeşil ışık 
</HEADLINE>
<TEXT>

   KKTC'deki birinci parti CTP'nin lideri Talat, meclisteki kilidi açabilmek için milletvekili transferinden söz etti Cumhurbaşkanı Denktaş, transfer seçeneğine 'satılmışlık' dedi 
      SEFA KARAHASAN Lefkoşa 

   
   KKTC'de 14 Aralık seçimlerinin ardından kilitlenen Meclis aritmetiği çerçevesinde hükümet kurma çabası sürerken, dün parti liderleri arasında ilk kez "milletvekili transferi"nin sözü edildi. Seçimden birinci parti olarak çıkan Cumhuriyetçi Türk Partisi'nin CTP lideri Mehmet Ali Talat, Annan Planı'nın karşısında yer alan bloktaki Ulusal Birlik Partisi UBP veya Demokrat Parti'den DP "çözüm isteyen" milletvekillerinin partilerinden ayrılabileceğini söyleyerek, milletvekili transferi yapabileceklerinin sinyalini verdi. UBP ve DP liderleri açıklamaya sert tepki gösterdi, KKTC Cumhurbaşkanı Denktaş ise milletvekili transferini "satılmışlık" olarak nitelendirdi. 
   KKTC Cumhurbaşkanı Rauf Denktaş, dün Meclis'e girmeye hak kazanan 4 siyasi partinin liderlerini kabul ederek hükümet kurma çabaları çerçevesinde ikinci tur görüşmelerini yaptı. Denktaş'ı Lefkoşa'daki makamında ziyaret eden CTP Genel Başkanı Mehmet Ali Talat, görüşmenin ardından yaptığı açıklamada, Ankara ile Denktaş arasındaki görüş ayrılıklarının artması halinde, UBP ve DP'de çatlaklar olabileceğini, çözüm isteyen milletvekillerinin partilerinden ayrılabileceğini söyledi. Dışişleri Bakanı Abdullah Gül'ün "Partiler milletvekili transferi yapmamalı" açıklamasının anımsatılması üzerine de Talat, "Gül, bu açıklamayı durup dururken yapmamıştır, gazetecilerin soruları üzerine yapmıştır" dedi. 
   
   'Çatlak hayal' 
   Talat'tan sonra Cumhurbaşkanlığı'na gelen UBP Genel Başkanı ve Başbakan Derviş Eroğlu, "UBP'de çatlak yok. Herhangi bir partiye göz kırpan bir milletvekili de yok" diyerek Talat'a yanıt verdi. KKTC Cumhurbaşkanı'yla görüşen DP Genel Başkanı Serdar Denktaş da, "DP milletvekilleri arasında bir çatlak olmasını bekliyorsa hayal gücü yüksek. Talat, milletvekillerini zan altında bırakacak açıklamalar yapmaktan vazgeçmeli" diye konuştu. KKTC Cumhurbaşkanı Denktaş ise, parti liderleriyle görüşmesinin ardından yaptığı açıklamada, "satılmışlık" olarak nitelendirdiği milletvekili transferini tasvip etmediğini belirtti. 
   Seçimlerde, Annan Planı karşıtı sağ blokta yer alan UBP 18, DP 7 sandalye, karşı blokta yer alan CTP 19, BDH ise 6 sandalye kazandı. 50 sandalyelik Meclis'te, 25'e 25 bir denge oluştu. Hükümetin güvenoyu alabilmesi için 26 milletvekili gerekiyor. Bu arada Denktaş, cuma günü, parlamentoda yapılacak olan yemin töreninin ardından, hükümeti kurma görevini vereceğini açıkladı. 
   
   
   
   
</TEXT>
</DOC>
