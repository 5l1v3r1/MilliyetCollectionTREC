<DOC>
<DOCNO> 211980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/29/son/sonspo12.html </URL>
<DATE> 2004/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş savunması çöktü... 
</HEADLINE>
<TEXT>

     Beşiktaş, geçen sezonun en az gol yiyen takımı olmasına karşın bu sezon özellikle son maçlarda kalesinde gol görmeden maçlarını tamamlayamıyor. 
     Siyah-beyazlılar, oynadıkları son 3 resmi maçta kalesinde toplam 11 gol görerek sevenlerini üzerken, savunmada oldukça kötü bir performans sergiledi. 
     Ligde ilk yarının son maçında kendi evinde Çaykur Rizespor'dan 3, ikinci yarının ilk maçında olaylı karşılaşmada Samsunspor'dan 4 gol yiyen ''Kara Kartallar'', son olarak Türkiye Kupası'na da dün Gaziantepspor önünde 4 gollü yenilgiyle 3. kademede veda etmek zorunda kaldı. 
     Beşiktaş son 3 resmi maçta kalesinde ortalama 3.66 gol gördü. 
     
     SON 11 RESMİ MAÇTA DA GOL YEDİ 

     Kalede Cordoba ile Ranoldo, Zago, Ahmet Yıldırım ya da Emre'den oluşan savunma hattıyla rakiplerine gol şansı tanımayan Beşiktaş, son maçlarda bu kimliğini yitirdi. 
     Siyah-beyazlılar, 31 Ekim 2003'de BJK İnönü Stadı'nda 0-0 berabere kaldığı Galatasaray maçının ardından yaptığı son 11 resmi maçta da kalesinde gol gördü. 
     ''Kara Kartallar'', bu süre içinde 7'si Birinci Süper Lig, 2'şer tanesi de Avrupa Şampiyonlar Ligi ve Türkiye Kupası olmak üzere toplam 11 resmi maçta kalesinde toplam 21 gol gördü. Beşiktaş'ın bu dönemdeki maç başına gol yeme ortalaması ise 1.9 olarak gerçekleşti. 
     Beşiktaş'ta bu süre içinde kaleyi 7 maçta Cordoba, 3 maçta Ramazan, 1 maçta da her iki kaleci değişmeli olarak korudu. 
     
     SON 11 RESMİ MAÇ 

     Beşiktaş'ın kalesinde gol gördüğü son 11 resmi maç şöyle 
     
     Birinci Süper Lig 

     

Maç Sonuç Kaleci Gençlerbirliği-Beşiktaş 1 - 2 Cordoba Beşiktaş-Konyaspor 1 - 1 Ramazan İzmir'de Fenerbahçe-Beşiktaş 2 - 2 Cordoba Beşiktaş-Adanaspor 2 - 1 Ramazan Akçaabat Sebatspor-Beşiktaş 1 - 2 Cordoba Beşiktaş-Çaykur Rizespor 5 - 3 Cordoba Beşiktaş-Samsunspor 1 - 4 Cordoba-Ramazan      
     Türkiye Kupası 

     

Maç Sonuç Kaleci Beşiktaş-Kocaelispor 2 - 1 Ramazan Gaziantepspor-Beşiktaş 4 - 1 Cordoba      
     Avrupa Şampiyonlar Ligi 

     

Maç Sonuç Kaleci Lazio-Beşiktaş 1 - 1 Cordoba Beşiktaş-Chelsea 0 - 2 Cordoba Almanya'da      
     CORDOBA TEPKİ ALIYOR 

     Siyah-beyazlı takımın kalesini geçen sezon korumaya başlayan Oscar Cordoba, performansıyla siyah-beyazlı takımın lig şampiyonluğunda büyük katkı yapmıştı. 
     Beşiktaş, Cordoba ve Göksel'in yer aldığı kalesinde geçen sezon ligde 34 maçta toplam 21 gol görmüştü. Bu sezon ise geride kalan 18 maçta Cordoba ve Ramazan 19 golü kalesinde gördü. 
     Kolombiyalı kaleci bu sezon ise geçen sezonki istikrarından özellikle son maçlarda oldukça uzak görünüyor. 
     Deneyimli kaleci özellikle son 4 resmi maçtaki hatalarıyla başta Teknik Direktör Mircea Lucescu olmak üzere, siyah-beyazlı camiadan tepki almaya başladı. 
     Ligde Trabzon deplasmanında Akçaabat Sebatspor ile yapılan maçta ayağında topu dolaştırarak inanılmaz bir golü kalesinde gören Cordoba, Samsunspor ile yapılan olaylı maçta kalesinde 4 gol gördükten sonra moralinin bozulduğu gerekçesiyle oyundan alındı. Cordoba, son olarak da Türkiye Kupası 3. kademesinde Gaziantepspor deplasmanında alınan 4-1'lik ağır yenilgide, özellikle 2. gol öncesi büyük hatasıyla yine kenar yönetiminden tepki aldı. 
     
</TEXT>
</DOC>
