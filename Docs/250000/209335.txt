<DOC>
<DOCNO> 209335 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/17/son/sontur26.html </URL>
<DATE> 2004/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Dışişleri Bakanı Gül'den ilginç açıklamalar... 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Kıbrıs sorununun çözümü konusunda şimdiye kadar herkesin Türkiye'yi ve KKTC Cumhurbaşkanı Rauf Denktaş'ı suçladığını belirterek, ''Son bir ay içinde bu imaj yıkıldı. Önümüzdeki günlerde çözümsüzlük isteyenlerin kim olduğu ortaya çıkacaktır'' dedi. 
     ''Türk Dış Politikasındaki Gelişmeler'' konulu konferansta konuşan Gül, Türkiye'nin Haziran ayı sonunda NATO Zirvesi'ne ev sahipliği yapacağını hatırlatarak, zirveye NATO ortakları da dahil olmak üzere toplam 46 ülke liderinin katılacağını bildirdi. 
     Gül, 2004'te İslam Konferansı Dışişleri Bakanları Toplantısı'nın da İstanbul'da gerçekleştirileceğini kaydetti. 
     Konuşmasında İsrail-Filistin ihtilafına da değinen Gül, ''Aslında bu sorunun çözümünün temel parametreleri ortaya konulmuştur Güvenlik içinde bir İsrail ve kendi sınırları içinde yaşayabilir bir Filistin devleti'' dedi. 
     
     SORULAR 
     Abdullah Gül, daha sonra salondakilerin sorularını yanıtladı. 
     ''Annan Planı kabul edilirse Türkiye kesinlikle teslimiyetçi bir politika izlemiş olur. Kıbrıs'ta adil ve kalıcı bir çözüm nasıl bulunacak '' şeklindeki soru üzerine Gül, bu konuda hem geçmişin hem de geleceğin gerçekçi bir analizle değerlendirilmesi gerektiğini söyledi. 
     Gül, Kıbrıs'ta çözümsüzlüğün ne Türkiye'nin ne de KKTC'nin çıkarlarına uygun olduğunu dile getirerek, sorunun çözümü için uğraşılması gerektiğini bildirdi. 
     Kıbrıs'ta Türkiye'nin elinde olmayan bir sürecin yaşandığını ve Rum tarafının AB'ye üye olacağını hatırlatan Gül, çözüm ararken bunların da göz önünde bulundurulması gerektiğini anlattı. 
     Gül, Annan Planı üzerinden müzakerelere başlanacağını ifade ederek, şunları kaydetti 
     ''Plan üzerinde değiştireceğimiz konular var. Bazılarını değiştirmemiz lazım. Kabul edilebilir bir hale getirmek için müzakere etmemiz lazım. Bundan, inanmadığımız şeylere 'evet' dediğimiz anlamı çıkmaz. Konuşacaksınız, müzakere edeceksiniz. Rum kesiminin itirazları bizimkinden daha fazla. Oturup samimi bir biçimde bizi ve onları tatmin edecek bir çözüm için gayret sarf edeceğiz. Karşı tarafın uzlaşmaz bir tavrı yüzünden bu iş çözülmezse, o zaman bize hiç kimsenin söyleyecek bir şeyi yoktur.'' 
     
     RUM KESİMİNİN TUTUMU 
     Rum kesiminin oynadığı stratejinin, ''Ben nasıl olsa AB'ye giriyorum. Yeter ki zaman kazanayım'' olduğunu vurgulayan Gül, ''Ümit ederiz ki, onlar da dünya gerçekleri karşısında uzlaşmacı bir yola girerler. Eski hatalarını görürler, anlarlar. Burada tatmin edici bir çözüme çalışırlar. Böyle bir şey olmazsa, kendimizi aldatacak, inanmadığımız, eski günleri ileride aratacak, uzun vadede oradaki Türkleri yok edecek, asimile edecek bir şeye hiçbir zaman 'evet' demeyiz'' şeklinde konuştu. 
     Gül, bir dinleyicinin ''Acaba Yunanistan'ın bütün adada hakimiyeti kurma ve Türkü azınlık haline getirme ideali devam ediyor mu '' sözleri üzerine, ''çözümsüzlük konusunda onların da rahatsız olduğu''nu belirtti. 
     ABD ve AB'den sorunun çözümü konusunda olumlu katkılar beklediklerini de kaydeden Gül, olası bir çözümsüzlük durumunda da Türkiye'nin adadaki hak ve hukukunu sonuna kadar koruyacağını bildirdi. 
     
     İNANMADIĞIMIZ ŞEYLERE 'EVET' DEMEYİZ 
     Gül, başka bir soru üzerine de şunları söyledi 
     ''Şimdiye kadar herkes hep Türkiye'yi, Rauf Denktaş'ı suçladı. Böyle bir imaj oluştu. Bir ay içinde bu imaj yıkıldı, yıkılıyor. Bu ortaya çıkacak. Esas çözümsüzlük isteyenlerin kim olduğu ortaya çıkacaktır. Müzakerelere biz bir görüntü vermek için değil, samimi bir şekilde çözülsün, bitsin diye gideceğiz. AB üyeliği olmasa bile böyle bir sorunun karşılıklı anlayış içinde çözülmesi için gayret sarf edeceğiz. Ama olmazsa da yapacağımız bir şey yok. İnanmadığımız şeylere 'evet' dememizi ne ABD ne de AB bizden beklesin.'' Gül, Ege sorununa ilişkin soru üzerine de şu ana kadar iki ülke bürokratlarının iyi niyet çerçevesinde 30'a yakın görüşme gerçekleştirdiğini kaydetti. 
     
     KONGRA-GEL TERÖR ÖRGÜTÜ 
     PKK-KADEK'in devamı KONGRA-GEL terör örgütüne ilişkin bir soru üzerine de Gül, örgüt üyelerinin bir kısmının hala Irak'ın kuzeyinde bulunduğunu söyledi. 
     ''Irak artık bağımsızlığını kazandığına göre, artık Irak kendi sınırlarını koruyabilir hale geldiğine göre, bünyesinde terör örgütlerine müsaade etmemelidir'' diyen Gül, sözlerini şöyle tamamladı 
     ''Şu anda Irak'taki en büyük siyasi otorite ABD'dir. Bu, şüphesiz ABD'nin sorumluluğu altındadır. Fiiliyatta tatmin edici netice alınamadı. Bu konuda Türkiye'nin kararlılığı kesindir. Türkiye'de nasıl ABD'ye düşman terör örgütü yer edinemezse, şu anda kontrol ettiği Irak topraklarında da ABD, terör örgütü ilan ettiği grubu barındırmamalıdır.'' Gül'e, konuşmasının ardından Avrasya Bir Vakfı Genel Başkanı Şaban Gülbahar tarafından plaket sunuldu. 
     
</TEXT>
</DOC>
