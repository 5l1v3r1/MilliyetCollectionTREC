<DOC>
<DOCNO> 248577 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/17/guncel/axgun02.html </URL>
<DATE> 2004/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Polisin polise baskını adliyelik 
</HEADLINE>
<TEXT>


Bir işadamının "Polisler benden rüşvet alıyor" iddiasıyla harekete geçen polisler, meslektaşlarını gözaltına aldı. Emniyet Müdürlüğü birimleri birbirine düştü 

İSTANBUL Milliyet 

Bir işadamının rüşvet iddiası, İstanbul Emniyet Müdürlüğü'nün iki ayrı büro amirliğine bağlı polis memurlarını birbirine düşürdü. İddiaya göre karşılıklı silahlar çekildi. Polis polisi yakalayıp merkeze götürdü. Ve haksız yere gözaltına alındıklarını öne süren Dolandırıcılık ve Yankesicilik Büro Amirliği'nde görevli iki memur, soluğu Adliye'de alarak, Gasp Büro Amirliği'ndeki meslektaşları ve emri veren müdürleri hakkında İstanbul Adliyesi'ne "Hürriyeti tahdit" suçlamasıyla suç duyurusunda bulundu. 
Cumhuriyet Savcısı Kemal Çalışkan tarafından yürütülen soruşturmaya konu olaylar, iddiaya göre şöyle gelişti 

Polise 'Dur, polis' ihtarı 
Karaköy'de dükk n sahibi M.D.'nin yüksek rütbeli bir emniyet müdürüne, bir polis tarafından arandığını ve rüşvet istendiğini söylemesi üzerine inceleme başlatıldı. Gasp Büro Amirliği bir plan yaptı ve 30 Mart günü işadamıyla polislerin Mecidiyeköy'deki Ali Sami Yen Stadyumu önünde buluşmalarını sağladı. Takip edildiklerinden habersiz olan polisler, M.D.'yi araçlarına bindirdi. Tam hareket ederken de gasp bürosuna bağlı polisler "Dur polis" ihtarıyla aracı durdurdu. İddiaya göre, araçta bulunan ve Dolandırıcılık Büro Amirliği'ne bağlı oldukları öğrenilen Ali Yıldız ve Ali Şahin adlı polisler ile Gasp Bürosu dedektifleri karşılıklı silahlarını çektiler. Yaklaşık yarım saat süren tartışmanın ardından gözaltına alınan iki polis memuru, Gasp Büro Amirliği'ne getirildi. Burada sorgulanan polisler 5.5 saat sonra serbest bırakıldı. 

Polislerden suç duyurusu 
İki polis memuru, kendilerine karşı operasyon düzenleyen ve gözaltında tutan meslektaşları ile emri veren müdür hakkında "Hürriyeti tahdit" suçlamasıyla suç duyurusunda bulundular. Şik yette, resmi bir olayı takip ederken haksız yere gözaltına alındıklarını, kendilerine suçlamayla ilgili açıklama yapılmadığını ve doktor raporu alınmadığını, kayıt tutulmadığını iddia ettiler. 
Savcılık olayla ilgili soruşturmanın sürdüğünü belirtirken, Yankesicilik ve Dolandırıcılık Büro Amiri Vedat Ali Yılmaz, Büyükçekmece Emniyet Müdürlüğü emrine tayin edildi. Ancak İstanbul Emniyet Müdürlüğü, Yılmaz'ın atamasının hakkındaki başka iddialarla ilgili olduğunu söyledi. Üst düzey bir emniyet yetkilisi, "Biz, kim olursa olsun, ihbar edilen her konuya bakmak zorundayız. Arkadaşlarımız için böyle bir ihbar geldi, değerlendirdik. Bu konunun altında kimse başka sonuç aramasın" dedi. 


</TEXT>
</DOC>
