<DOC>
<DOCNO> 200372 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/07/son/sondun31.html </URL>
<DATE> 2003/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Rusya'daki seçimlerde Komünist Parti kan kaybediyor 
</HEADLINE>
<TEXT>

     Rusya parlamentosunun alt kanadı Duma seçimlerinin ilk sonuçları, seçimin favorilerinden Komünist Parti'nin kan kaybettiğini gösterdi. 
     Duma için 1999 yılında yapılan seçimlerde oyların yüzde 2.5'lik oranının sayımında, Komünist Parti yüzde 24.33 almışken, bugün yapılan seçimde sayılan oyların yüzde 2.39 bölümünde Komünist Parti ancak yüzde 13.26 oranında oy alabildi. 
     Aşırı Milliyetçi Vladimir Jirinovski'nin liderliğini yaptığı Liberal Demokrat Parti ise 1999 seçimlerinde yüzde 8.9 olan oy oranını bu yıl yüzde 15.61'e çıkarmayı başardı. 
     Rusya'da ekonomik dengesizliğin artmasıyla birlikte sadece yaşlı Ruslar değil, Komünist dönemi pek fazla hatırlamayan genç nesil de Komünist Parti'ye yönelmeye başlamıştı. 
     Ancak, Komünist Parti'nin, aday listelerinin dörtte birine yakın bölümünü, aralarında 5 Yukos petrol şirketinin hissedarlarının da bulunduğu işadamlarına ayırması, parti tabanında geniş tepki toplamıştı. 
     Uzmanlar, Komünist Parti tabanının tepkilerini seçim sırasında göstereceklerini ve Komünist Parti'nin oy oranında ciddi düşüş yaşanabileceğine dikkati çekmişlerdi. 
     Çeşitli yolsuzluklarla suçlanan işadamları için tek çare, milletvekili seçilerek dokunulmazlık zırhına kavuşmak olarak görülüyor. İşadamları, seçildikten sonra, Duma'daki oylamalarda parti tercihinden ziyade kendi çıkarları doğrultusunda hareket ediyor. 
     
</TEXT>
</DOC>
