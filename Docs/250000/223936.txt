<DOC>
<DOCNO> 223936 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/20/spor/spo01.html </URL>
<DATE> 2004/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Hatalar zinciri 
</HEADLINE>
<TEXT>

   Lucescu, Sergen'in verilmeyen golde hakemin, yenilenlerde futbolcularının yanlış yaptığını söyledi, oyuncuların cesaretlerinin iyice kırıldığını ifade etti 
      
   Diyarbakır'ı tebrik 
   BEŞİKTAŞ Teknik Direktörü Lucescu, Diyarbakırspor karşısında kötü oynamadıklarını söylerken, rakiplerini tebrik etti. Yeşil - Kırmızılılar'ın akıl ve hırsla oynadığına dikkat çeken Rumen teknik adam, "Bizim de iyi bir maç çıkardığımızı zannediyorum. Ama yine inanılmaz hatalar yaptık. Böylesine tecrübeli oyuncularımızın bu tür yanlışlar içinde olmaması lazım" diye konuştu. 
   
   'Faul yapmalıydık' 
   SERGEN'İN golünde hakemin yanlış yaptığını da vurgulayan Lucescu, "Eğer bu gol verilseydi durum farklı olurdu" diye konuştu. Diyarbakırspor'un golle sonuçlanan iki kontratağında oyuncularının profesyonelce faul yapması gerektiğini ifade eden Rumen hoca şöyle devam etti "Almış olduğumuz 90 sarı ve kırmızı kartlar nedeniyle artık cesaretleri kalmadı." 
   
   Cordoba'ya sorgulama    BEŞİKTAŞ'IN tecrübeli eldiveni Cordoba'nın, Kolombiya basınına yaptığı açıklamalar başına iş açtı. Başarılı eldivenin, "Fenerbahçe liderliği bileğinin hakkı ile elde etti. Beni asıl korkutan ikinciliğin bile zora girmesi" sözleri, Siyah - Beyazlı yöneticileri ayağa kaldırdı. 
   BAŞKAN Serdar Bilgili'nin, yöneticilerle görüşerek bu açıklamanın doğru olup olmadığının araştırılmasını istediği öğrenildi. Teknik heyetin, Diyarbakırspor maçından önce Cordoba'yı sorguladığı bildirildi. Kolombiyalı kaleci, gazetecilerin konuyla ilgili sorularını ise yanıtlamadı. 
   
   
</TEXT>
</DOC>
