<DOC>
<DOCNO> 220505 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/07/son/soneko09.html </URL>
<DATE> 2004/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Buğday kalitesine göre bölgeler belirlenecek... 
</HEADLINE>
<TEXT>

     Tarım ve Köyişleri Bakanlığı'nın bu yıl uygulamaya koyacağı ''Buğday Kalite Bölgelerinin Belirlenmesi ve Kalite Sınıflarına Göre Üretimin Planlanması Projesi'' kapsamında gıda sanayisinin istediği miktar ve kalitede buğday yetiştirilmesi, buğdayda ithalata son verilmesi hedefleniyor. 
     AA muhabirinin Tarım ve Köyişleri Bakanlığı'nın resmi internet sitesi ''www.tarim-gov.tr'' adresinden edindiği bilgiye göre, Türkiye'de tarım ürünlerinin kalitesi ve standartları üretim bölgelerine göre değişim gösteriyor. 
     Bu kalitedeki değişimin iklim koşulları, çeşit ve yetiştirme tekniğinden kaynaklandığının belirtildiği sitede, tahıl işleyen sanayiinin homojen ve protein oranı uygun derecede yeterli hammadde bulamadığına yer veriliyor. 
     Bu nedenle, büyük firmaların ithalatı tercih ettiği ve yaklaşık 1 milyon tonluk bir buğday ithalatının kaliteli buğday talebini karşılamaya yönelik olarak yapıldığının ifade edildiği sitede, özellikle gıda sanayinin istediği miktar ve kalitede buğday yetiştirilmesi ve buğdayda ithalata son verilmesi için ''Buğday Kalite Bölgelerinin Belirlenmesi ve Kalite Sınıflarına Göre Üretimin Planlanması Projesi'' uygulamaya konulacağı kaydediliyor. 
     Toplam 3 trilyon 350 milyar liraya mal olacak proje kapsamında, kalite değişimine neden olan faktörler ele alınarak Türkiye'de iyi kaliteli ekmeklik, bisküvilik ve makarnalık buğday yetiştirilecek ekolojiler belirlenecek. 
     Farklı bölgelerdeki ürünlerin protein oranı, fiziksel özellikleri ve buğday standardına uygunluğunun araştırılacağı projede, gıda güvenliği ve gıda güvencesinin de sağlanacağı belirtiliyor. 
     Böylece sınıf ve tür karışımının önleneceği ve sanayiinin istediği ürünün yetiştirileceğinin vurgulandığı sitede şu ifadelere yer veriliyor 
     ''Protein oranı yüksek ve standart üretime uygun bölgeler belirlenecek ve bu bölgelerde standart üretim yapılması için yetiştirme tekniği paketlerinin eğitim ve yayımı yapılacak. Bu bölgelerde yetiştirilecek aynı sınıfa giren çeşitler ve bunlara bağlı olarak kalite sınıfları belirlenecek. Proje, Türkiye'de buğday üretimi yapılan başta Orta Anadolu ve geçit bölgeleri ile Trakya ve Marmara Bölgesi, Güneydoğu Anadolu Bölgesi, Çukurova Bölgesi, Ege Bölgesi ile Malatya, Elazığ, Muş ve Denizli yöresinde yürütülecek.'' 
     
</TEXT>
</DOC>
