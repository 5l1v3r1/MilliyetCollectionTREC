<DOC>
<DOCNO> 243468 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/28/spor/ykoksaldi.html </URL>
<DATE> 2004/05/28/ </DATE>
<TIME>  </TIME>
<AUTHOR> Ebru KÖKSALDI  </AUTHOR>
<HEADLINE>
Sezon içi boşluklar 
</HEADLINE>
<TEXT>



2003 - 2004 sezonunu birçok parçalara bölerek değerlendirmek lazım. Dahil olduğum bir kesim için şike - teşvik hengamesi sürpriz değil, Türk futbolunun sonu da gelmiş değil. Sonuçta Ulusoy'un istediği oldu, 6 yıl önce davet ettiği magnumlar sahne aldı. Bu bir yönü. Diğer yönü ise yenilmemeyi çok iyi beceren bir takımın, Beşiktaş'ın, kazanmayı unutacak bir iç buhran yaşaması ve iki takımın birden 8 puanlık farkı kapatarak onları geçmesi. Bu tablo aslında ilginç bir şekilde Avrupa'da iki önemli ligde, İspanya ve Fransa'da da yaşandı. 
Üçüncüsü ise Fenerbahçe'nin şampiyon olması, ki belki de en çok teknik detaya girilecek konu. Fenerbahçe ve futbol alemi, şampiyonluğu bayram şekeri gibi dağıtılan yıldızlardan birini kapmanın ötesine taşımalı. Zira bir kez daha haftalık yapılan ortaya maç yorumlarının sezon sonunda iflas ettiğine şahit olduk. 6-7 ay kulağımızı tırmalayan Tuncay'ın solda oynayamayacağı iddiaları, Tuncay'ın forvet arkası oynayarak 19 golle, 4. sırayı kapması ile sonuçlandı. Bu Daum'a rağmen değil, Daum'un planlarıyla elde edilen bir sonuç. 
Daum, kamuoyunda öngörülen ve kopya çekilen yorumlarla zıtlaşarak bitirdi sezonu. Şüphesiz bunu yapabilmek, hele Fenerbahçe'de hiç kolay değil. Başarının, Fenerbahçe camiasının değişen tavırlarına da bağlı olduğunu söylemek yanlış olmaz. Türk karakterini, bakışını hele futbola çok iyi bilen ve durum idare etme becerisi yüksek Daum bile takıma nüfuz etmeyi seven yönetim, taraftar ve medya üçgeninde kontrolünü kaybedebilirdi. Popülaritesi çok artan Ümit Milli Takım'ın kemik oyuncularının transferi ile taraftar nezdinde tölerans payı yukarılara çekildi. Bu yetmezdi, yetmedi de. Selçuk, Kemal, Ümit, Mahmut yine ıslıklardan, yuhlardan kendini kollayamadı. Fenerbahçeli yazarlar onları hedef gösterdi. Ama bu sefer durum farklıydı. Daum ve ekibinin yarattığı koruma duvarına camia da omuz verebildi. 
Daum'un sezon öncesi Serhat için giriştiği mücadele ve Tomas - Luciano - Nobre tercihleri, rastgele değil, kafasındaki plana uyacak adamları iyi seçebildiğini gösterir. Unutmayalım, çoğunluk Serhat'ın kaybını sadece Galatasaray'a kaptırılacak bir futbolcu açısıyla yorumluyordu. 7 hafta sonunda herkes mutluyken Daum'un tedirginliği ve Tuncay'a gözdağı verir nitelikteki açıklamaları, Tuncay'ın sezonu iyi bir çizgide tamamlayabilmesinde tetikleyiciydi. 
Riskli iç saha takım kurgusuna rağmen, Gençlerbirliği, Galatasaray, Beşiktaş ve Trabzonspor gibi sert, orta sahanın oyunu şekillendirdiği maçlarda kontrollü, blokları yakın tutan bir adamın deli olduğu iddia edilemez. Bu Daum'u ilahi bir varlık da yapmıyor. O iyi bir teknik direktör ve kariyerine paralel işler sergiliyor. Bu bir sonraki yazının konusu. 


</TEXT>
</DOC>
