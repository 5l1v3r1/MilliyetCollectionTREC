<DOC>
<DOCNO> 210435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/22/son/sonspo21.html </URL>
<DATE> 2004/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan basını Emre kendini affettirmeye çalışıyor... 
</HEADLINE>
<TEXT>

     Sıkıntılı bir dönem yaşayan FC İnter, İtalya Kupası'nda 3-1'lik galibiyetle yarı finale yükselerek biraz moral topladı. 
     Siyah-mavililer, dün gece Udinese ile oynanan karşılaşmanın ilk yarısında yine kendi taraftarlarının ıslıklı protestolarıyla karşılaştılar. FC İnter'den Van der Meyde'nin ve Udinese'den Fava'nın gollerinin izlendiği ilk 45 dakika, beraberlikle sonuçlandı. FC İnter'e galibiyeti getiren gollere ise ikinci yarıda Martins ve penaltı sayesinde Cruz imza attı. 
     FC İnter, İtalya Kupası yarı finalinde FC Juventus'la mücadele edecek. Yarı finale yükselen SS Lazio'nun rakibini ise AC Milan-AC Roma maçının sonucu belirleyecek. 
     
     GAZETELERİN EMRE DEĞERLENDİRMELERİ... 

     FC İnter'in Udinese ile oynadığı çeyrek final karşılaşmasında Emre Belözoğlu da 90 dakika boyunca top koşturdu. Kasıklarındaki soruna rağmen büyük bir azimle oynayan Emre'ye, İtalyan basınının bu kez verdiği not 5,5 ila 6,5 arasında değişti. 
     La Gazzetta dello Sport, ''Emre, kendini affettirme arzusu içinde. Koşarak ve azami düzeyde gayret göstererek kısmen bunu başarmış durumda'' diye yazdı. 
     Corriere dello Sport da ''Ceza hücresindeki Emre, takıma neler gerektiğini biliyor. Her şeyi süslemekle uğraşmayan bir İnter lazım. İlk dakikadan itibaren oyundaydı. Uzaktan şut denemeleri yaptı. Kasık sorunları nedeniyle maç sonuna doğru güçten düştü'' yorumunu yaptı. 
     Tuttosport ise Emre'nin performansını şöyle özetledi 
     ''Görüldüğü kadarıyla, pazar günkü aptalca çılgınlığını unutturup kendini affettirmek istiyor. Ama gayretlerini bir semereye dönüştürebildiğini söylemek zor. Buna, orta alandan hareketle rakibin savunmasına sızmaya çalıştığı anlar da dahil.'' 

     
</TEXT>
</DOC>
