<DOC>
<DOCNO> 202930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/18/son/sondun24.html </URL>
<DATE> 2003/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Putin ''Devlet Başkanlığı seçimlerde aday olacağım'' 
</HEADLINE>
<TEXT>

     Rusya Devlet Başkanı Vladimir Putin, Mart ayında yapılacak devlet başkanlığı seçimlerinde aday olacağını açıkladı. 
     Putin, Rus 1. ve 2. kanallarında gösterilen canlı programda, Rus vatandaşlarının sorularını yanıtlarken, devlet başkanlığı seçimlerinde aday olacağını bildirdi. 
     Vladimir Putin, adaylığıyla ilgili önümüzdeki günlerde daha detaylı açıklamanın yapılacağını da belirtti. 
     Putin, daha önce yaptığı açıklamalarda, devlet başkanlığına aday olmak için henüz karar vermediğini söylemiş ve aynı kişinin 3. kez devlet başkanı olabilmesinin demokrasiye aykırı olacağını kaydetmişti. 
     Devlet başkanlığı seçimine ikinci kez katılma kararı alan Putin, 26 Mart 2000'deki seçimde oyların yüzde 52.9'unu almıştı. 
     Kamuoyu araştırmaları, Putin'in halk arasındaki popülaritesinin yüzde 80 civarında olduğunu gösteriyor. 
     
     Saddam döneminde uluslararası terörizm yoktu 

     Rusya Devlet Başkanı Vladimir Putin, Saddam Hüseyin döneminde Irak'ta uluslararası terörizmin söz konusu olmadığını söyledi. 
     Putin, televizyonda canlı yayınlanan bir programda, Irak'ın devrik lideri Saddam Hüseyin'in yakalanmasının bu ülkedeki saldırıları sona erdirip erdirmeyeceği yolundaki bir vatandaşın sorusunu yanıtladı. 
     Rusya'nın ilke olarak ABD'yi uluslararası terörizmle mücadelesinde desteklediğini kaydeden Putin, uluslararası terörizmle mücadelede ABD ile ortak olduklarını kaydetti. Putin, Saddam Hüseyin döneminde Irak'ta uluslararası terörizm olmadığını ifade etti. 
     Bir ülkeye karşı güç kullanımının ancak uluslararası hukukta belirtildiği gibi, BM kararıyla olabileceğini belirten Putin, tarihte büyük imparatorlukların ve devletlerin her zaman kendilerini haklı gördüğünü, ABD'nin bu yanlışa düşmemesini umduklarını söyledi. 
     
</TEXT>
</DOC>
