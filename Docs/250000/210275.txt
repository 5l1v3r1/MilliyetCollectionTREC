<DOC>
<DOCNO> 210275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/22/siyaset/siy05.html </URL>
<DATE> 2004/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜBİTAK'ta ödemeler yeniden düzenlenmeli 
</HEADLINE>
<TEXT>

   Prof. Yetiş, yeni düzenleme gerçekleşene kadar kurumdaki görevli öğretim üyelerine 300 milyon lira ek ödeme yapılacağını belirtti... 
      
   Önceki gün istifalarla sarsılan TÜBİTAK'ın Başkan Vekili Prof. Dr. Nüket Yetiş, kurumda geçici görevle çalışan üniversite öğretim elemanlarına yapılan ödemeler konusunda acilen yeni düzenleme gerektiğini bildirdi. Daha önce açıklama yapan öğretim üyeleri, verilen ek ödemeleri yetersiz bulduklarını belirtmişti. Yetiş, açıklamasında, kurumda geçici görevle çalışan üniversite öğretim elemanlarına yapılan ödemeler konusunda, YÖK Yasası'nın 38. maddesiyle kurumun yasasında farklı hükümler bulunduğunu, geçmişte kurum kanununa göre ödeme yapıldığını belirtti. Bu konuda 1990'dan bu yana ikazlar yapıldığını ifade eden Yetiş, Danıştay'dan alınan görüşte YÖK Yasası'na göre ödeme yapılması gerektiğinin belirtildiğini anımsattı. 
   
   81 kişiyi ilgilendiriyor 
   Yetiş, bu konuda hukuki bir boşluk bulunduğunu, bunun mahkeme ya da yasa tarafından doldurulması gerektiğini belirtti. Acilen yeni bir düzenleme gerektiğini ifade eden Yetiş, kurumda bu sorunun kendisi de dahil olmak üzere 81 kişiyi ilgilendirdiğini dile getirdi. 
   Yetiş, yeni düzenleme yapılıncaya kadar ikinci görev olarak TÜBİTAK'ta görev alanlara üniversiteden aldıkları aylığa ek olarak yaklaşık 300 milyon lira dolayındaki ikinci aylık ödemesi yapılacağını kaydetti. 
   
   
</TEXT>
</DOC>
