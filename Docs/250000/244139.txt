<DOC>
<DOCNO> 244139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/31/son/sondun15.html </URL>
<DATE> 2004/05/31/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Bağdat'ta bomba yüklü bir araç infilak etti 4 ölü, 21 yaralı 
</HEADLINE>
<TEXT>

     Irak'ın başkenti Bağdat'ın işlek caddelerinden birinde meydana gelen patlamada 4 kişinin öldüğü, 21 kişinin yaralandığı bildirildi. 
     AFP muhabiri, patlamanın olduğu Hartiye mahallesinde sokakta 2 ceset gördüğünü belirtti. 
     Bağdat'taki Yarmuk hastanesinden doktor Adil Bedevi de, hastaneye biri kadın, biri çocuk olmak üzere iki kişinin cesedinin getirildiğini kaydetti. 
     Ambulanslar ve itfaiye ekiplerinin bulunduğu olay yerinin etrafının Amerikan askerlerince kordon altına alındığı, toplanan kalabalığın koalisyon aleyhinde sloganlar attığı, askerlerin kalabalığı dağıtmak için havaya ateş açtığı belirtildi. 
     Bağdat'ın batı mahallelerinden birinde meydana gelen olayda, bomba yüklü en az bir aracın infilak ettiği açıklanmıştı. 
     Amerikalı bir asker, olayın patlayıcı yüklü araçla düzenlenmiş bir saldırı olduğuna inanıldığını söylemiş, Iraklı görgü tanıkları, roket veya havan topuyla saldırı düzenlenmiş olabileceğini ifade etmişti. 
     
</TEXT>
</DOC>
