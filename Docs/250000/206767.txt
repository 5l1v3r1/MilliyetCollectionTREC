<DOC>
<DOCNO> 206767 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/06/son/sondun29.html </URL>
<DATE> 2004/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC hükümetini arıyor... CTP, DP'nin yanıtını bekliyor... 
</HEADLINE>
<TEXT>

     KKTC'de 14 Aralık'ta yapılan milletvekilliği genel seçimlerinin ardından Cumhuriyetçi Türk Partisi CTP Genel Başkanı Mehmet Ali Talat başkanlığında bir hükümet kurmaya yönelik çalışmalar sürerken, yeni koalisyonun oluşumu kilit parti konumundaki Demokrat Parti'ye DP endekslendi. 
     CTP Genel Başkanı Mehmet Ali Talat'ın ortaklık teklifini dün akşam Parti Meclisi'nde değerlendiren Demokrat Parti'de, bugün de değerlendirmeler sürecek. Demokrat Parti'nin dün akşamki toplantısıyla ilgili herhangi bir açıklama yapılmazken, DP Genel Başkanı, Devlet Bakanı ve Başbakan Yardımcısı Serdar Denktaş temaslarını sürdürüyor. 
     Demokrat Parti'nin yanıtını bekleyen Cumhuriyetçi Türk Partisi de bugün yetkili organlarını toplantıya çağırdı. 
     CTP önce saat 15.00'de Merkez Yönetim Kurulu'nu toplayacak. Meclis Grubu'nun saat 17.30'daki toplantısının ardından saat 19.30'da da Parti Meclisi toplanacak. 
     
     DERVİŞ EROĞLU, SERDAR DENKTAŞ'LA GÖRÜŞTÜ 
     Bu arada Ulusal Birlik Partisi UBP Genel Başkanı ve Başbakan Derviş Eroğlu ile Demokrat Parti DP Genel Başkanı, Devlet Bakanı ve Başbakan Yardımcısı Serdar Denktaş, Başbakanlıkta 50 dakika süren baş başa bir görüşme yaptı. 
     Serdar Denktaş, başbakanlıktan ayrılırken gazetecilerin ısrarlı soruları üzerine, hükümete katılmaları konusunu değerlendirmeye devam ettiklerini söylemekle yetindi. 
     Başbakan Eroğlu da basına bir açıklama yapmadı. 
     
</TEXT>
</DOC>
