<DOC>
<DOCNO> 207544 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/09/son/soneko46.html </URL>
<DATE> 2004/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Otomotiv sanayii 2003'te üretim ve ihracat rekoru kırdı... 
</HEADLINE>
<TEXT>

     Türk otomotiv sanayii, 2003 yılında üretim ve ihracat rekorları kırdı. 
     Sektörün motorlu taşıt aracı üretimi geçen yıl yüzde 54 artışla yarım milyonu adedi aşarak, 3 bin 672'ye yükseldi. 
     Araç ihracatı yüzde 35 artışla 347 bin 119'a, sektörün yan sanayi ile birlikte sağladığı ihracat cirosu da yüzde 50 artışla 6 milyar 518 milyon 61 bin 207 dolara ulaştı. 
     Otomotiv Sanayii Derneği'nden OSD yapılan açıklamaya göre, iç pazardaki talebin canlanmasının yanında ihracatın da artması, sektörü rekorlara taşıdı. 
     Otomobil üretimi geçen yıl 2002'ye göre yüzde 44 artışla 294 bin 116 adet oldu. Ticari araç üretimi minibüste yüzde 122, büyük kamyonda yüzde 86, kamyonette ve otobüste yüzde 67, midibüste yüzde 55, küçük kamyonda yüzde 3 artış gösterdi. 
     2003 yılı traktör üretimi, iç pazardaki talebin yanı sıra ihracatın da artışı ile 2002 yılına göre yüzde 170 büyüyerek, 28 bin 784 adet oldu. 
     
     İHRACAT 
     Sektörün 2002 yılında toplam 257 bin 775 adet olan taşıt araçları ihracatı, geçen yıl yüzde 35 artışla 347 bin 119 adede ulaştı. 
     Geçen yıl ihraç edilen araçların 213 bin 587'sini otomobiller oluşturdu. Otomobil ihracatındaki artış yüzde 26 oldu. 
     Ticari araç ihracatı da yüzde 52 artışla 133 bin 2 adede yükseldi. Traktör ihracatı da yüzde 186 artarak, 11 bin 915 adedi buldu. 
     Uludağ İhracatçı Birlikleri'nin verilerine göre, 2003 yılında sektörün ihracat cirosu önceki yıla göre yüzde 50 artışla 6 milyar 518 milyon 61 bin 207 dolara ulaştı. 
     Toplam ana sanayi ihracatı yüzde 69 artışla 4 milyar 127 milyon 918 bin 825 dolar, yan sanayi ihracatı yüzde 26 artışla 2 milyar 390 milyon 142 bin 382 dolar olarak gerçekleşti. 
     Üretici kuruluşlardan Oyak Renault'un otomobil ihracatı 97 bin 794 adede çıkarken, Tofaş 40 bin 899 adet otomobil ve 41 bin 695 adet hafif ticari araç olmak üzere toplam 82 bin 594 adet hafif araç, Ford Otosan 78 bin 814 adet hafif ticari araç, Toyota ise 61 bin 134 adet otomobil ihraç etti. 
     
     SATIŞLAR 
     Geçen yıl toplam satışlar 395 bin 600 adede, otomobil satışları da 227 bin 200 adede yükseldi. 
     2002 yılına göre, toplam otomobil satışları yüzde 151, yerli otomobil satışları yüzde 106, ithal otomobil satışları ise yüzde 179 gibi yüksek bir oranda arttı. Otomobilde ithalatın pazar payı yüzde 68 oranında gerçekleşti. 
     
</TEXT>
</DOC>
