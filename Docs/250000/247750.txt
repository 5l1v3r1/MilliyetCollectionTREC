<DOC>
<DOCNO> 247750 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/14/son/soneko14.html </URL>
<DATE> 2004/06/14/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Borsa bu hafta hangi konuları izleyecek 
</HEADLINE>
<TEXT>

     Borsa'da bu hafta, IMF heyetinin 8. gözden geçirme çalışmaları, Hazine ihaleleri, İslam Konferansı Örgütü Dışişleri Bakanları Toplantısı ile Avrupa Birliği Devlet ve Hükümet Başkanları Zirvesi'nden gelecek Türkiye'ye yönelik açıklamalar yakından izlenecek. 
     Gedik Yatırım Menkul Değerler tarafından hazırlanan haftalık strateji raporunda, İMKB Ulusal 100 Endeksi'nin geçen hafta 43.69 puan gerileyerek, 17,664.46 puandan kapandığı ve ortalama işlem hacminin 383 milyon dolar seviyesinde gerçekleştiği kaydedildi. 
     Bu hafta 3 aylık bilançoların hisse bazındaki yansımalarının görülebileceği dile getirilen raporda, şu görüşlere yer verildi 
     ''Avrupa Parlamentosu seçimlerinin yanı sıra 17-18 Haziran'daki AB Zirvesi sonrasında sonuç bildirgesinde Türkiye'ye yönelik açıklamaların etkili olması beklenebilir. 
     İstanbul'da yapılacak olan İKÖ Zirvesi'nden gelecek açıklamaların yanı sıra FED raporunun piyasalardaki algılamasının önemli olacağını düşünüyoruz. 
     Ayrıca IMF'nin 8. gözden geçirme çalışmalarının devam ediyor olması ve 2005 Şubat'ında sona erecek olan stand-by'ın ne şekilde sürdürüleceği de piyasalar açısından önemli olacaktır.'' Raporda, endeksin geçtiğimiz haftayı 17,500 puanın üzerinde kapatmasının olumlu olarak değerlendirilebileceği belirtilerek, geri çekilmelerde ilk destek noktasının 17,500 puan, kısa vadeli hareketli ortalamaların üzerine yükselen endeks için ise ilk direncin 18,300 seviyesinde bulunduğu kaydedildi. 
     
     HAZİNE İHALELERİ 

     Hazine tarafından bugün, 91 gün vadeli Türk Lirası cinsinden referans bono ihalesi yapılacak. 
     Yarın ise 3 ayda bir değişken faiz ödemeli Türk Lirası cinsinden devlet tahvili ile 385 gün vadeli Türk Lirası cinsinden iskontolu devlet tahvili ihalesi gerçekleştirilecek. 

     
</TEXT>
</DOC>
