<DOC>
<DOCNO> 231949 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/16/son/sondun20.html </URL>
<DATE> 2004/04/16/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Sadr ABD'yi tehdit etti Hayal edemeyeceğiniz bir yanıt alırsınız 
</HEADLINE>
<TEXT>

     Iraklı Şii lider Mukteda El Sadr, ABD'yi, ''kendisini yakalamaya ya da öldürmeye çalışmaması, aksi takdirde hayal edemeyeceği bir yanıtla karşılaşacağı'' yolunda tehdit etti. 
     Sadr, Lübnan'da yayımlanan Essefir gazetesinde çıkan demecinde, ''Beni öldürme ya da yakalama tehditleri, zayıflıklarının bir sonucudur'' dedi. 
     ''Ölmekten korkmadığını'' söyleyen Sadr, Irak'ı kurtarmak ve demokrasiyi yaymak için okyanusları aşan ABD'nin, bu ülkeyi kurtarmak yerine işgal ettiğini, altyapısını bozduğunu ve halkı arasında korku ve panik yaydığını'' ileri sürdü. 
     Sadr, ''Irak halkının yeniden ayağa kalkmasının, ülkelerini kurtarma ve birliğini koruma seçeneğinden yana olduklarını gösterdiğini'' belirtti. 
     
     ABD'nin şartı görüşmelere kesin engel 
     Irak'taki koalisyon güçleriyle dolaylı görüşmelere hazır olduğunu söyleyen radikal Şii lider Mukteda Sadr ile büyük ayetullahların Merce-i Taklit'in , görüşmelerle ilgili koalisyonun koyduğu bir şartın ''görüşmelere kesin engel niteliğinde olduğunu'' düşündüğü bildirildi. 
     Hüdayir Cafer el Huzai adlı bir arabulucu yardımcısı, Amerikan tarafının görüş açısını dün Necef'te Şii tarafına anlattıklarını, Şii tarafının, Amerikan yönetimindeki koalisyonun koyduğu şartlardan birinin, ''görüşmelere kesin engel niteliğinde olduğu'' kanısına vardığını belirtti. El Huzai, bu şartın ne olduğunu açıklamayı reddetti. 
     El Huzai öte yandan, Merce-i Taklit'in atadığı arabulucu Abdülkerim el Aanzi'nin, Sadr ve Iraklı Şii Büyük Ayetullah Ali Hüseyin Sistani'nin oğluyla Necef'te biraraya geldiğini kaydetti. 
     Sistani, Irak'taki Şii büyük ayetullahların Merce-i Taklit en güçlüsü ve Necef Medresesi'nin başı olarak kabul ediliyor. 
     
</TEXT>
</DOC>
