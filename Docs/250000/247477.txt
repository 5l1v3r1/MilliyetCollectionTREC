<DOC>
<DOCNO> 247477 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/13/siyaset/axsiy01.html </URL>
<DATE> 2004/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Tesadüfün böylesi 
</HEADLINE>
<TEXT>


İstanbul Büyükşehir Belediyesi'ne bağlı 18 şirketin ihalelerine onay veren makamın başına, şirketleri kamu ihalelerinden men edilen Mangan getirildi 

Şenol Demirci İstanbul 


İstanbul Büyükşehir Belediyesi'nin, katrilyonluk bütçesi bulunan 18 şirketinin bağlı olduğu Kaynak Geliştirme ve İştirakler Dairesi Başkanlığı'na yaklaşık 40 gün önce atanan Mihmail Mangan'ın iki şirketinin, "belediye ihalesine fesat karıştırma" suçundan bir yıl kamu ihalelerine katılamama cezası aldığı ortaya çıktı. 
Bu görevinden önce de Başbakanlık'ta "müşavir" olan Mangan, Başbakan Recep Tayyip Erdoğan'ın belediye başkanı olduğu dönemde belediyenin asfalt şirketi İSFALT'ın genel müdürüydü. Daha sonra ticarete atılarak "Mim Doğal Kaynaklar" ve "Asfaltsan" isimli şirketleri kurdu. Mangan'ın genel müdür olduğu dönemde İSFALT'a ait Ümraniye Asfalt Fabrikası'nı satın alan Muhittin Adıbelli de, Asfaltsan'a ortak oldu. 
Mangan'ın girdiği ihalelerden biri, 2000'deki Sultanbeyli Belediyesi'nin moloz toplama ve taşıma işiydi. Teklif veren üç şirketten ikisinin sahibi olan Mangan'ın "Mim Doğal Kaynaklar" şirketi ihaleyi aldı. 
Bir ihbar üzerine Mülkiye müfettişleri ihaleyle ilgili soruşturma başlattı. Müfettişlerin raporuna göre, Mangan'ın iki şirketiyle ihaleye girmesi yasalara aykırıydı. Raporda, hak edişi alınan işlerin yapıldığına dair kanıtlar sunulamadığına dikkat çekilerek, "Yapılan teknik hesaplamalarda 32 milyar 281 bin 206 lira fazla ödeme yapıldığı net olarak ispat edilmiştir" denildi. Ayrıca işte kullanılacağı bildirilen 18 kamyondan iki aracın plakalarının trafiğe verilmediği, ikisinin kaydının mevcut olmadığı, birinin de otomobil çıktığı belirlendi. İçişleri Bakanlığı da, rapor doğrultusunda 21 Ocak 2003'ten itibaren bir yıl geçerli olmak üzere şirketleri bir yıl süreyle kamu ihalelerinden men etti. Mangan'ın şirketinin, Ankara 2. İdare Mahkemesi'ne yaptığı yürütmenin durdurulması başvurusu da reddedildi. 

Onay makamı 
Kaynak Geliştirme ve İştirakler Daire Başkanlığı Ulaşım A.Ş, İGDAŞ, İDO, İSFALT, İSTAÇ gibi belediye şirketlerinde, belediyenin pay sahipliğinden doğan yasal haklarının korunmasını, iştiraklerin ekonomik ve verimlilik esaslarına göre idaresi, planlaması, programlanması ve işlenmesini sağlamakla görevli. Bağlı şirketlerin tüm ihaleleri ve harcamaları onay makamı olarak Daire Başkanlığı'ndan geçiyor. 

'Etik dışı bir şey varsa söyleyin' 

Konuyla ilgili sorularımızı yanıtlayan Mihmail Mangan, "Sultanbeyli Belediyesi'nin 5 tane 30'ar milyar liralık işi mevzu. Bunların bizim için kıymeti harbiyesi yok. İşleri taşeronlara yaptırdık. Kendimizi savunamamaktan alınmış cezadır. Bileğimizin hakkıyla çalışıp bir noktaya geldik. Şirketlerimiz ceza almış olabilir ama icraatlarımızda etik dışı bir şey görebiliyorsanız buyrun söyleyin. Suç şirketlerle ilgilidir, kişisel değildir" dedi. 
Mangan, Asfaltsan'a Adıbelli'nin ortak olmasının da iyi niyetle değerlendirilmesini istedi. 


</TEXT>
</DOC>
