<DOC>
<DOCNO> 220007 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/05/son/sondun35.html </URL>
<DATE> 2004/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunanistan'da seçim yarışı nefes nefese... 
</HEADLINE>
<TEXT>

     Yunan seçmenlerinin ülkeyi 4 yıl yönetecek partiyi seçecekleri güne 48 saat kalmasına rağmen Yunanistan'da halen hiçbir partinin taraftarları erken zafer çığlığı atma güvenini kendilerinde bulamadılar. 
     Seçim yasakları başlamadan önce yapılan anketlerin erken genel seçimlerin yapılacağı 7 Mart Pazar gününü zaferle bitirecek partinin ana muhalefet partisi Yeni Demokrasi YDP olduğu sonucunu vermesine rağmen, Atina'daki siyasi gözlemciler, bir hafta önceki anketlerin verdiği YDP'yi iktidar partisi PASOK'un 3 puan önünde gösteren sonuçları yeterince güven verici bulmadıklarını açıkladılar. 
     Geleneksel olarak destekledikleri parti paralelinde yayın yapan Yunan gazeteleri, bugüne kadar yapılan kamuoyu araştırmalarında, kendilerine yöneltilen sorulara yanıt vermeyenler ile kararsız olduklarını belirten seçmenlerin sonucu belirleyeceği yorumunu yaptılar. 
     Yunanistan'daki genel havanın genel seçimlerden YDP'nin zaferle çıkacağı beklentisini yansıttığını belirten siyasi gözlemciler, Başbakan Kostas Simitis'in PASOK genel başkanlığını Yorgo Papandreu'ya devretmesinden önce mutlak olarak bakılabilecek bu sonucun, şimdi o kadar kesin olmadığı değerlendirmesinde bulundular. 
     Siyasi gözlemciler, Yunanistan'da son 15 yıl içinde iki partili sistemin iyice yerleştiğine de dikkati çekerek, seçimlere katılan diğer partilerin gözlerini 300 sandalyeli parlamentoya girmek için aşılması gereken yüzde 3'lük ülke barajına diktiklerini kaydettiler. 
     
     SEÇİM KAMPANYASI 
     Seçimlerin ardından Yunanistan Cumhurbaşkanı Kostis Stefanopulos'tan hükümeti kurma görevi almaya aday PASOK lideri Papandreu ve YDP Lideri Kostas Karamanlis, seçim kampanyaları boyunca dış politika ve hazırlıklarında ciddi gecikmeler yaşanan olimpiyatlar konularına neredeyse hiç değinmediler. 
     Her iki lider de, Türkiye'nin AB perspektifini desteklediklerini ve Kıbrıs'ta çözümü arzu ettiklerini söylemelerinin ötesinde ne Türk-Yunan ilişkileri ne de son günlerin sıcak konusu Kıbrıs konusunda tartışmaya girdiler. 
     PASOK ve YDP, kampanyalarını işsizliğin azaltılması, emeklilerin yaşam düzeylerinin yükseltilmesi, eğitim, çiftçilere verilecek sübvansiyonların arttırılmasına ilişkin vaadler üzerine kurdular. 
     Her iki parti de, devletin küçültülmesinden ve yerinden yönetimden yana tavır koyarken, YDP'nin baş vaadi, 1981 yılından günümüze, aradaki 1990- 93 yılları arasındaki YDP iktidarı dönemi hariç, Yunanistan'ı yöneten PASOK iktidarındaki '' yolsuzlukların ve AB fonlarının kötü kullanımını'' önleyeceği oldu. 
     PASOK ise her alanda değişiklik, yeni yüzler ve katılımcı demokrasi vaadinde bulundu. 
     Papandreu, son 5 yıllık Dışişleri Bakanlığı görevini de öne sürerek, önümüzdeki dönemde Yunanistan'ın karşısına çıkacak güç diplomasi engellerini aşmada kendi deneyiminin vazgeçilmez olduğu temasını da işledi. 
     Öte yandan, gerek PASOK gerekse YDP, kampanyaları süresince en büyük harcamaları televizyonlarda yayınlattıkları propaganda filmleri için yaptılar. 
     Yunan basını, her iki parti de kesin rakam vermemekle birlikte, kampanya harcamalarının yüz milyonlarca Euro'ya ulaştığının tahmin edildiğini yazdı. 
     
</TEXT>
</DOC>
