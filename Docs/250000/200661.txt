<DOC>
<DOCNO> 200661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/08/son/sontur05.html </URL>
<DATE> 2003/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Acilde çalışan hekimlere, sertifika zorunluluğu... 
</HEADLINE>
<TEXT>

     Sağlık Bakanlığı, acil sağlık hizmeti veren hekimler için sertifika programı başlatıyor. Sertifika almayan hekimler, acil hizmet veremeyecek. 
     Sağlık Bakanlığı Temel Sağlık Hizmetleri Genel Müdür Yardımcısı Rahmi Acar, acil sağlık hizmetlerini iyileştirmek için ''Acil Pratisyen Hekim Sertifika Programı'' başlatacaklarını bildirdi. 
     Acar, 112 istasyonlarında veya hastane acil servislerinde hizmet veren personelin, ocak ayından itibaren, ''Acil Pratisyen Hekim Sertifika Programı''na tabi tutulacağını söyledi. 
     6 günlük eğitimde, dünya standardındaki ''temel acil hekimliği'' programının uygulanacağını ifade eden Acar, bu kapsamda, acil eğitimi konusunda nelere ihtiyaç olduğunu belirlemek üzere 81 ile faks gönderdiklerini, geri bildirimlerde ortaya çıkacak talep ve ihtiyaçlara göre eğitim programı düzenleyeceklerini kaydetti. 
     Afetlerde yapılacak organizasyonlarda kolaylık sağlamak için belirlenen 14 koordinatör ilde hekimlerin 3'erli gruplar halinde eğitime alınacağını bildiren Acar, eğitimi tamamlamayan personelin, 112 istasyonlarında ve hastanelerin acil servislerinde çalışamayacağını bildirdi. 
     Acar, acil çalışanlarının diğer sağlık personeline göre daha riskli görev yaptığını vurgulayarak, sertifika programının Türkiye genelinde tamamlanmasının ardından acil çalışanlarının özlük haklarına ilişkin iyileştirmeye gideceklerini söyledi. 
     Rahmi Acar, 112 istasyonları ve hastanelerin acil servis çalışanlarının erken emeklilik, iş riski tazminatı, özel hizmet tazminatı almaları konusunda düzenleme yapılacağını kaydetti. 
     
</TEXT>
</DOC>
