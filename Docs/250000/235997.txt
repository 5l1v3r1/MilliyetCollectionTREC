<DOC>
<DOCNO> 235997 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/29/son/sontur30.html </URL>
<DATE> 2004/04/29/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
6 yaşındaki çocuğu zehirleyerek öldürdü mü 
</HEADLINE>
<TEXT>

     Sivas'ın Yıldızeli İlçesi'nde, 6 yaşındaki akli dengesi yerinde olmayan, konuşma engelli çocuğa, zehirli bisküvi yedirerek öldürdüğü iddiasıyla müebbet hapis istemiyle tutuklu yargılanan sanık, tahliye edildi. 
     Sivas 2. Ağır Ceza Mahkemesi'ndeki duruşmaya tutuklu sanık Cem Çınar 27 ve avukatı Mecit Çaytarla katıldı. 
     Zehirlenerek hayatını kaybeden 6 yaşındaki Dursun Karadaş'ın babası Haydar Karadaş'ın 48 da müşteki sıfatıyla hazır bulunduğu duruşmada söz alan evli ve bir çocuk babası tutuklu sanık Çınar, maktulün ailesi ile daha önceden fidan kesme yüzünden aralarında husumet bulunduğunu belirterek, kendisine iftira atıldığını iddia etti. 
     Müşteki Karadaş ise sanıktan şikayetçi olduğunu kaydederek, cezalandırılmasını istedi. 
     Maktulün yanında bulunduğu gerekçesiyle tanık olarak dinlenen 3 yaşındaki Burak Babatutmaz ise, sanığı tanımadığını, Dursun'a bisküvi veren kişiyi görmediğini söyledi. 
     Mahkeme heyetine sanığı kastederek ''bunu bırakın gitsin'' diyen 3 yaşındaki Babatutmaz, olay günü annesinin yanında olduğunu kaydetti. 
     Diğer tanık, maktulün ablası Yurdagül Karadaş ise, olay günü Burak Babatutmaz'ın evlerine gelerek, sanık Cem Çınar'ın kardeşini dövdüğünü söylediğini belirterek, bunun üzerine dışarı çıktığını, Çınar'ın kardeşine bisküvi verdiğini, kardeşini de bisküviyi yerken gördüğünü öne sürdü. 
     Sanık Çınar'ın tahliyesine karar veren mahkeme heyeti, maktulün otopsi raporlarının beklenmesi için duruşmayı erteledi. 
     
     OLAY 
     Yıldızeli İlçesi'ne bağlı Yusufoğlan Köyü'nde 19 Mart'ta meydana gelen olayda, yediği bisküviden zehirlenen 6 yaşındaki Dursun Karadaş, kaldırıldığı Cumhuriyet Üniversitesi Tıp Fakültesi Araştırma Hastanesi'nde, 20 Mart'ta hayatını kaybetmişti. 
     Maktulün ailesinin bisküviyi verdiği gerekçesiyle şikayetçi olmasının ardından gözaltına alınan ve çıkarıldığı mahkemece tutuklanan sanık Cem Çınar'ın, TCK'nın ''zehirlemek suretiyle adam öldürmek'' eylemini öngören 449 2. maddesi gereğince müebbet hapsi isteniyor. 
     
</TEXT>
</DOC>
