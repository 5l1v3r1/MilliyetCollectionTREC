<DOC>
<DOCNO> 243979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/30/son/sonsiy02.html </URL>
<DATE> 2004/05/30/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
OHAL'de pişmanlık yasasından 1905 kişi yararlandı 
</HEADLINE>
<TEXT>

     Adalet Bakanı Cemil Çiçek, bugüne kadar çıkarılan 7 pişmanlık yasasından OHAL bölgesinde 1905 kişinin yararlandığını bildirdi. 
     Çiçek'in, CHP Diyarbakır Milletvekili Mesut Değer'in yazılı soru önergesine verdiği yanıta göre, 1985, 1988, 1990, 1992, 1995, 1999 ve 2000 yıllarında toplam 7 pişmanlık yasası çıkarıldı. OHAL Bölgesi'ndeki illerde başvuruda bulunanlardan 1905'i pişmanlık yasalarından yararlandı. 
     Bingöl, Bitlis, Diyarbakır, Elazığ, Mardin, Muş, Siirt, Tunceli, Van ve Erzurum illerinde başvuruda bulunarak pişmanlık yasalarından yararlananlardan büyük bölümü kayıtlı olduğu illerde yaşamayı sürdürüyor. Bunlardan hiç biri adi bir suç işlemedi ve sadece 2'si terör örgütüne geri döndü, bir diğerinin de örgütle irtibatlı olduğu tespit edildi. 
     Adalet Bakanı Çiçek'in verdiği bilgiye göre, OHAL bölgesindeki illerde pişmanlık yasalarından yararlananların sayısı ve şu andaki durumları şöyle 
     ''Bingöl'de 26 kişi yasadan yararlandı. Bu kişilerden bir kısmı nüfusa kayıtlı oldukları illerde ikamet ediyorlar. Bu kişiler, şahsi güvenlikleriyle ilgili herhangi bir talepte bulunmadılar. Bunlara kimlik değiştirme, yüz estetiği gibi herhangi bir işlem uygulanmadı. Pişmanlık yasalarından yararlandıktan sonra terör örgütlerine tekrar katılana ya da sonradan adi suç işleyenlere ise rastlanılmadı. 
     Bitlis'de ise pişmanlık yasalarından bugüne kadar 54 kişi yararlandı. Bu kişilerin cezaevinden çıktıktan sonraki barınma durumları ve adi suç işleyip işlemedikleri ise bilinmiyor. Bu ilde pişmanlık yasasından yararlananlardan birinin terör örgütüne tekrar katıldığı ifade edildi. 
     Diyarbakır'da başvuruda bulunan 1214 kişi yasadan yararlandırıldı. 
     Elazığ'da başvuranlardan 7 kişi pişmanlık yasasından yararlandı. Bunlardan hiç biri daha sonra adi suç işleyip cezaevine girmedi. 
     Mardin'de de 2 kişi yasadan yararlandı. Midyat İlçesi'nde yapılan başvurulardan ise yasadan yararlanma koşullarına sahip olan çıkmadı. 
     Muş İli'nde ise başvuranlardan 11 kişi pişmanlık yasasından yararlandı. Bu kişilerin ailelerinin yanında ikamet ettikleri, cezaevinden çıktıktan sonra adi suç işlemedikleri ve terör örgütüne tekrar katılanın bulunmadığı belirtildi. 
     Siirt'te 177 kişi pişmanlık yasasından yararlandı. 
     Tunceli'de de 26 kişi yasadan yararlandı. Bunlardan bir kısmının adreslerinin bilinmediği, bir kısmının ise büyük şehirlerde yakınlarının yanında barındıkları kaydedildi. Cumhuriyet Başsavcılığı kayıtlarına göre ise pişmanlık yasasından yararlananlardan biri tekrar örgüte katılırken, bir diğeri ise örgütle irtibatını devam ettiriyor. 
     Van İli'nde ise başvurulardan 2 kişi yasadan yararlandı. Bunların halen ailelerinin yanında ikamet ettikleri ve adi suç işlemediği belirtildi. 
     Van Devlet Güvenlik Mahkemesi Cumhuriyet Başsavcılığına başvuranlardan ise 102 kişinin yasadan faydalandırıldığı, bunlardan yeniden örgüte katılan ya da adi suç işleyerek cezaevine girene rastlanmadığı kaydedildi. 
     Erzurum Devlet Güvenlik Mahkemesi Başkanlığı'na başvuranlardan da 284 kişi pişmanlık yasasından yararlandı.'' 
     
</TEXT>
</DOC>
