<DOC>
<DOCNO> 203569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/21/son/sontur27.html </URL>
<DATE> 2003/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Asgari ücret brüt 507 milyon olmalı 
</HEADLINE>
<TEXT>

     Başbakan Recep Tayyip Erdoğan, ''Türkiye güven ve istikrar ülkesi olarak yarınlara gidiyor'' dedi. 
     Başbakan Erdoğan, işadamları Çetin Gül ve Mustafa Keleşoğlu tarafından Florya'da yaptırılan ''Flyinn Alışveriş Merkezi''nin açılışını yaptı. 
     Erdoğan, açılışta yaptığı konuşmada, alışveriş merkezinin Keleşoğlu ve Gül aileleri tarafından kriz döneminde yaptırıldığını belirterek, bunun önemini vurguladı. 
     Vatandaşlardan asla ümitsizliğe düşmemelerini isteyen Başbakan Erdoğan, ''Türkiye güven ve istikrar ülkesi olarak yarınlara gidiyor'' diye konuştu. 
     Recep Tayyip Erdoğan, göreve geldiklerinde bileşik faizin yüzde 69 olduğunu, şu anda ise 26'ya düştüğünü hatırlattı. Enflasyonun da yüzde 30'dan yüzde 20'lere gerilediğini kaydeden Erdoğan, bu farkların eskiden vatandaşın cebinden çıkarken, şimdi vatandaşın cebine girdiğini söyledi. 
     Erdoğan, Türkiye'nin yurtdışı finans çevrelerinden de yüzde 2.2 gibi çok düşük faizlerle borçlanabildiğini, bu faizlerin de 30 yıl vadeli verildiğini dile getirdi. Bunun, Türkiye'ye güven anlamına geldiğini kaydeden Erdoğan, ''30 yıl size güveniyoruz' deniyor'' diye konuştu. 
     
     ASGARİ ÜCRET 

     Son bir yılda elektrik ve doğalgaza zam yapılmadığını, aksine fiyatların düştüğünü ifade eden Erdoğan, şunları söyledi 
     ''Daha da iyi olacak. Türkiye güçlendikçe, bu gücü biz halkımıza aktaracağız. Bu arada, yeri gelmişken bir konuya değinmek istiyorum. Son günlerde televizyonlarda ve basında bir şey aktarılıyor. O da yanlıştır. Asgari ücreti brüt 475 milyon olarak açıkladığım söyleniyor. Bu yanlıştır, yalandır. Asgari ücret alan bir işçinin işverene maliyeti 427 milyon liradır. Enflasyonu yüzde 20 olarak hesaplarsak, ben, '427 milyonun üzerine yüzde 20 ilave edin', dedim. Bu da 506-507 milyon lira yapar. Bundan sonrasını hükümete bırakın. Hükümet net asgari ücreti vergiden ve SSK'dan fedakarlık yaparak belirler. Asgari ücret alan vatandaşın da artık hiç olmazsa insanca yaşayabilecek bir noktaya gelmesini istiyoruz. Burada işverene zulüm yoktur. İşveren ne kadar artarsa, güçlenirse, Türkiye de o kadar güçlenir diyoruz.'' Başbakan Erdoğan, Flyinn Alışveriş Merkezi'nde 800 kişiye doğrudan iş sağlandığını ifade ederek, Keleşoğlu ve Gül ailelerine teşekkür etti. 
     
     ''HORTUMCULAR KUSURA BAKMASIN'' 

     Erdoğan, ''Biz bunları hükümet olarak başımızın gözümüzün üstünde taşırız. Kim taş üstüne taş koyarsa bizim başımızın üstünde yeri vardır. Ama hortumcular kusura bakmasın. Onları sonuna kadar kovalayacağız. Yasama ve yürütme görevini yapıyor, yargı da yapacaktır'' diye konuştu. 
     Başbakan Erdoğan, alışveriş merkezinin açılışı sırasında burada bulunan bazı mağazaları da dolaştı. Başbakan Erdoğan'a mağazalarda giyim eşyasından oluşan çeşitli hediyeler verildi. 
     Bu arada, açılış sırasında arya ve ney eşliğinde semazenler gösteri yaptı. 
     Açılışta, Başbakan Erdoğan'a işadamı Mustafa Keleşoğlu tarafından günün anısına bir plaket sunuldu. 
     Florya'da 7 bin 200 metrekare alan üzerinde kurulan 52 bin metrekarelik kapalı alana sahip alışveriş merkezinde, çeşitli mağazalar yer alıyor. 
     
</TEXT>
</DOC>
