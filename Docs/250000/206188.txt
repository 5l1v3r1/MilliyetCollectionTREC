<DOC>
<DOCNO> 206188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/03/yazar/pulur.html </URL>
<DATE> 2004/01/03/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Varsın, olsunlar... 
</HEADLINE>
<TEXT>

   
   VARSIN, bu memleketin Başbakanlık müsteşarı, "laik, Cumhuriyet" yerine "siyasi İslamı, şeriatı" tercih etmiş olsun. 
   Varsın, bu memleketin başbakanı "renkli gazoz" dağıtan şirketin ortağı olsun. 
   Varsın, bu memleketin bir milletvekili Atatürk'ün Meclis'te asılı mareşal üniformalı resminden rahatsız, Meclis'teki askerlerin söylediği marşlardan, yemek dualarından, "sağ ol "lardan şikayetçi olsun. 
   Varsın, Fatih Camii'nin avlusunu dolduran yüzlerce sarıklı, cemaat hocalarının sakalını öpsün. 
   Varsın, bu memlekette, naif bir komedi filmi olan "Amelie"yi "muamele filmi" sanıp, filmi öğrencilere seyrettirdikleri için, okul yöneticilerini şikayet eden "echal", cahil AKP'liler olsun. 
   Varsın, bu memlekette bilim adına "hoşluk" niyetine türbana "post-modern", sarığa "ultra-modern" diyenler olsun. 
   Varsın, bu memlekette, Atatürk'ün mareşal üniformasına, askerlerin marşlarına takan milletvekili hakkında soruşturma açtık diyen AKP yöneticilerine, "Bunlar değişti" palavrasına kananlar hala ayılmamış olsun... 
   
   BU memlekette, aşağıda okuyacaklarınızı, okulun duvar gazetesinde yayımlayarak "internet"te dolaşan yazıyı yazan öğrenciler de var... 
   
   YAZI "Atatürk niçin büyük insandır" sorusuyla başlıyor 
   "Çünkü Atatürk gençliğinde kot pantolon giymemiş, sevgilisinin elinden tutup hasılat rekorları kıran filmlere gitmemiş, ülkesi ve devleti için cephelere giderken, lüks uçakların first class koltuklarında viskisini yudumlamamış, halkına bağımsızlık fikrini anlatabilmek için, memleketi bir baştan bir başa kortej eşliğinde, Mercedes'lere kurularak gezmemiş, 19 Mayıs'ta memleketi kurtarmak için Samsun'a ayak bastığında ayağında, marka spor ayakkabı ya da kovboy çizmesi yokmuş, kazandığı her savaştan sonra, savaş alanına fırlayıp oynayan ponpon kızlar da yokmuş... 
   Tarih kitaplarına bakılırsa, o ve arkadaşları Yunanlıları İzmir'de denize döktükten sonra timsah dansı da yapmamışlar. 
   Atatürk'ün, yapacağı devrimleri unutmamak için bir cep bilgisayarı olmadığı gibi, kendisine suikast girişiminde bulunacakları daha önceden öğrenecek cep telefonu da yokmuş. 
   
   ATATÜRK için üzülüyorum 
   O dağ gibi insan, bir radyo programına faks çekmeden, Safiye Ayla'dan, İsmet Paşa için bir şarkı istemeden gitmiş... 
   Lozan zaferinden, ya da Cumhuriyet ilanından sonra arabasına atlayıp, sabahlara kadar korna çalıp, elinde bayraklarla tur atmamış, Çankaya'nın balkonuna çıkıp bir şarjör mermiyi havaya sıkmamış... 
   Atatürk için üzülüyorum 
   Dört kadınla evleneceği bir dönemde, bunun değerini bilmeyip tek kadınla evlilik sistemini getirdiği için üzülüyorum. 
   Çılgın diskolara gidip, sabahlara kadar içip, tepinmek varken, babasının Mercedes'ini alıp Emirgan turu çekmediği için üzülüyorum. 
   Atatürk bunların hiçbirini yapmadı, keyif çatmadı, tüm hayatını ülkesinin kurtuluşuna ve uygarlaşmasına harcadı. 
   Atatürk işte bunun için büyük adamdı." 
   
   VARSIN, başta sıraladıklarımızın hepsi bu memlekette olsun. 
   Bir ortaokul öğrencisi, bunları yazıyorsa, bu bilince, bu yaşında erişmişse bu bize yeter 
   
      
   
</TEXT>
</DOC>
