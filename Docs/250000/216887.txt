<DOC>
<DOCNO> 216887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/22/spor/ygokce.html </URL>
<DATE> 2004/02/22/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
"Kardaş" Beşiktaş 
</HEADLINE>
<TEXT>

   
   Beşiktaş için kışlık kader değişmiyor. Rakiplerine göre en çok kar mücadelesi veren, kara karışan ve "kardaş" olan takım Beşiktaş. Samsunspor, Denizli dün de Malatyaspor maçları... Zaten sakatlıklar, cezalar, kartlar nedeniyle aksayan oyun düzeni, sarsılan morali ve karşı karşıya olduğu baskılarla eskisi gibi keyif vermeyen, futbolunda kalite noksanlıkları sergileyen lig lideri, dün maç saatlerinde daha da yoğunlaşan kar yağışı altında beraberliği ancak koruyabildi. 
   Malatyaspor, Başkan Hikmet Tanrıverdi'nin ifadesiyle son yıllarda Fenerbahçe, Galatasaray'ı yenen, Galatasaray'ı kupadan eleyen başarıların keyfini yaşamış, ancak Beşiktaş'a karşı sahadan hep boynu bükük ayrılmıştı. Maçtan bir gece önce Beşiktaşlı yöneticilere verdiği dostluk yemeğinde "Bari bu defa bırakın puan alalım" diyordu. 
   Malatyaspor, saha ve hava koşullarına rağmen oyunda hükmeden, etkinliği olan, pozitif hamlelerle galibiyeti arayan takımdı. Beşiktaş savunmada kaldı, orta alanda direndi, hücumda özellikle Ahmed Hassan'ın kullandığı toplarla sadece zaman çaldı. Diyebiliriz ki, bu kardeş payı sonuçta Cordoba'nın kurtarışları ile Malatyaspor'un talihsizliği bir araya geldi. Oyuna göre tartacak olursak karlı çıkan takım Beşiktaş, galibiyeti kaçıran taraf Malatyaspor. 
   Beşiktaş'ın üç forvetle Sergen, Ilie, A.Hassan aradığı baskıyı yaratamadığını, golü bulamadığını gördük. Bunda Sergen'in son haftalardaki form düşüklüğü önemli rol oynadı. Ilie ve Ahmed Hassan çok çalıştılar. Ancak Mert'in yönetimindeki Malatya savunmasını aşamadılar. Malatya ataklarında Beşiktaş savunması çok zor durumlara düştü. İlk yarıda Ronaldo'nun sol koluyla topa müdahalesi Selçuk Dereli'nin kaçırdığı bir penaltı pozisyonuydu. Yine ilk yarıda Ahmed Hassan'ın milimetrik bir ofsayt pozisyonu var. Bu zor seçimde Ekrem Kal'ın kalkan bayrağı doğru Selçuk Dereli, Kaan Dobra, İbrahim ve Ahmed Hassan'a sarı kart gösterirken, dikkatli ve ödünsüzdü. Peki, tamam ama Malatyaspor'un zaman zaman sertleşen oyununa karşı kart göstermemek niye 
   Beşiktaş Zago, Pancu ve Giunti gibi üç önemli adamının yokluğunda en çok Pancu'yu aradı. Çünkü ne orta alanda yeterince top çalabiliyor, ne de o bloktan öndeki hücum üçlüsüne pozisyon üretebiliyordu. Tümer'i de aradı Beşiktaş. Hakçası, zoraki oynayan Sergen'e karşılık cezalı olmasaydı bu maçta Tümer takımına katkı sağlayabilirdi. Ne yapalım, onun da öfkesi böyle faturalar çıkarıyor. 
   Zirve yarışı hızlandı, ısındı. Bu sıcağa kar bile dayanmaz. Bekleyelim, görelim. Beşiktaş - Fenerbahçe yarışı artık hesaplanamaz 
   
      
   
</TEXT>
</DOC>
