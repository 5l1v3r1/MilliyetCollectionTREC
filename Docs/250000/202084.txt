<DOC>
<DOCNO> 202084 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/14/son/sontur30.html </URL>
<DATE> 2003/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan "Ümraniye'yi, beldeleriyle beraber sizden istiyorum" 
</HEADLINE>
<TEXT>

     Başbakan Recep Tayyip Erdoğan, AK Parti Ümraniye İlçe Teşkilatı'nın düzenlediği şölende, yerel seçimlerde Ümraniye'de partisinden başarı beklediğini söyledi. 
     Erdoğan, Haldun Alagaş Spor Salonu'nda düzenlenen şölende yaptığı konuşmada, İstanbul'da kendilerinden önce çöp dağları bulunduğunu, hava kirliliği nedeniyle nefes alınamadığını, içecek su bulunmadığını belirtti. 
     İstanbul Büyükşehir Belediye Başkanlığı yaptığı dönemde İstanbul'u çağdaş belediyecilik hizmetleriyle tanıştırdıklarını ifade eden Erdoğan, aynı hizmeti 28 Mart yerel seçimleriyle Türkiye geneline taşımak istediklerini söyledi. 
     Hükümetin 1 yıllık icraatından örnekler veren Erdoğan, elektrik, doğalgaz ve akaryakıta 1 yıldır zam yapılmadığını, fiyatların indirildiğini, faizlerin ve enflasyonun düştüğünü kaydetti. 
     Erdoğan, bu olumlu gelişmelerin vatandaşın alım gücüne yavaş yavaş yansımakta olduğunu dile getirerek, ''Vatandaşımızın alım gücünü daha da artıracağız. Bütün bunlar nasıl oldu Hortumlar kesiliyor hortumlar, bu nedenle...'' dedi. 
     Ümraniye'ye çok emeği geçtiğini vurgulayan Erdoğan, ''28 Mart'ta bir şeyi gerçekleştirmemiz lazım. Ümraniye'yi, beldeleriyle beraber sizden istiyorum. Bunu partimiz başarılı olsun diye değil, bu bölgemizde halkımız daha çağdaş, daha modern bir belediyecilik hizmetinden yararlansın diye istiyorum'' diye konuştu. 
     ''Belediyecilik bizim işimiz. Çünkü biz bu işi iyi biliyoruz'' diyen Başbakan Erdoğan, AK Parti'nin belediyecilik anlayışında, belediyeler arasında ayrımcılık bulunmadığını söyledi. 
     Başbakan Erdoğan, konuşmasının sonunda salonda toplanan partililerden yerel seçimde Ümraniye'de başarı sözü aldı. 
     
</TEXT>
</DOC>
