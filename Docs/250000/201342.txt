<DOC>
<DOCNO> 201342 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/11/son/sondun24.html </URL>
<DATE> 2003/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
DSÖ "Küresel ısınma yüzünden 2000'de 150 bin kişi öldü" 
</HEADLINE>
<TEXT>

     Dünya Sağlık Örgütü DSÖ , küresel ısınma yüzünden 2000 yılında 150 bin kişinin öldüğünü bildirdi. 
     DSÖ tarafından hazırlanan ve İtalya'nın Milan kentindeki BM çevre konferansında sunulan ''İklim Değişikliği ve İnsan Hayatı'' adlı kitapta, 1990'ların kayıtlara en sıcak 10 yıl olarak geçtiği, ısınma eğiliminin azalacak gibi de görünmediği belirtildi. Kitapta, sadece Avrupa'da geçen yaz aşırı sıcaklar yüzünden 20 bin insanın öldüğünün tahmin edildiği kaydedildi. 
     Kitapta, şiddetli yağmurların, kas ve eklem ağrıları ve sıtma hastalığına neden olan mikropları insanlara bulaştıran sivrisinekler ve diğer böcekler için uygun üreme alanları oluşturduğu vurgulandı. 
     Kitapta ayrıca, küresel ısınmanın kötü etkilerinin azaltılması için hükümetlere önerilerde bulunuldu. 
     İklim değişikliğiyle fabrikalar ve araçlardan çıkan karbonmonoksit gibi gazların ortama fazla yayılması arasında bağlantı kuran bilim adamları, bu tip gazların artmasının şiddetli yağışlara, kuraklığa ve buz dağlarının erimesine yol açtığına işaret ediyor. 
     180 ülkenin temsilcilerinin katıldığı Milan'daki konferansta, sera etkisi yaratan gazların salınımının azaltılmasını öngören Kyoto anlaşması temelinde, iklim değişikliklerini yavaşlatmanın yollarının aranacağı belirtiliyor. 
     
</TEXT>
</DOC>
