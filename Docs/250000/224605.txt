<DOC>
<DOCNO> 224605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/22/son/sontur30.html </URL>
<DATE> 2004/03/22/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Prof. Uluğ ''İzmir'de büyük deprem olacak'' 
</HEADLINE>
<TEXT>

     Türkiye'nin deprem kuşağında bulunduğu gerçeğinin toplumda kabul görmesi gerektiği, depremden önce yapılacak çalışmaların, hasarın azaltılmasında büyük önem taşıdığı bildirildi. 
     Türkiye Kızılay Derneği İzmir Şubesi ve Ege Üniversitesi tarafından ortaklaşa düzenlenen ''İzmir'de Deprem Riski ve Alınacak Önlemler'' konulu panelde, Türkiye ve İzmir'de deprem gerçeği konusu tartışıldı. Dokuz Eylül Üniversitesi DEÜ Deniz Bilimleri ve Teknolojisi Enstitüsü öğretim üyesi Prof. Dr. Atilla Uluğ, Türkiye'nin yüzde 92'sinin deprem kuşağında bulunduğu, bu kuşakta nüfusun yüzde 98'inin yaşadığını belirterek, sanayi tesislerinin yüzde 98'inin, barajların ise yüzde 92'sinin bu alanda bulunduğunu söyledi. Depremin yağmur, şimşek gibi bir doğa olayı olduğunu kaydeden Prof. Dr. Uluğ, deprem öncesinde alınacak önlemlerin can kayıplarını azaltacağını vurguladı. 
     İzmir Körfezi'nde çok sayıda aktif fay bulunduğunu, bölgede her 450-500 yılda büyük deprem olduğunu dile getiren Uluğ, şunları söyledi 
     ''Küçük depremlerin büyük bir sarsıntıyı önleyeceği bilgisi gerçekle bağdaşmaz. Ege Bölgesi ve İzmir'de çok sayıda deprem olur, ama her 450-500 yılda bir de büyük bir deprem olmuştur. İzmir'de büyük bir deprem olacaktır. Bunu söylemek için kahin olmaya gerek yok, geçmişe bakmak yeterlidir.'' 
     
     RADİUS PROJESİ 

     Boğaziçi Üniversite BÜ Kandilli Rasathanesi ve Deprem Araştırma Enstitüsü Deprem Mühendisliği Anabilim Dalı öğretim üyesi Prof. Dr. Nuray Aydınoğlu, Türkiye'de ilk defa İzmir'de hazırlanan Deprem Master Planı'nın Türkiye'ye örnek olacak bir çalışma olduğunu, bu çalışmanın sık sık güncellenmesi gerektiğini söyledi. Dünyada 9 ilde uygulanan Radius Projesi çerçevesinde olası 6.5 büyüklüğünde bir depremde çıkacak sonuçların tespit edilmeye çalışıldığını belirten Aydınoğlu, bu çalışma çerçevesinde İzmir'de 217 bin 824 binanın incelendiğini, bu incelemenin daha da detaylandırılması gerektiğini vurguladı. 
     İnşaat Yüksek Mühendisi Muzaffer Tunçağ ise 1999 depreminin maddi kaybının 20 milyar dolar civarında olduğunu ve bu kayıpların 2001 krizine neden olduğunu söyledi. 
     Kızılay Genel Müdür Vekili Oktay Ergünay, afetin bir olay değil, olayın doğurduğu sonuç olduğunu, Türkiye'de afetlerin çok çabuk unutulduğu için yeterli önlem alınmadığını ifade etti. 
     İzmir Büyükşehir Belediyesi İtfaiye Daire Başkanı Fuat Barandır, Toros semtindeki Afet Eğitim Tesisi ve burada yapılan çalışmalarla ilgili bilgi verdi. 
     
</TEXT>
</DOC>
