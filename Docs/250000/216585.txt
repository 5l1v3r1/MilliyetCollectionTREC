<DOC>
<DOCNO> 216585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/20/son/sontur13.html </URL>
<DATE> 2004/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Karayalçın, Ankara Büyükşehir Belediye Başkan adayı... 
</HEADLINE>
<TEXT>

     SHP Genel Başkanı Murat Karayalçın, 28 Mart'ta yapılacak yerel seçimlerde Ankara Büyükşehir Belediye Başkanlığı için adaylığını açıkladı. 
     Karayalçın, SHP Parti Meclisi toplantısı öncesinde adaylık açıklamasında bulundu. 
     Murat Karayalçın, siyasi kaderinin ve Ankara'ya olan sevgisinin kendisini bir kez daha Ankara Büyükşehir Belediye Başkanlığı adaylığı noktasına getirdiğini söyledi. 
     Ankara'da 1994 ve 1999 yerel seçimlerinde karşılaşılan sonucun yaşanmaması için çaba harcadığını ve bu nedenle CHP'ye öneride bulunduğunu kaydeden Karayalçın, şöyle devam etti 
     ''Aday olarak ya da olmaksızın, 1994 ve 1999 seçimlerini yaşatmayacağımı söylemiştim. Öyle görünüyor ki aday olmaksızın bu düşünceye katkıda bulunma yolları tıkanmıştır. Artık aday olarak bunu gerçekleştirmeye çalışacağım. İşim, işimiz zor. Çok önemli bir sorumluluğu üstleniyoruz.'' Yerel seçimlere 37 günlük bir süre kaldığını ve bu sürede Ankara dışına çıkma olanağı bulamayacağını belirten Karayalçın, yalnızca SHP Genel Sekreteri Fikri Sağlar'ın Mersin Büyükşehir Belediye Başkan adaylığını açıklayacağı toplantıya katılabileceğini söyledi. 
     SHP Genel Başkanı Murat Karayalçın, yerel seçimlere kısa bir süre kalmasına rağmen partilerin bir tür satranç oynayarak hamle yapmaksızın beklediklerini söyledi. Karayalçın, ''Artık bu oyunun sonuna gelinmelidir. Sayın Melih Gökçek bu iyiliğimi unutmasın. 'Şah' diyorum ve adaylığımı açıklıyorum'' dedi. 
     Karayalçın, SHP Parti Meclisi'nin Büyükhanlı Oteli'nde yapılan toplantısı öncesinde, Ankara Büyükşehir Belediye Başkanlığı için adaylığını açıkladı. 
     Murat Karayalçın, 28 Mart'ta yapılacak yerel seçimlerin daha önceki seçimlerden farklı olduğunu belirterek, seçimlere kısa bir süre kalmasına rağmen henüz adayların tam olarak açıklanmadığına dikkati çekti. 
     Yalnızca adayların isimleri üzerinde durulduğunu, SHP dışındaki hiçbir partinin yerel yönetimlere dönük bir hazırlığı bulunmadığını iddia eden Karayalçın, ''Bir tür satranç oynanıyor. Kuralları tam belli olmayan bir oyun oynanıyor. Partiler duruyor, hamle yapmaksızın bekliyor. Satranç oyununu sürdürüyorlar'' diye konuştu. 
     Türkiye'de siyasi parti genel başkanlarının belediye başkan adayı olmalarına ilişkin bir gelenek bulunmadığını ifade eden Karayalçın, Avrupa'da ise bunun örneklerinin yaşandığını kaydetti. 
     SHP olarak siyasi görevler arasında bir hiyerarşi olmadığını düşündüklerini belirten Karayalçın, ''Biz Türkiye'nin idaresine talibiz. Anayasamıza göre Türkiye'nin idaresi merkezi ve yerel yönetimlerden oluşmaktadır. O nedenle, SHP'liler de muhtarlıktan başbakanlığa kadar her göreve talip olurlar'' dedi. 
     
     CHP'YE ÖNERİLER 

     Siyasi kaderi ve Ankara'ya olan sevgisinin kendisini bir kez daha Ankara Büyükşehir Belediye Başkan Adaylığı noktasına getirdiğini belirten Karayalçın, Ankara'nın cumhuriyetçiliğin simgesi olduğunu söyledi. Ankara söz konusu olduğunda her türlü bireysel mülahazayı bir kenara bırakmaya hazır olduğunu bildiren Karayalçın, şöyle devam etti 
     ''Ankara, 10 yıldır haksız, halksız, plansız yönetilmektedir. Bunun suçlusu ve sorumlusu Melih Gökçek'tir. Birkaç gün önce AKP'li İçişleri Bakanı AKP'li Melih Gökçek için 6 soruşturma açmış bulunmaktadır. 2 ay önce Başbakan Erdoğan bir gazeteye verdiği demeçte, Ankara'yı ilkel bulduğunu söylemişti. İlkellik Ankara'da değil, Ankara'nın yönetimindedir. Bu ilkellik mutlaka gidecek, çağdaş bir yönetim gelecektir. Ankara'da 1994, 1999 seçimlerinde yaşanan olumsuzlukların bir kez daha yaşanmaması için her türlü özveriye hazır olduğumu daha önce belirtmiştim. CHP'deki dostlarımla görüşmelerimiz oldu. Geldiğimiz noktada, CHP'li dostlarımız, SHP'den istifa ederek CHP listesinden aday olmamı istemektedir. Benim partimden istifa etmem, arkadaşlarımı bırakmam asla söz konusu değildir. Her şey makam, mevki, koltuk, plaka, kırmızı plaka mı '' CHP'ye, ''CHP listesinden bağımsız aday olayım'', ''CHP aday çıkarmasın benim adaylığımı desteklesin'' ya da ''metropol ilçeleri birlikte belirleyelim, CHP büyükşehir için aday çıkarsın, ben aday olmayayım'' karşı önerilerinde bulunduğunu anlatan Karayalçın, bu önerilerinin kabul görmediğini ifade etti. 
     
     ''ŞAH'' 

     Karayalçın, Ankara'da ve Türkiye genelinde oynanan satranç oyununun artık sonlandırılması gerektiğini belirterek, ''Ben, bunu yapıyorum. Sayın Melih Gökçek bu iyiliğimi unutmasın. 'Şah' diyorum ve adaylığımı koyuyorum. Sosyal demokrat inancımla, cumhuriyetçi coşkumla Ankara için adayım. AKP'yi Ankara'dan başlayarak yeneceğiz'' diye konuştu. 
     Karayalçın, kampanya sürecinde Ankara'da çalışacağı için diğer illere gidemeyeceğini, ancak SHP Genel Sekreteri Fikri Sağlar'ın Mersin Büyükşehir Belediye Başkan Adaylığı'nı açıklayacağı toplantıya katılacağını söyledi. 

     
</TEXT>
</DOC>
