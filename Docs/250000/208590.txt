<DOC>
<DOCNO> 208590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/14/son/soneko19.html </URL>
<DATE> 2004/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Beko ABD pazarına açılıyor... 
</HEADLINE>
<TEXT>

     İç pazarda yüzde 42, Avrupa pazarında yüzde 15'e yakın pazar payına sahip olan Beko Elektronik, ABD pazarına açılıyor. 
     Beko Elektronik, yeni ürünleriyle Las Vegas'taki dünyanın en büyük elektronik fuarına katıldı. 
     Kendi teknolojisini kullanarak dünya pazarlarına ürünlerini sunan Beko Elektronik, bu yıl ilk kez katıldığı ABD'deki dünyanın en büyük elektronik fuarlarından olan CES'de, teknolojisinin geldiği noktayı ve hızlı ilerleyişini sergiledi. 
     Yaklaşık 110 ülkeden, 2 bin 300 ürünün tanıtıldığı 8-11 Ocak tarihleri arasındaki fuarda, öncelikle şasisini Amerikan TV yayın sistemi NTSC'ye uyarladığı TV'leri ile boy gösteren Beko Elektronik, ayrıca, yeni audio gamını, kendi dizaynı olan 42 inch'lik ve 50 inch'lik plazmaları, pure flat ve konvensiyonel televizyonları, 30 inch'lik yeni gam LCD'leri, home theatre sistemini ve DVD'lerini de ABD pazarına sundu. 
     Beko Elektronik'in Türkiye ve Avrupa pazarına aynı anda sunduğu LCD TV'leri de CES'te büyük ilgi gördü. Avrupa'da LCD pazarında liderliğe oynayan Beko Elektronik, ABD pazarı için de LCD ve plazma TV'leri iddalı olduğunu gösterdi. 
     
     BEKO DÜNYA LİGİNDE OYNAMAYA HAZIR 
     Beko Elektronik Genel Müdürü Ali H. Sümerval yaptığı açıklamada, üretim şirketi olarak yola çıktıklarını ama bugün satış ve pazarlama şirketine dönüştüklerini belirterek, şunlar kaydetti 
     ''Beko Elektronik Avrupa pazarının yüzde 14.7 'sine sahip. Artık yeni pazarlara açılarak dünya liginde oynamaya hazır. Bunun ilk ve en önemli adımını da ABD'deki dünyanın en büyük elektronik fuarlarından olan CES'e katılarak attık. Önümüzdeki 10 yılda ise hedefimiz Beko Elektronik'in bu ligde en üst sıralarda yer almasıdır.'' Son yıllarda büyümesine hız veren Beko Elektronik, 2002 yılındaki 4.2 milyon TV üretim adedini, 2003 yılında 5.2 milyon adede çıkardı. 
     Üretimini artırmaya bu yıl da devam edecek olan Beko Elektronik, 2004 sonunda 6.5 milyonu ihraç edilmek üzere toplamda 7 milyon adet TV üretmeyi hedefliyor. 
     
</TEXT>
</DOC>
