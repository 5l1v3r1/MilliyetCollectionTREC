<DOC>
<DOCNO> 230893 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/son/sondun39.html </URL>
<DATE> 2004/04/13/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Talat Anastasiadis ile görüştü Endişelerinizi anlıyoruz 
</HEADLINE>
<TEXT>

     KKTC Başbakanı ve Cumhuriyetçi Türk Partisi CTP Genel Başkanı Mehmet Ali Talat, Kıbrıslı Rumların Annan planının uygulanması konusundaki endişelerini anladıklarını ifade ederek, anlaşmanın uygulanması hususunda Türk tarafı açısından herhangi bir sorun olmayacağının güvencesini vermek istediklerini söyledi. 
     Başbakan Talat, Rum anamuhalefet Demokratik Seferberlik Partisi DİSİ Genel Başkanı Nikos Anastasiadis ile yaklaşık 40 dakika süren görüşmesinin ardından, Anastasiadis ile ortak basın toplantısı düzenledi. 
     Anastasiadis ile görüşmelerinde büyük ölçüde görüş birliği oluştuğunu belirten Talat, ''Kıbrıs Rum halkının endişelerini anlıyoruz. Onlara anlaşmanın uygulanması hususunda bizim bakımımızdan, Türk tarafı bakımından herhangi bir sorun olmayacağının güvencesini vermek istiyoruz. Aynı şeyi tabii ki, biz Rum tarafından da talep ediyoruz'' dedi. 
     Referandumda iki taraftan ''evet'' istediklerini kaydeden Talat, Kıbrıslı Türklerle Rumalrın birlikte yaşayabileceğini, Annan planının bir taraf için zafer olmadığını, çözüm istediklerini belirtti. 
     DİSİ Başkanı Nikos Anastasiadis ise çözüm yönündeki çabalarının süreceğini belirterek, birleşik bir Kıbrıs'ın Avrupa Birliği'ne girmesi için çaba harcayacaklarını söyledi. 
     
     REFERANDUM ERTELENEMEZ 

     KKTC Başbakanı Mehmet Ali Talat, referandumum ertelenmesini kabul etmenin Kıbrıs Türk tarafı açısında kabul edilemez olduğunu söyledi. 
     Talat, 1 Mayıs'tan sonra nasıl bir durumla karşılaşılacağının bilinmediğine işaret ederek, Rum tarafının referandumu erteleme talebine Kıbrıs Türk tarafında büyük tepki gösterildiğini belirtti. 
     Talat, Rum anamuhalefet Demokratik Seferberlik Partisi DİSİ Genel Başkanı Nikos Anastasiadis ile görüşmesinin ardından yaptığı açıklamada, Rum partilerinin geleceği iyi değerlendirmesi gerektiğini ifade ederek, Türk tarafının Annan planı konusundaki yükümlülüklerine bağlı olduğunu belirtti. 
     Talat, Rum tarafındaki partilerin halkı ikna etmesi halinde Rum tarafından ''evet'' çıkacağına inandığını ifade etti. 
     Çözümü kaçınılmaz olarak gördüklerini kaydeden Talat, çözümü erteleyen tarafın ileride daha zor koşullara zorlanacağı ve zararlı çıkacağını söyledi. 
     İyimser olduğunu anlatan Talat, Rum tarafından olumlu bir el uzatılacağına inandığını belirtti ve Kıbrıs'ı ortak vatan oluşturma şansının sürdüğünü kaydetti. Karşılıklı iyi niyet olduğu takdirde çözülemeyecek hiçbir sorunun olmadığını dile getiren Talat, ''Ne yazık ki Annan planı başlangıcından beri müzakere edilemedi. Yüz yüze bir al-ver sürecine girilemedi'' dedi. Talat, ''Bunu gerçekleştirmiş olsalardı daha iyi bir planın ortaya çıkabileceğini'' söyledi. 
     Kıbrıs Türk halkının birçok mücadele verdiğini ve barışın kıyısına kadar geldiğini anlatan Talat, ''Şimdi Kıbrıs Rum halkının kendisine el uzatmasını beklediğini'' kaydetti. ''Hep uzlaşmazlıkla suçlandıklarını, ama bunun böyle olmadığını kanıtladıklarını'' ifade eden Talat, bugün çözümü engelleyenin ileride daha zor koşullarla zorlanacağını belirtti. 
     Başbakan Talat, Rumların istediği güvenceyi verdiklerini belirterek, ''Birbirimize güvenelim'' dedi. 
     Talat, referandumun ertelenmesine ilişkin olarak BM'nin tutumunun net olmadığını söyledi. 
     
     ANASTASİADİS YENİDEN BİRLEŞMEK ORTAK İSTEĞİMİZ 

     DİSİ Başkanı Nikos Anastasiadis ise çok yararlı bir görüşme yaptıklarını ve endişelerini paylaştıklarını ifade ederek, ''Yurdumuzun yeniden birleşmesi ortak isteğimizdir'' dedi. 
     Bir anlaşmada sadece şartların değil, uygulamanın da önemli olduğunu söyleyen DİSİ Başkanı, Rumların endişeli olduğunu, bunu Talat'ın anlayışla karşıladığını kaydetti. 
     Kıbrıs AB'ye üye olduğunda çok farklı kültürlerle bir arada yaşanacağını, iki halkın da bir arada yaşayabileceği görüşünü dile getiren Anastasiadis, anlaşmanın uygulanması konusunda bütün taraflardan taahhütler beklediklerini söyledi. 
     Anastasiadis, referandumun ertelenmesi konusunda bütün tarafların onayının gerektiğini, ancak böyle bir olasılığın gözükmediğini söyledi. Anastasiadis, bu konuda bugün BM Genel Sekreteri'nin Kıbrıs Özel Temsilcisi Alvaro de Soto ve ABD'nin Güney Kıbrıs Büyükelçisi ile görüştüğünü bildirdi. 
     
</TEXT>
</DOC>
