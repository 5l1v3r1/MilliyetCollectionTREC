<DOC>
<DOCNO> 239618 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/13/son/sondun13.html </URL>
<DATE> 2004/05/13/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Politikacılara mal ve gelir beyanı zorunlu oldu 
</HEADLINE>
<TEXT>

     Belçika Federal Meclisi Anayasa Komisyonu, parlamenterlerin ve üst düzey devlet memurlarının mal ve gelir beyanında bulunmalarını öngören yasa tasarısını kabul etti. 
     Belçika'da 10 yıldır gündemde kalan ve tartışılan tasarıya göre, parlamenterler, göreve başladıkları zaman, Sayıştay'a verecekleri kapalı zarfta mal ve gelir beyanında bulunacak. Her yıl yenilenecek bu zarflar, ''adalet gerekli gördüğü takdirde'' açılacak. 
     Belçika ve Avrupa Parlamentosu üyeleriyle valiler, belediye başkanları ve üst düzey kamu görevlilerinin aralarında bulunduğu 10 binden fazla kişi için geçerli uygulama, ''saydamlık'' ilkesi çerçevesinde yürürlüğe sokulacak. 
     Tasarıya uymak zorunda olan politikacı ve memurlar, beyanlarında, tüm görevlerini, bu görevlerden elde ettikleri gelirleri, özel işleri ve mülkleriyle bunlardan sağladıkları maddi kazançları ayrıntılı olarak bildirecek. 
     Anayasa Komisyonu'nda oybirliğiyle kabul edilen tasarı, mecliste de onaylandıktan sonra, 1 Ocak 2005 tarihinden itibaren yürürlüğe girecek. 
     
</TEXT>
</DOC>
