<DOC>
<DOCNO> 226698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/30/ekonomi/eko05.html </URL>
<DATE> 2004/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Tekstilcilerden Çin'e, 'Birlikte yatırım yapalım' çağrısı 
</HEADLINE>
<TEXT>

   Türkiye Giyim Sanayicileri Derneği yönetimi, 21 kişilik heyetle davetli olarak gittiği Çin'e, 'Türkiye'de birlikte yatırım yapalım' diyecek 
      EKONOMİ SERVİSİ 
   
   Türkiye Giyim Sanayicileri Derneği TGSD Başkanı Umut Oran, Çin'e öcü gibi bakmanın yanlış olduğunu belirterek, "Onlara 'Gelin Türkiye'de beraber yatırım yapalım' diyeceğiz" dedi. 
   Çin Ulusal Hazır Giyim Derneği'nin davetlisi olarak 21 kişilik bir heyetle Çin'e yapacakları ziyaret öncesinde bir basın toplantısı düzenleyen Oran, yedi gün sürecek ziyarette resmi temasların yanı sıra fuar ve fabrikaların ziyaret edileceğini belirtti. 
   
   'Öcü demeyelim' 
   Oran, dünya hazır giyim ihracatında 2002 yılında Çin'in 62.5 milyar dolar ile birinci sırada olduğunu, onun ardından 13.9 milyar dolarla İtalya'nın ikinci, 9.2 milyar dolarla Türkiye'nin üçüncü sırada bulunduğunu anımsattı. Türkiye'nin geçen yıl 11.5 milyar dolarlık ihracat yaparak ikinciliği zorladığını kaydeden Oran, Çin'in önemli bir rakip olduğunu söyledi. 
   Oran, "Çin'i sadece tek pencereden rakip olarak görmek son derece yanlıştır. Çin üretimde önemli rakip, hedef pazar, potansiyel işortağı ve aynı zamanda kullanılabilir önemli bir kaynaktır. Çin'e öcü diye bakarsak yanlış olur, onlara, gelin Türkiye'de beraber yatırım yapalım diyeceğiz'' dedi. 
   
   'Muhalefet ders çıkartmalı'    Oran, seçimlere ilişkin değerlendirmesinde, iktidar partisinin seçimlerden güçlenerek çıktığını, bunun da iktidara daha çok sorumluluk yüklediğini ve AK Parti'nin Türkiye'nin partisi olması gerektiğini söyledi. Muhalefet partilerinin ise ciddi bir düşüş yaşadıklarına işaret eden Oran, muhalefetin bu başarısızlığı sorgulaması gerektiğini kaydetti. 
   
   
</TEXT>
</DOC>
