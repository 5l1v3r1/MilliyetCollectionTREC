<DOC>
<DOCNO> 201658 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/12/son/sonspo17.html </URL>
<DATE> 2003/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Futbol sahası, hayvan yemi saklama yeri oldu 
</HEADLINE>
<TEXT>

     Kütahya'nın Hisarcık ilçesinde, 1995 yılında ihalesi yapılan futbol sahası, 8 yıldır çivi çakılmaması üzerine hayvan yemi saklama yeri oldu. 
     Yapımına başlandığında 2 trilyon liraya malolması beklenen tribünlü futbol sahası ve antrenman salonu için bugüne dek 50 milyar lira harcama yapıldığı bildirildi. 
     Hisarcık Belediye Başkanı Nihat Helvacı, gençliği kötü alışkanlıklardan kurtarıp futbol sahalarına çekmek ve Hisarcık Belediyespor'u deplasman derdinden kurtarmak için l990 yılında Yenidoğan mahallesindeki 20 dönüm arazinin kamulaştırıldığını belirterek, şunları söyledi 
     ''Arazi, 1991 yılında da Gençlik ve Spor Genel Müdürlüğü'ne GSGM , 5 yıl içinde futbol sahası yapılması, bunun olmaması halinde ise geri alınmak kaydıyla devredilmiş. Daha sonra genel müdürlük, 1995 yılında tribünlü araziyi, futbol sahası ve antrenman salonu yapımı için müteahhite ihale etmiş. Futbol sahasının yapımı için 2002 yılının sonuna kadar 95 milyar lira harcanması gerekirken, bugüne kadar müteahhite 49 milyar ödenmiş. Ancak futbol sahasında gözle görülür bir faaliyet olmadı. Sadece biraz hafriyat yapıldı.'' Stat inşaatı için bu yıl ayrılan ödeneğin l milyar lira gibi komik bir rakam olduğunu, GSGM'nin soruna el atmasını beklediklerini kaydeden Helvacı, Devlet Bakanı ve Başbakan Yardımcısı Mehmet Ali Şahin ile konuya ilişkin görüşmelerinin sürdüğünü sözlerine ekledi. 
     
</TEXT>
</DOC>
