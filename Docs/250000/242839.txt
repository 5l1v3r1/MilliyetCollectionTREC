<DOC>
<DOCNO> 242839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/26/siyaset/siy03.html </URL>
<DATE> 2004/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk heyeti, KKTC'yi üzdü 
</HEADLINE>
<TEXT>


Avrupa Konseyi Yerel ve Bölgesel Yönetimler Asamblesi'nde, "KKTC, Kıbrıs Cumhuriyeti altında temsil edilsin" yönündeki Rum önerisi, Türk heyetinin "çekimser" kalması sonucu kabul edildi 


Avrupa'da Kıbrıs konusunda yapılan oylamalarda ilk kez bir Türk heyeti, KKTC'nin uluslararası platformda Rumları temsil eden "Kıbrıs Cumhuriyeti" altında temsil edilmesine karşı çıkmadı. 
Strasbourg'da toplanan Avrupa Konseyi Yerel ve Bölgesel Yönetimler Asamblesi'nde, 'Kıbrıs Cumhuriyeti' adı altındaki 3 sandalyeden birinin KKTC'nin seçilmiş belediye başkanlarından birine verilmesi yönünde bir öneri gündeme geldi. Rumlar da öneriyi değiştirmek için 2 öneri verdi. Rumlar ilk önerilerinde Türk üyenin, 'Kıbrıs Cumhuriyeti' adı altında yer almasını istedi. 
Bu önerinin oylamasında aralarından AKP'li belediye başkanlarının da yer aldığı 12 kişilik Türk heyeti 'çekimser' kaldı. Almanya ve Çek Cumhuriyeti ise 'hayır' oyu kullandı. Türk heyeti çekimser kalınca, onlarla paralel oy kullanan Azeriler, Gürcüler ve hatta Ermeniler 'hayır' demeye hazırken 'çekimser' kaldılar. Böylece öneri az farkla kabul edildi. Rumlar ikinci önerileriyle de 'seçilmiş' ifadesinin kaldırılmasını istedi. Türk heyetinin 'hayır' oyu verdiği bu öneri ise kabul edilmedi. Üzüntü duyduklarını belirten Lefkoşa Belediye Başkanı Kutlay Erk, tepkisini "Bizi en çok sarsan ilk defa bir Türkiye heyetinin uluslararası platformda KKTC'nin 'Kıbrıs Cumhuriyeti' adı altında temsil edilmesi yönündeki bilinen Rum politikasına karşı çıkmaması oldu" diye gösterdi. 

Talat çok şaşırdı 
KKTC Başbakanı Mehmet Ali Talat da, "Böyle bir şey aklımın ucundan bile geçmezdi" dedi. Türk heyetin AKP'li başkanı Yavuz Mildon, şunları söyledi "Çekimser kalmasaydık, ikinci oylamadaki 'seçilmiş' sözcüğünün korunmasını sağlayamazdık" dedi. 


</TEXT>
</DOC>
