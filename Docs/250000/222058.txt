<DOC>
<DOCNO> 222058 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/13/son/sonspo20.html </URL>
<DATE> 2004/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Erzik Naklen yayın ihalesinde rakamların gerçekçi olması gerekir 
</HEADLINE>
<TEXT>

     UEFA Asbaşkanı Şenes Erzik, ''Maç naklen yayını ihalesinde altına imza atılacak rakamın gerçekçi olması gerekir'' dedi. 
     Sağlık ve Eğitim Vakfı'nın davetlisi olarak Gaziantep'e gelen Erzik, beraberindeki Türkiye Milli Olimpiyat Komitesi Başkanı Togay Bayatlı ve vakıf yöneticileriyle Gaziantepspor Başkanı Celal Doğan'ı ziyaret etti. 
     Erzik, ziyaret sırasında gazetecilerin sorularını yanıtlarken, televizyondan naklen maç yayınına ilişkin havuz sisteminin, kuruluşu sırasında büyük sıkıntılar yaşanmasına karşın rayına oturduğunu belirtti. 
     Önümüzdeki günlerde yapılacak naklen yayın ihalesinde geçmişten ders alınarak bir bedel belirlenmesinin önemini vurgulayan Erzik, ''Dünya futbolundaki gelişmeleri, kulüplerin çektiği mali sıkıntıları dikkate alan iyi hazırlanmış bir bütçeyle ortaya çıkılmalı'' dedi. 
     Erzik, bir başka soru üzerine, kulüplerin başarısının bütçeleri ile eşdeğer tutulmaması gerektiğini vurguladı. Erzik, ''Geçen yıl Denizlispor, bu yıl da Gaziantepspor ve Gençlerbirliği'nin UEFA Kupası'nda elde ettikleri başarılar bu işin yalnızca bütçe meselesi olmadığını bir kez daha kanıtladı'' diye konuştu. 
     Erzik, UEFA Kupası'nda mücadele eden takımın Fenerbahçe, Galatasaray ve Beşiktaş dışındaki takım olmasını, Türk futbolunun geleceği açısından sevindirici bir gelişme olarak yorumladı. 
     Türkiye'deki statların UEFA kriterlerine uyup uymadığına ilişkin görüşü sorulan Erzik, şöyle konuştu 
     ''Türkiye Futbol Federasyonu bütün statları inceleyip UEFA kriterlerine göre değerlendirecek. Stat denilince yalnızca kapasite akla gelmemeli. Bu konuda tuvaletlerden basın tribününe, kapı sayısından diğer bazı teknik donanımlara kadar pek çok kriter var. Dolayısıyla bütün statların bu kriterlere uyup uymadığını Futbol Federasyonu belirleyecek ve 31 Mayıs'a kadar UEFA'ya bildirecek.'' Celal Doğan da yaptığı kısa konuşmada, Erzik ve beraberindekilerin ziyaretinden duyduğu memnunluğu dile getirdi. 
     
</TEXT>
</DOC>
