<DOC>
<DOCNO> 222341 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/15/spor/spo01.html </URL>
<DATE> 2004/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Sakinleşme vakti 
</HEADLINE>
<TEXT>

   Mircea Lucescu, stresli bir maç oynadıklarını, artık eski durumlarına dönmeleri gerektiğini ifade etti. Rumen hoca, Giunti'nin Yunus'a yaptığı hareketin de penaltı olduğunu söyledi 
      ORHAN YILDIRIM 

   
   'Rakipler yararlanıyor' 
   LİGDE üç hafta aradan sonra galibiyetle tanışan Beşiktaş'ta moraller biraz olsun yerine geldi. Teknik Direktör Lucescu, "2-0'dan sonra maçı çevirmemiz çok önemliydi. Beş tane daha atabilirdik. Yediğimiz ikinci gol ofsayttı. Giunti'nin, Yunus'a yaptığı hareket penaltıydı. Ona yakışmadı. Artık rakiplerimiz bizim gergin ve sinirli olmamızdan yararlanmaya başladı. Bunun için bir an önce sakinleşip, eski halimize dönmeliyiz" diye konuştu. 
   
   Hassan'ı beğendi 
   AHMED Hassan'ı öven Rumen hoca, "11'de oynadığı bir maçta ilk kez iki gol attı. Ancak beni daha çok mutlu eden, çok çalışması, orta sahaya kadar koşmasıydı" dedi. Lucescu, "Gelen her topta geride kaldığı için arkadaşları sinirlendiler" sözleriyle Sinan'ı çıkartmasının gerekçesini açıkladı. Fenerbahçe maçını yöneten Cem Papila'ya da yüklenen Lucescu, "Kemal ilk golde Niyazi'ye faul yaparak orta yaptı. Penaltıları da, penaltı değildi" yorumunu yaptı. 
   
   Bilgili teşhis    BAŞKAN Serdar Bilgili, liderliği devralan ezeli rakipleri Fenerbahçe'yi tebrik etti. Beşiktaş Başkanı, "Yaptığımız düşüşle çıkışlarına en büyük katkıyı biz sağladık. Eğer böyle devam edersek, Fenerbahçe'nin çok şansı var. Ama biz eski Beşiktaş gibi oynarsak, şampiyonluğu alırız" dedi. 
   İKİNCİ Başkan Hüsnü Güreli ise, ikinci yarıda şanssızlıkların üst üste gelmesinden yakındı. Güreli, "Devre arasında istediğimiz gibi çalışamamamız, ilk 11'in yaşlı olması, rehavete kapılmamız ve şampiyonluk havasına girmemiz sonucu düşüş yaşadık. Hata futbolcular ve bizde" diye konuştu. 
   
   Yürüyelim arkadaşlar    Siyah-Beyazlı taraftarlar, kötü günler yaşayan takımlarına geniş katılımlı bir yürüyüş düzenleyerek, destek verdiler 
   2 bin kişi toplandı 
   BEŞİKTAŞLI taraftarlar, Elazığspor maçında takımlarının yanında olduklarını gösterdiler. Çarşı'da toplanan yaklaşık iki bin kadar Siyah - Beyazlı taraftar, tezahüratlar eşliğinde İnönü Stadı'na doğru yürümeye başladı. Güvenlik güçleri trafiğin aksamaması ve taraftarların kaldırımdan yürümelerini sağlamak amacıyla güzargahta önlem aldı. 
   
   Tatsız olaylar 
   YÜRÜYÜŞ sırasında kavga çıkarken, bir taraftar baygınlık geçirip, yaralandı. Güvenlik güçleri olayı büyümeden önledi. Daha sonra taraftarlar stada gelerek, tribündeki yerlerini aldı. Diğer maçların aksine, Elazığspor maçında İnönü Stadı'nın tamamen dolduğu gözlendi. Tribünlerden sık sık Fenerbahçe aleyhine tezahüratlar yükseldi. 
   
   Ahmed cezalı    MISIRLI golcü, kendisine yapılan faul sonrası rakibini iterek, sarı kart gördü ve cezalı duruma düştü. Ahmed Hassan, Diyarbakır önünde takımındaki yerini alamayacak. Öte yandan golcü oyuncuya İngiltere'nin Bolton Wanderers takımının ardından Fransa'nın Marsilya ekibinin de talip olduğu öğrenildi. 
   
   
</TEXT>
</DOC>
