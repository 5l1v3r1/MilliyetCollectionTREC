<DOC>
<DOCNO> 201922 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/14/siyaset/siy08.html </URL>
<DATE> 2003/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
'X' soruşturması 
</HEADLINE>
<TEXT>

   Doğubayazıt Belediye Başkanı Mukaddes Kubilay hakkında sokaklara asılan bez afişlerde 'X' harfi kullanıldığı gerekçesiyle soruşturma açıldı 
      BELMA AKÇURA İstanbul 

   
   İçişleri Bakanlığı, Doğubayazıt Belediye Başkanı Mukaddes Kubilay hakkında sokaklara asılan bez afişlerde yazar Ahmede Xani'nin soyadını "Hani" olarak yazdırmadığı gerekçesiyle soruşturma başlattı. 
   Mülkiye Başmüfettişi Murat Özgen imzalı yazıda, DEHAP'lı Başkan Kubilay'ın Doğubayazıt Kültür Sanat ve Turizm Festivali sırasında sokaklara asılan afişlerde Xani'nin soyadını "Hani" diye yazdırmamakla "Türk Harflerinin Kabul ve Tatbiki Hakkındaki Kanun'a muhalefet ettiği" öne sürüldü. Kubilay, afişler asılırken suç işleme kastıyla hareket etmediğini, afişlerdeki yazıların halkın bildiği şekliyle yazıldığını savundu. 
   Müfettişlere ifade verdiğini belirten Kubilay, "Ordu da kullanılıyor, televizyonlar da kullanılıyor da, biz kullanınca mı suç oluyor. İsnat edilen suçlama hukuki temelden yoksundur" diye konuştu. 
   
   'Arkamda sivil polis' 
   Emniyet Müdürü ve Kaymakam'ın afişi indirmesini istediklerini belirten Kubilay, "Ben de 'indirmiyeceğim ama istiyorsanız siz indirebilirsiniz' dedim. Onlar da indirmedi." dedi. 
   Doğubayazıt'ta özellikle kadınlarla ilgili çalışmalarıyla gündeme gelen Kubilay şöyle devam etti 
   "Nereye gidersem, ne yaparsam arkamda bir sivil polis oluyor. Evimin önünde, belediyenin kapısında sürekli beni takip ediyorlar. Oysa benim ne yaptığım ortada. Kadın Sağlık Evi ve Kadın Kooperatifi açtık. Kadınlar kendi emeklerini, halı dokuma işini geliştiriyor." 
   
   
   
</TEXT>
</DOC>
