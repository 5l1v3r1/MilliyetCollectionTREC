<DOC>
<DOCNO> 208892 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/15/son/sontur17.html </URL>
<DATE> 2004/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Kayak merkezlerinden son haberler... 
</HEADLINE>
<TEXT>

     Palandöken kış turizm merkezinde, ilk kez Hollandalı turistler ağırlanacak. 
     Türkiye'nin sayılı kış turizm merkezleri arasında yer alan Palandöken'de, yıllardır yapılan tanıtım çalışmaları sonuçlarını vermeye başladı. Rusların ardından, İsrail ve İranlı turistlerin de ilgisini çeken Palandöken'e, ilk kez Hollanda'dan grup geldi. 
     Polat Renaıssance Otel'de konaklayan Hollandalı grup, ilk günlerinde beyaz örtüye hayran kaldı. 
     Bu arada, Palandöken Dağı'ndaki, Dedeman, Palan ve Polat Renaıssance otellerinde doluluk oranının yüzde 100 olduğu bildirildi. 
     Öte yandan, dağda kar kalınlığı 85 santimetreye ulaştı. 
     
     ERCİYES 
     Kar kalınlığının 1 metreye ulaştığı Erciyes Kayak Merkezi, hafta sonu kayakseverlerin akınına uğradı. Pistleri dolduran kayakseverler, toz karda kaymanın keyfini yaşadılar. 
     Bugün kar yağışının beklendiği Erciyes'te, kamu kuruluşlarına ait çok sayıda misafirhane ile 5 otel hizmet veriyor. Tesislerde, kayak takımı olmayanlar için saati 10 milyon liraya kayak takımı kiralanabiliyor. Kayak öğrenmek isteyenler de kayak öğretmenlerinden özel kurs alabiliyor. 
     Kent merkezine 22 kilometre uzaklıkta bulunan Erciyes Kayak Merkezi'ne, Kayseri'den Develi İlçesi'ne giden minibüslerle 1.5 milyon liraya ulaşmak mümkün. 
     Bu arada, kayakevi yetkilileri, Kayseri-Erciyes ve Erciyes Develi karayolunun ulaşıma açık olduğunu kaydettiler. 
     
     ILGAZ 
     Çankırı'nın Ilgaz İlçesi'nde, kar kalınlığının 165 santimetreyi bulmasına rağmen, 3'ü kamuya ait olmak üzere toplam 8 otelde, rezervasyonların beklenenin altında olduğu bildirildi. 
     Ilgaz'da, 3 mekanik pistte, teleski, telesiyej ve baby-lift ile hizmet veren otellerin doluluk oranı yüzde 50 düzeyinde bulunuyor. Tamamen iç turizme yönelik faaliyet gösteren bölgedeki oteller, müşteri çekebilmek için çeşitli animasyonlar düzenliyor. 
     Çankırı-Ilgaz yolu hava muhalefeti nedeniyle zaman zaman kapansa da Karayolları ekiplerinin aralıksız çalışmalarıyla yollar açık tutuluyor. 
     
     KARTALKAYA 
     Bolu'nun kayak merkezi Kartalkaya'da, kar kalınlığı 2 metreye ulaştı. 
     Kartalkaya'da bulunan Dorukkaya Otel Genel Müdürü Yusuf Avcı, yaptığı açıklamada, ''Yeni yaptırdığımız Snowboard parkurunun yoğun ilgi görmesini bekliyoruz. Parkur, özellikle gençlerin ilgisini çekecek. Parkurda 2 metreyi geçen atlama rampaları bulunuyor'' dedi. 
     Grand Kartal Otel Genel Müdürü Halit Ergül ise geçen 2 hafta boyunca hafta sonlarında yüzde 100 doluluk oranına ulaştıklarını anlatarak, ''Kurban Bayramı öncesinde rezervasyonlarda artış var. Bayramda hedefimiz yüzde 100 doluluk oranını yakalamak'' diye konuştu. 
     Kartalkaya'da bulunan otellerin yöneticileri, son 2 haftada kayak merkezine gelen Rus turist sayısında artış olduğunu kaydettiler. 
     
     DAVRAZ 
     Antalya'ya yakın kayak merkezlerinde kar kalınlığı, kayak ve snowboard için ideal yüksekliklerde bulunuyor. 
     Isparta'ya 40 dakika mesafedeki Davraz Kayak Merkezi'nde cumartesi ve pazar günleri snowboard ve kayak yarışları düzenlenecek. Davraz'ın tanıtımının yapılması ve tatilcilere eğlenceli bir hafta sonu geçirtilmesi amacıyla düzenlenen yarışlara, ünlü kayakçıların da katılması bekleniyor. 
     Davraz'da pistlerdeki kar kalınlığı 160 santimetreye yükseldi. Cuma günü yeniden kar yağması bekleniyor. 
     
     SAKLIKENT 
     Antalya kent merkezine 45 kilometre mesafedeki Saklıkent'te de kar kalınlığı 140 santimetre civarında bulunuyor. 
     Saklıkent'e daha çok günübirlik kayak yapmak isteyenler ilgi gösterirken, ilgililer Saklıkent yolunun açık olduğunu, ancak sürücülerin dikkatli olmaları gerektiğini belirtiyorlar. 
     
     ULUDAĞ 
     Uludağ'da hafta sonu yağışın beklenmemesine rağmen bilimsel toplantılara ev sahipliği yapan otellerin dolu olduğu bildirildi. 
     Yoğun sisin etkili olduğu Uludağ'da, bu sabah karla karışık yağan yağmurun iki gün süreceği bildirildi. 
     Kar kalınlığının 1 metre 60 santimetre olarak ölçüldüğü kayak pistleri, karın sulu olması nedeniyle kayakseverleri cezbetmiyor. 
     Yetkililer, dağda 17 Ocak'tan itibaren 3 gün süreyle yağış beklenmediğini, hava sıcaklığının mevsim normallerine döneceğini bildirdiler. 
     Otel yetkilileri, sempozyum, seminer ve toplantılar dolayısıyla bu hafta normal müşterilerinin yerine çeşitli firma ve fabrika yetkililerini ağırlayacaklarını kaydettiler. 
     Ağaoğlu My Resort yetkilileri, Siemens'in düzenlediği bilimsel toplantı nedeniyle otelin bir hafta süreyle yüzde 100 dolu olacağını, Grand Yazıcı yetkilileri ise hafta içinde 3 seminere ev sahipliği yapacaklarını, otelin doluluk oranının yüzde 80 olduğunu ifade ettiler. 
     
</TEXT>
</DOC>
