<DOC>
<DOCNO> 227948 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/son/soneko41.html </URL>
<DATE> 2004/04/02/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
75 bin ton elma, depolarda bekliyor... 
</HEADLINE>
<TEXT>

     Isparta Ticaret Borsası Başkanı Murat Dolmacı, elma üreticisinin, soğuk hava depolarında satılmayı bekleyen 70-75 bin ton elması bulunduğunu bildirdi. 
     Dolmacı, düzenlediği basın toplantısında, en az 20 trilyon lira değerindeki elmaların bir an önce satılması gerektiğini, Isparta milletvekilleri ile TOBB Başkanı Rifat Hisarcıklıoğlu'nu bu konuda bilgilendirdiklerini kaydetti. Dolmacı, şöyle konuştu 
     ''Isparta bilindiği gibi ülkemizin önemli elma üretim merkezlerinden birisidir. Öncelikle Eğirdir ilçemiz ve çevresi elma üretiminde özellikle aranan bir isimdir. Son yıllarda girdi fiyatlarının artması, maliyetlerin artmasına neden olmakla beraber, piyasada elma fiyatı 2002-2003 yıllarının altına düşmüştür. Dolayısıyla elma üreticilerimiz zor durumdadır.'' Nisan ayına girildiği şu günlerde, il ve çevresinde bulunan depolarda takribi olarak 70-75 bin ton elmanın alıcı beklediğine işaret eden Dolmacı, ''Starking ve Golden tipi bu elmaların yaklaşık yüzde 75'lik bölümü sofralık, yüzde 25'lik bölümü ise meyve suyu yapımında kullanılabilecek niteliktedir. Depolarda bulunan elmaların ihracat özelliği bulunmamakta, ancak yurtiçinde tüketilebilecek özelliktedir'' dedi. 
     Elmaların ihracat özelliği olmadığı için, ihracata verilen 50 dolarlık teşvikin bir önemi kalmadığını da ifade eden Dolmacı, ''İhracata verilen bu teşvikin, ihracat yapan meyve suyu fabrikalarına verilmesi, üreticinin elindeki 3. sınıf elmanın değerlendirilmesi açısından daha yararlı olacaktır. Böylelikle sofralık tip kaliteli elmalar tüketiciye ulaşabilecektir'' şeklinde konuştu. 
     Konunun Isparta ekonomisi için önemli olduğunu vurgulayan Dolmacı, bu elmaların satılmadan depolarda çürümesi halinde, elma üreticisinin büyük zarar göreceğini belirtti. 
     Murat Dolmacı, konuyu Isparta milletvekilleri ile TOBB Başkanı Hisarcıklıoğlu'na ilettiklerini hatırlatarak, yardımcı olmalarını istediklerini kaydetti. 
     
</TEXT>
</DOC>
