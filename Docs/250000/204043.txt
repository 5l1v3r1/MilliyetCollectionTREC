<DOC>
<DOCNO> 204043 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/24/ekonomi/eko02.html </URL>
<DATE> 2003/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Asgari ücrette 8 formül 
</HEADLINE>
<TEXT>

   Bürokratlar asgari ücret artışı için 8 formül oluşturdu. İşverenlere maliyet artışının yüzde 20 ile sınırlanması, devlete ayda en az 354 trilyona mal olacak 
   Ahmet Erhan Çelik 
   
   Başbakan Tayyip Erdoğan'ın "işverenler asgari ücrette maliyetini yüzde 20 artırsın, gerisini bana bıraksınlar" sözü üzerine bürokratlar 8 hesap senaryosu hazırladı. 
   475 milyon brüt şu anda 306 milyon lira , 350 milyon lira şu anda 255 milyon 999 bin lira düzeyinde net asgari ücret üzerinden kurgulanan iki seçenekli 8 hesap senaryosu oluşturuldu. Asgari ücret artışının işverene maliyetinin yüzde 20 ile sınırlandırılmasının birinci yolu asgari ücrette Gelir Vergisi'nden feragat. 
   
   Devletin yükü artacak 
   Ancak IMF'ye verilen taahhütlere göre bu mümkün değil. Geriye tek seçenek olarak SSK prim payının düşürülmesi kalıyor. Bunun yalnızca asgari ücretli için yapılmasının da Anayasa'daki eşitlik ilkesine aykırılık taşıdığı iddia ediliyor. 
   
   SEÇENEK A Asgari ücret brüt 475, net 340.3 milyon liraya yükselir. 
   1. senaryo SSK işveren yükü azaltılmaz. Net ücret yüzde 50.6 artarak 340 milyon 338 bin lira olur. Asgari ücretlinin işverene maliyeti yüzde 35 artışla 577 milyona çıkar. 
   2. senaryo SSK priminde işveren payı yüzde 19.5'tan yüzde 5.94'e çekilir. SSK primine esas kazanç farkını işveren öder. İşverenin maliyeti yüzde 20 artışla 512.7 milyon liraya yükselir. 
   3. senaryo 1 Nisan 2004'te SSK primine esas kazanç alt sınırı yüzde 25 artar. Net ücret 340.3 milyon lira olur. İşveren maliyeti ise 612.7 milyona ulaşır. 
   4. senaryo 1 Nisan 2004'te SSK primine esas kazanç alt sınırı yüzde 25 artar. 
   İşverenin SSK prim payı yüzde 5.94'e çekilir. Toplam maliyet 512.7 milyona yükselir. 
   
   SONUÇ Brüt asgari ücret 475 milyon lira olur ve işverenin maliyet artışı yüzde 20 ile sınırlanırsa, devlet kişi başına her ay 64.4 milyon lira SSK prim farkı öder. Bu rakam 5.5 milyon SSK'lı için hesaplanırsa aylık yük 354.2 trilyon liraya ulaşır. 
   
   SEÇENEK B Asgari ücret brüt 488.5, net 350 milyon liraya yükseltilir. 
   1. senaryo SSK işveren yükü düşürülmez. Ücret yüzde 55 artarak 350 milyon lira olur. İşveren maliyeti yüzde 39 artarak 593 milyona çıkar. 
   2. senaryo SSK priminde işveren payı yüzde 19.5'tan yüzde 2.9'a çekilir. SSK primine esas kazanç farkını işveren öder. İşveren'in maliyeti yüzde 20 artışla 512.7 milyona yükselir. 
   3. senaryo 1 Nisan 2004'te SSK primine esas kazanç alt sınırı yüzde 25 artırılır. Net ücret 350 milyon, işverene maliyeti 624.2 milyon lira olur. 
   4. senaryo 1 Nisan 2004'te SSK primine esas kazanç alt sınırı yüzde 25 artar. İşvere SSK prim payı yüzde 2.96'ya çekilir, toplam maliyet 512.7 milyon. 
   
   SONUÇ Net asgari ücret 350 milyon lira yükseltilirken, işverenin maliyet artışı yüzde 20 ile sınırlanırsa, devlet her ay kişi başına 80.8 milyon lira SSK prim farkı öder. Bu rakam 5.5 milyon SSK'lı için hesaplanırsa aylık yük 444.3 trilyon liraya ulaşır. 
   
   
</TEXT>
</DOC>
