<DOC>
<DOCNO> 234007 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/23/guncel/agun.html </URL>
<DATE> 2004/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Müzikli hoşgörü dersi 
</HEADLINE>
<TEXT>

   TED İstanbul Koleji, Özel Musevi İlköğretim Okulu, Fener Rum Lisesi ve Aramyan Uncuyan Ermeni İlköğretim Okulu'nun öğrencileri, "El Ele Kardeşçe" korosuyla 'barış' mesajı verdi 
      Pınar Aktaş 
   
   Ulusal Egemenlik ve Çocuk Bayramı kutlamaları çerçevesinde, TED İstanbul Koleji, Özel Musevi İlköğretim Okulu, Fener Rum Lisesi ve Aramyan Uncuyan Ermeni İlköğretim Okulu öğrencileri, kurdukları "El Ele Kardeşçe" korosuyla büyüklere "hoşgörü" dersi verdi. Birlikte dostluk şarkıları söyleyen 4 farklı kültürün çocukları, "Savaşlar bitsin" dedi. 
   "El Ele Korosu" fikri, 4 yıl önce TED İstanbul Koleji Kurucu Mütevelli Üyesi Doç. Dr. Ahmet Kurtaran tarafından ortaya atıldı. Kamuoyuna bu yıl ilk kez duyurulan "Sevgiyle El Ele Şenliği" kapsamında 3 yıldır diğer 3 okulu dolaşan 7 - 14 yaşındaki çocuklardan oluşan koro, 2004'teki konserini ise dün Moda'daki Aramyan Uncuyan Ermeni İlköğretim Okulu'nda verdi. İlk olarak okullar kendi korolarıyla kendi kültürlerinden şarkılar söyledi. Ardından her okulun korosundan seçilen 10'ar öğrenci 40 kişilik bir karma koroda toplanarak, "Dostluk" adlı şarkıyı seslendirdi. 
   
   'Önce büyükler kenetlensin' 
   Projenin fikir babası Doç. Dr. Kurtaran, "Değişik din ve kültüre sahip insanlar olarak hep diz dize yaşadık. Bu çalışmanın çimentosu sevgidir. İnsanların bir arada tutunmasının vesilesi de sanattır" dedi. 
   Aramyan Uncuyan Ermeni İlköğretim Okulu Müdiresi Şuşan Muratyan ise, "Çocuklarımızın büyüdükleri zaman olumlu bir toplum oluşturmalarını istiyoruz. Bu nedenle biz büyükler önce ellerimizi kenetleyelim. Çünkü hepimiz aynıyız" diye konuştu. 
   
   '23 Nisan'a denk gelmesi güzel oldu'    Lori Mangasar 13, Aramyan Uncuyan İlköğretim Okulu "Diğer kültürlerin şarkılarını duymak çok güzel. 23 Nisan çocuklara bir armağan. Bu anlamlı ve mesaj dolu çalışmanın bugüne rastlaması da çok güzel." 
   Maria Kiracopulu 13, Fener Rum Lisesi "Bugünkü savaşlar dinlerin kavgası gibi. Buna en güzel mesajı verdiğimize inanıyorum." 
   Cana Çağlı 12, TED İstanbul Koleji "İstanbul'daki bomba olayları biraz da kültür ayrımından oldu. Bu çalışma da iyi bir cevap. Atatürk bizi görseydi herhalde gurur duyardı." 
   Defne Alfandari 12, Özel Musevi İlk-öğretim Okulu "Dostluk ve kardeşlik için buradayım. Bu bizim barış mesajımız." 
   
   
   
</TEXT>
</DOC>
