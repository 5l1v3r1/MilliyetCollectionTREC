<DOC>
<DOCNO> 207601 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/09/son/sontur25.html </URL>
<DATE> 2004/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Burçin'in babası Kızım Televole kültürünün kurbanı oldu 
</HEADLINE>
<TEXT>

     İstanbul'da 3 gün önce cesedi bulunan ve uyuşturucu komasından öldüğü ihtimali üzerinde durulan Burçin Bircan, İzmir'de toprağa verildi. 
     İstanbul'dan İzmir'e getirilen Burçin Bircan'ın cenazesi, ikindi namazı öncesi Bahçelievler'deki Murat Reis Camii'ne getirildi. Burçin'in az sayıda yakını camiye gelirken, anne Canan Bircan cenaze merasimine katılmadı. 
     Burçin Bircan'ın babası Ömer Bircan, gazetecilerin soruları üzerine, kızını son olarak 2 ay önce vize işlemleri için gittiği İstanbul'da gördüğünü belirtti. Burçin'in uyuşturucu kullandığını bilmediklerini, gazetelerde 3 gün önce çıkan fotoğraflardan kendisini teşhis ettiklerini söyleyen baba Bircan, şöyle konuştu 
     ''Burçin'i 2 aylıkken evlat edindik. O evimizin tek çocuğuydu ve öz kızımızdı. Çok televizyon seyrediyordu. Seyrettiği programların etkisi ve özentiyle İstanbul'a gitti. Ölüm haberiyle ailece yıkıldık, çok üzgünüz. Burçin televole kültürünün kurbanı oldu. Çocuklarımız akıllı olsun bu tuzaklara düşmesin. Yine bir anne babanın canı yandı.'' Burçin'le sık görüşemediklerini belirten Ömer Bircan, öldürülmüş olma ihtimaline ilişkin sorular üzerine, kızının İstanbul'daki arkadaşlarını tanımadığını, bu konuyu polisin aydınlatacağını söyledi. 
     Kızının ardından gözyaşı döken Ömer Bircan'ın, cenazenin başına gelmemesi dikkat çekti. 
     Burçin Bircan'ın için daha sonra cenaze namazı kılındı. Bircan'ın yakınlarından bir grup kadın da erkeklerin arkasında saf tutarak cenaze namazına eşlik etti. 
     Cenaze daha sonra, toprağa verilmek üzere Karabağlar Paşaköprü Mezarlığı'na götürüldü. 
     
</TEXT>
</DOC>
