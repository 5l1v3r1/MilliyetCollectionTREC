<DOC>
<DOCNO> 241151 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/19/son/sondun12.html </URL>
<DATE> 2004/05/19/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Başörtüsü tartışması Avusturya'da... Yasak mahkemeden döndü 
</HEADLINE>
<TEXT>

     Avusturya'nın Linz kentindeki Stelzhammer ortaokulu müdürünün, Müslüman öğrencilerin başörtüsüyle derse girmelerini yasaklama kararı mahkemeden geri döndü. 
     Başörtüsüyle okula gelen 13 yaşındaki Türk öğrenci Gülsün'ün ''okulun kıyafet kurallarını ihlal ettiği'' gerekçesiyle derse alınmaması üzerine şikayetçi olan babasını haklı bulan Linz şehir mahkemesi, ''dini inancı nedeniyle başörtüsü takmanın okulun kıyafet kurallarını ihlal anlamına gelmeyeceğine'' karar verdi. 
     Tartışmanın büyümemesi için öğrenci velisinin şikayeti üzerine okul yöneticilerini uyardığını belirten Eyalet Eğitim Dairesi Başkanı Fritz Enzenhofer, ''Okul yönetiminin uyguladığı başörtüsü yasağının anayasadaki din özgürlüğü uyarınca uygulanamayacağını saptadıktan sonra yasak hemen kaldırıldı ve Müslüman öğrencinin okula başörtüsüyle gelebileceğine karar verdik'' dedi. 
     
     İSLAM CEMAATİ'NDEN YASAĞA TEPKİ 
     Linz kentindeki Stelzhammer ortaokulunda uygulanan başörtüsü yasağına tepki gösteren Avusturya İslam Cemaati Başkanı Anas Schakfeh, başörtüsü takmanın dini inançlarını özgürce yaşamak için kullanılan bir giyim tarzı olduğunu ve öğretmenler ile okul yöneticilerinin dünya görüşüne göre değiştirilemeyeceğini belirterek, benzer bir olayın tekrarlanmaması için Eğitim Bakanlığı'nın tüm okullara bir genelge yayımlamasını talep etti. 
     Linz'deki Müslüman öğrenci velilerinden ve İslam cemaatinden gelen tepkiler üzerine açıklama yapan Eğitim ve Bilim Bakanı Elisabeth Gehrer, ''Müslüman öğrencilerin başörtüsüyle okula gelmelerini yasaklamanın anayasaya aykırı olduğunu'' söyledi. 
     İslam cemaatinin genelge yayımlanması talebinin ''gereksiz olduğunu'' belirten Gehrer, ''din özgürlüğünün anayasa tarafından güvence altına alındığını gösteren genel bir kural bulunduğunu, bu kuralı okul yöneticilerine ayrıca bir genelgeyle bildirmeye gerek olmadığını'' ifade etti. 
     Eğitim Bakanlığı yetkililerinden Andrea Götz ise Avusturya Radyosu 1. Kanalı'na yaptığı açıklamada, başörtüsü tartışmasının karşılıklı görüşmelerle çözüme kavuştuğunu anımsatarak, İslam Cemaati'nin tüm okullara genelge yayımlanması talebini gerekli görmediklerini, bu olay nedeniyle yapılan tartışmalara rağmen yeniden bir yasaklama olursa genelge yayımlayabileceklerini bildirdi. 
     
</TEXT>
</DOC>
