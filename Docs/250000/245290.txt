<DOC>
<DOCNO> 245290 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/04/son/soneko30.html </URL>
<DATE> 2004/06/04/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
SİAD bildirisi Türkiye'yi gündem dışına çeken tartışmalardan kaçının 
</HEADLINE>
<TEXT>

     Türkiye SİAD Platformu Başkanlar Kurulu bildirisinde, ''Türkiye'yi gerçek gündem maddeleri dışına çeken tartışmalardan kaçınılması gerektiği'' konusuna dikkat çekilerek, ''Türkiye'de her kesimin dikkatle odaklanması gereken gündem maddelerinin AB üyelik müzakerelerinin başlatılması ve makroekonomik istikrar içinde büyümenin sağlanması olduğuna inanıyoruz'' denildi. 
     Hatay'da gerçekleştirilen SİAD Platformu Başkanlar Kurulu toplantısının ardından açıklanan bildiride, ekonomik, siyasal ve sosyal olarak son derece hassas bir çizgide ilerleyen Türkiye'de, son yıllarda sık sık ana gündemden sapıldığına ve gereksiz zaman, enerji ve kaynak israfına yol açıldığına tanık olunduğu belirtildi. 
     Bunun son örneğinin YÖK Yasa Tasarısı'nda görüldüğü belirtilen bildirgede, ''Konunun tüm tarafların katılımıyla sonuca ulaştırılması, bugüne kadar yitirilen zamanın boşa gitmemesinin tek koşuludur'' denildi. 
     Bildirgide, şu görüşlere yer verildi 
     ''Biz ülkenin dört bir yanında faaliyet gösteren sanayici ve işadamları olarak, Türkiye'de her kesimin dikkatle odaklanması gereken gündem maddelerinin AB üyelik müzakerelerinin başlatılması ve makroekonomik istikrar içinde büyümenin sağlanması olduğuna inanıyoruz. 
     Her ne kadar gelişmeler bizi müzakerelerin başlatılması kararına çok yaklaştırdıysa da önümüzdeki 6 aylık sürede çabalarımızı yoğunlaştırma mecburiyeti bulunmaktadır. 
     Bu süre içinde Türkiye'nin Kopenhag kriterleri doğrultusunda bugüne kadar gerçekleştirdiği reformları destekleyecek uygulama örneklerini artırmak, bu reformlara ters düşen vaka sayısını en aza indirmek için özel bir gayret sarf etmesi gerektiği açıktır. Bu bile hükümetin mesaisini işgal edecek başlı başına kapsamlı bir konudur. 
     Makro dengelerin kalıcı olarak tesisi, ekonomimizin yapısal olarak güçlendirilmesi, istikrar içinde büyümeye geçilerek ülkenin kanayan yarası işsizliğe çare üretilmesi, hükümetin zaman, enerji ve kaynak ayırması gereken acil gündem maddeleridir.'' 
     
     HIZ KAZANDIRILMASI GEREKEN KONULAR 
     Bildirgede, ülke ekonomisini kalıcı olarak ve fazla zaman yitirmeden güçlendirebilmek için hükümetin çalışmalarına hız vermesi gerektiği konular ise şöyle belirtildi 
     ''Türkiye'nin IMF ile olan ilişkilerinin geleceği, daha fazla spekülasyona meydan vermeden aydınlığa kavuşturulmalıdır. Dileğimiz, IMF şemsiyesinin bir süre daha devam ettirilmesinin sağlanmasıdır. 
     Kamu gelirlerinin artırılması için, gerçekçi vergi oranlarıyla üretimi ve yatırımı destekleyen, kayıtlı ekonomiyi ve istihdamı özendiren, kayıt dışını kayıt altına alan bir vergi sistemine geçmek üzere yasalar hızla değiştirilmelidir. 
     Özelleştirmelerin daha fazla geciktirilmesine Türkiye'nin tahammülü kalmamıştır. 25 yıldır yapılan hatalardan artık ders alınmalıdır. Hukuksal altyapının eksiklerinin giderilmesi, bürokratik engellemelerin zemininin ortadan kaldırılması ve siyasi iradenin güçlendirilmesi ile özelleştirmeler tamamlanmalı, bu konu Türkiye'nin gündeminden çıkarılmalıdır. 
     Kamu idaresi yeniden yapılandırılmalı, ekonomi yönetiminde istikrar, adalet ve güven tesisi edilmelidir. 
     Yatırım ortamının iyileştirilmesinin, yabancı sermayenin ülkemize çekilmesinin işsizlikle mücadelede tek silah olduğu bir an önce kavranarak, bu alandaki çalışmalar hızla tamamlanmalıdır.'' Bildirgede, ayrıca, yöredeki işadamlarının, 38 trilyon lira harcanarak yüzde 72'si tamamlanan Hatay Havalimanı inşaatının bitirilmesi, duble yol rehabilitasyonunun gerçekleştirilmesi, bölgede kültür ve tarih turizminin geliştirilmesi, İskenderun Limanı'nın özelleştirilmesinin önündeki engellerin kaldırılması yönündeki taleplerine de dikkati çekildi. 
     
</TEXT>
</DOC>
