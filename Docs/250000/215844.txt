<DOC>
<DOCNO> 215844 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/17/son/sontur58.html </URL>
<DATE> 2004/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Danıştay, Uzan Grubu'nun ÇEAŞ ve Kepez itirazını reddetti 
</HEADLINE>
<TEXT>

     Danıştay, hükümetin, ÇEAŞ ve Kepez'e el konulmasına yönelik işlemlerinin yürütmesinin durdurulması istemini reddetti. Karar, gerekçesi yazıldıktan sonra taraflara tebliğ edilecek. 
     ÇEAŞ'a yönelik kararlara karşı Çukurova Elektrik A.Ş'nin, Kepez'e yönelik kararlara karşı da Kemal Uzan'ın söz konusu işlem ve Bakanlar Kurulu kararının iptali ve yürütmesinin durdurulması istemiyle açılan davanın, ilk aşaması sonuçlandı. 
     Danıştay 10. Dairesi, söz konusu işlemler ve Bakanlar Kurulu kararının yürütmesinin durdurulması istemini oybirliğiyle reddetti. 
     Karar, gerekçesi yazıldıktan sonra taraflara tebliğ edilecek. 
     Bu kararlara karşı, davacılar Çukurova Elektrik A.Ş ile Kemal Uzan itiraz edebilecek. İtirazı bir üst kurul olarak Danıştay İdari Dava Daireleri Genel Kurulu karara bağlayacak. 
     Danıştay 10. Dairesi'nin yürütmesinin durdurulması isteminin reddine karar verdiği dava konusu işlemler ile Bakanlar Kurulu kararı şöyle 
     ''-Enerji ve Tabii Kaynaklar Bakanlığı'nın ÇEAŞ ve Kepez ile bakanlıkları arasında imzalanan 9 Mart 1988 tarihli görev verilmesine ilişkin imtiyaz sözleşmesinin feshine, -Şirketçe işletilen tesislere ve bu tesislerin mütemmim cüzleri ile işletme faaliyeti için gerekli tüm araç ve gerece el konulmasına ilişkin 11 Haziran 2003 tarihli kararı, -Aynı bakanlığın fesih ve el koyma kararının resen uygulanmasıyla ilgili olarak tesis ettiği 11 ve 12 Haziran 2003 tarihli işlemleri, -Çukurova Elektrik A.Ş.'ne, 16 Ağustos 1985 tarihli kararnamenin eki yönetmeliğin 2. maddesinde gösterilen 1. görev bölgesinde, 70 yıl süre ile elektrik üretimi, iletimi, dağıtımı ve ticareti yapma görevi verilmesine ilişkin 26 Eylül 1988 tarihli kararnamenin, 16 Ağustos 1985 tarihli kararnamenin eki yönetmeliğin 2. maddesinde gösterilen 2. görev bölgesinde 3096 sayılı Kanunun 3. ve geçici 2. maddelerine göre, Kepez ve Antalya Havalisi Elektrik Santralları T.A.Ş.'nin, 70 yıl süre ile elektrik üretimi, iletimi, dağıtımı, işletilmesi ile ticaretinin yapılması ve tesislerin kurulması hususunda görevlendirilmesine ilişkin 7 Ekim 1988 tarihli kararnamenin, 16 Ağustos 1985 tarihli kararnamenin eki yönetmelikte belirlenen görev bölgelerinde olup kamu kurum ve kuruluşlarına ait elektrik üretim, iletim ve dağıtım tesislerinden, üzerinde mutabakata varılanların işletme haklarının bazı şirketlere verilmesine ilişkin 23 Haziran 1989 tarihli kararnamenin a bölümünde yer alan Çukurova Elektrik A.Ş.'ne ilişkin hüküm ile b bölümünde yer alan Kepez ve Antalya Havalisi Elektrik Santralları T.A.Ş.'ne ilişkin hüküm.'' 
     
</TEXT>
</DOC>
