<DOC>
<DOCNO> 211252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/26/son/soneko23.html </URL>
<DATE> 2004/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Land Rover çalışanları grevde... 
</HEADLINE>
<TEXT>

     Land Rover çalışanları 24 saatlik bir grev başlattı. Ford grubunun elinde bulunan Land Rover'ın binlerce çalışanının, ücret artışıyla ilgili anlaşmazlık yüzünden 1998 yılından bu yana ilk kez bir grev gerçekleştirdikleri ve bunun için fabrika önüne barikatların kurulduğu belirtildi. 
     Orta İngiltere bölgesinde, Solihull'da bulunan fabrikanın üretiminin, 24 saatlik grevden son derece olumsuz etkileneceğini belirten Land Roverd çalışanlarının bağlı olduğu sendikanın yönetimi, Land Rover yöneticilerinden, ''fabrikanın geleceğini riske atıyorsunuz'' şeklinde uyarılar aldıklarını kaydettiler. 
     Land Rover yönetimi tarafından yapılan açıklamada da, işçilere iki yıl için yüzde 6.5'luk bir ücret artışı önerildiği, bunun da enflasyon oranının üzerinde olduğu savunuldu. 
     Normal şartlarda günde bin araç üreten ve ürünlerinin yüzde 70'i ihraç edilen fabrikanın çalışanları, Land Rover'ın büyük karı bulunduğunu ve büyük katkıları olan bu kardan paylarına düşeni almak istediklerini belirtiyorlar. 
     Bu arada, çalışanların bağlı olduğu sendika ile işveren arasında arabuluculuk görevi yapan çevreler ise tarafları bir kez daha masaya oturmaya ikna edebileceklerini ve böylece her iki tarafı da büyük zarara uğratacak grevlerin devamının önlenebileceğini belirttiler. 
     
</TEXT>
</DOC>
