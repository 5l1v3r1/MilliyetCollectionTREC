<DOC>
<DOCNO> 217846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/26/ekonomi/eko05.html </URL>
<DATE> 2004/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Nestle Türkiye hedef büyüttü 
</HEADLINE>
<TEXT>

   Nestle Türkiye Gıda Sanayi Yönetim Kurulu Üyesi Ahter Kutadgu, şirketin cirosunu 2009 yılına kadar 500 milyon dolara çıkarmayı hedeflediklerini söyledi 
   EKONOMİ SERVİSİ 
   
   Nestle Türkiye Gıda Sanayi Yönetim Kurulu Üyesi Ahter Kutadgu, Türkiye'nin çikolata, mutfak ürünleri, bebek beslenmesi, kahvaltılık gevrekler, kahve ve su kategorilerine odaklanmaya karar veren Nestle'nin 160 milyon dolar olan cirosunu, 2009 yılına kadar 500 milyon dolara çıkarmayı hedeflediklerini açıkladı. Hazır kahve markası Nescafe'nin, pazara sunacağı üç yeni ürününün tanıtım toplantısında konuşan Kutadgu, Nestle'nin Türkiye'de faaliyet gösterdiği alanlarda lider veya güçlü ikinci konumuna erişmeyi planladığını anlattı. 
   Toplantıda, Türkiye'de yüzde 75 pazar payına sahip Nescafe'nin üç yeni ürünü sert ve yoğun kahve Alta Rica, yumuşak tadlı Cap Colombie ve gençlere hitap eden Cappuccino tanıtıldı. 
   Nestle Türkiye Ticaret Müdürü Trevor Clayton da dünyada her saniye 4 bin 400 fincan Nescafe içildiğini söyledi. 
   
   
</TEXT>
</DOC>
