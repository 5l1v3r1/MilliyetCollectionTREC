<DOC>
<DOCNO> 205441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/30/son/sontur03.html </URL>
<DATE> 2003/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak savaşı turizmdeki büyümeyi engellemedi 
</HEADLINE>
<TEXT>

     Türkiye'nin yanıbaşında yaşanan Irak savaşına rağmen, dünyada 2003 yılında turizmi bir önceki yıla göre büyüyerek kapatan tek ülke Türkiye oldu. 
     Kültür ve Turizm Bakanı Erkan Mumcu'nun verdiği bilgiye göre, 2003 yılının 11 aylık döneminde Türkiye'yi ziyaret eden yabancı ziyaretçi sayısı geçen yılın aynı dönemine göre yüzde 4.9'luk bir artışla 13 milyon 320 bin 701 kişi olarak belirlendi. Geçen yılın sonlarında ortaya çıkan ve 20 Mart 2003 tarihinde ABD ile Irak arasında sıcak savaşa dönüşen 
     küresel kriz nedeniyle Türkiye turizmi olumsuz yönde etkilenerek, 2003 yılının mart-nisan-mayıs aylarında büyük çapta gerilemeler yaşandı. Ancak haziran ayından itibaren kasım ayına kadar olan dönemde, bir önceki yılın aynı aylarına göre yüzde 3.39, yüzde 11.94, yüzde 19.14, yüzde 5.37, yüzde 16.15, yüzde 15.85 oranlarındaki artışlarla pozitif trend yakalanarak, kümülatif değer yüzde 4.9'a yükseldi. Mumcu Türkiye'nin geçtiğimiz yıl dünya turizm gelirlerindeki payının ise yüzde 2.5 olduğuna işaret etti. 2002 yılında 13 milyon 256 bin yabancı turist ziyaret etti. Mumcu, hedeflerinin "3 yıl içinde 5 milyar dolar yeni yatırım, 500 bin istihdam, 20 milyon turist" olduğuna işaret ederken, "Üçüncü yılın sonunda bunun hesabını herkes bizden sorabilir" dedi. 
     
</TEXT>
</DOC>
