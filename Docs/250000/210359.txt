<DOC>
<DOCNO> 210359 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/22/son/sondun25.html </URL>
<DATE> 2004/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
El Kaide taktik değiştirdi... Örgüt Irak'tan çekiliyor 
</HEADLINE>
<TEXT>

     Irak'ta koalisyon güçlerine karşı düzenlenen bombalı saldırılarda çok sayıda Müslüman Iraklının ölmesinin, saldırıların arkasında olduğu öne sürülen El Kaide terör örgütünün taktik değiştirmesine yol açtığı bildirildi. 
     New York Post gazetesinin haberine göre, internetten yayın yapan ''Cihadın Sesi'' adlı sitede Usame Bin Ladin adına yer alan bir çağrıda, El Kaide destekçilerinden, ''Irak'tan uzak durmaları ve bulundukları Suudi Arabistan, Kuveyt, Katar ve Bahreyn gibi ülkelerdeki Amerikan hedeflerine yönelmeleri'' istendi. 
     El Kaide'nin internetten yaptığı propaganda, ''SITE'' enstitusu adlı özel kuruluş tarafından izleniyor. Çağrıyla ilgili açıklama da SITE'de çalışan terör uzmanı Rita Katz tarafından yapıldı. 
     ''Cihadın Sesi'' sitesinde yer alan ''Irak'a gitmeyin'' başlıklı çağrıda, Usame Bin Ladin'e atfen şu ifadeler yer aldı 
     ''Yaşlı-genç, kadın-erkek tüm yarımada halkına talimatım, Amerikalılarla bulundukları ülkede savaşmalarıdır. Yemen halkı ise Amerikalılarla üslerinde, savaş gemilerinde ve konsolosluklarında mücadele edecektir.'' 
     
     ''BİN LADİN TAKTİK DEĞİŞTİRDİ'' 
     Amerikalı terör uzmanları, çağrıyı Bin Ladin'in taktik değiştirdiği şeklinde yorumladılar. 
     Bin Ladin, geçen ekim ayında destekçilerinin Afganistan'ı bırakarak, Irak'a yönelmelerini istemişti. 
     Uzmanlar, ''Bin Ladin'in Irak içinde başlattığı terörün geri teptiğini ve fanatik Yabancı Savaşçılar Alayı'nın Iraklılar tarafından artık sempatiyle karşılanmadığını'' söylediler. 
     
</TEXT>
</DOC>
