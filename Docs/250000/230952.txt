<DOC>
<DOCNO> 230952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/son/soneko24.html </URL>
<DATE> 2004/04/13/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Mustafa Koç 2004'te Türkiye'nin önü açık görünmektedir 
</HEADLINE>
<TEXT>

     Koç Holding Şeref Başkanı Rahmi Koç'un Türk hükümetinin İsviçre'de tamamlanan Kıbrıs görüşmelerinden alnının akı ile çıktığını belirtmesinden sonra, Koç Holding Yönetim Kurulu Başkanı Mustafa Koç da, Türkiye'nin Kıbrıs'ta çözüm için bugüne kadar sergilediği iyiniyet ve siyasi kararlılığın, ada halkının kararları ne olursa olsun, Türkiye'nin önündeki çok önemli açık ve gizli engelleri ortadan kaldıracak nitelikte olduğunu bildirdi. 
     Mustafa Koç, Yönetim Kurulu Başkanı olduğu Tofaş'ın bugün toplanan Olağan Genel Kurulu'nda hissedarlara sunulan faaliyet raporunda yer alan mesajında, bu yıl Türkiye'nin geleceğine damgasını vuracak gelişmenin Aralık ayında Lahey'de yapılacak AB Zirvesi olduğuna dikkat çekti. 
     Koç, mesajında şunları kaydetti 
     ''Lahey'e uzanan yolda Türkiye'nin önünde siyasi ve ekonomik alanda atılması gereken pekçok adım bulunmaktadır. Bunların başında gelen konulardan biri de, Kıbrıs'ta iki toplumun arasındaki sorunlara ilişkin çözüm çalışmalarıdır. Türkiye'nin Kıbrıs'ta çözüm için bugüne kadar sergilediği iyi niyet ve siyasi kararlılık, ada halkının kararları ne olursa olsun ülkemizin önündeki çok önemli açık ve gizli engelleri ortadan kaldıracak niteliktedir. 2004'de aynı siyasi kararlılığın, AB'ye uyum yasalarının uygulamaya konma çalışmalarında ve ekonomik istikrar tedbirlerinin sürdürülmesi için gösterilmesini diliyorum.'' 
     
     ''İLK ANDA YARATTIĞI BAZI SORU İŞARETLERİNE RAĞMEN...'' 
     Mustafa Koç mesajında, son 10 yılın koalisyon hükümetlerinin ardından 3 Kasım seçimleri sonucu oluşan tek parti iktidarının, bu iktidarın ilk anda yarattığı bazı soru işaretlerine rağmen, gerek yapısal reformlar cephesinde gerekse ekonomik programın uygulanmasında gösterdiği kararlılığının olumlu bir gelişme olduğunu vurguladı. 
     Bu kararlılığın ekonomiye yansıdığını da gördüklerini kaydeden Koç, geçtiğimiz yılın Mart ayında ABD askeri güçlerinin Türkiye'de konuşlanmasını sağlayacak tezkerenin TBMM tarafından reddedilmesi sonucu ABD hükümetinden beklenen kredi paketinin gündemden kalkması ve hemen ardından da ABD'nin Irak'a müdahalesinin yarattığı ortamın piyasaları olumsuz yönde etkilediğini anımsattı. 
     Mustafa Koç, mesajında şu görüşleri dile getirdi 
     ''Yine de Türkiye bu süreci beklenenden kolay atlattı. Aynı şekilde AB ile Türkiye arasındaki ilişkilerde arka arkaya yaşanan olumlu gelişmelerin de bu süreçte olumlu bir rolü oldu. Sonuçta memnuniyetle belirtmek gerekir ki, tedirginlikler içinde başlayan yıl özellikle ikinci 6 ayda istikrarlı gelişmelere sahne oldu. 
     Türkiye, 2003 yılını belirlediği makro ekonomik hedeflerin önemli bölümünü gerçekleştirerek kapattı. 2003'de planlanan yüzde 5'lik büyüme hedefine karşılık GSMH'de yüzde 5.9, GSYİH'de ise yüzde 5.8'lik bir büyüme sağlandı. Özellikle 2003 yılının son çeyreğinde bu büyüme oranlarının daha da artışını 2004 için olumlu bir sinyal olarak görebiliriz. Büyümenin itici gücü sanayi üretimi, ticaret ve ihracattaki gelişmeler olmuştur.'' 
     
     ''TÜRKİYE'NİN ÖNÜ AÇIK GÖRÜNMEKTEDİR'' 
     Koç, 2003 yılı için bir diğer olumlu gelişmenin enflasyonun düşürülmesinde sağlanan başarı olduğunu, 2002 yılında yüzde 30.8 olan TEFE'nin 13.9'a, TÜFE'nin ise yüzde 29.7'den 18.4'e düştüğünü anımsatarak, ''Bu gelişmeler ışığında 2004 yılına baktığımızda Türkiye'nin önü açık görünmektedir'' dedi. 
     Mustafa Koç, Tofaş'ın hissedarlarına yönelik mesajında, otomotiv sektöründeki gelişmeleri ve Tofaş'ın faaliyetlerini de değerlendirdi. 
     2001 krizinden oldukça olumsuz etkilenen otomotiv sektörünün 2003'e nispeten iyi bir şekilde girdiğine ve yılın ikinci yarısından sonra süratle yükseliş gösterdiğine işaret eden Koç, bunda ekonomik istikrarın ve güvenin yanı sıra Ağustos ayında çıkarılan hurda araç yasasının ve makro ekonomik gelişmelere paralel olarak faiz oranlarının hızla düşmesinin çok büyük etkisi olduğunu vurguladı. 
     Merkez Bankası kısa vadeli faiz oranlarının yılın başında yüzde 44 seviyesindeyken yüzde 24'e kadar indiğine ve bu sayede tüketici kredisi oranlarının da aylık yüzde 2'lerin altına inerek müşteriyi alıma yönelten cazip bir konuma geldiğine işaret eden Koç, bu olumlu gelişmeler sayesinde 2002'de 150 bin seviyelerinde olan iç pazarda 2003'de yüzde 130'lara varan bir artış yaşandığını ve satışların 350 bini geçtiğini anımsattı. 
     Koç, ''2003 yılı sonuçlarımız Tofaş için de aynı ölçüde olumlu oldu. Gerçi iç pazar talebinden, geçen yıla nazaran 3 puanlık azalma ile yüzde 12.4 oranında bir pay aldık ancak ihracattaki başarımızı bu yıl da sürdürdük'' dedi. 
     
     4 YIL İÇİNDE 4 MİLYONUNCU ARAÇ KUTLAMASI 
     İhracat cephesinde 2003'de 82 bin 614 adet araç satışı gerçekleştirdiklerini ve 681.7 milyon euroluk ihracat ile Türkiye ekonomisine önemli bir katkı sağladıklarını belirten Koç, şunları kaydetti 
     ''1969'da yılda 20 bin otomobil üretmek üzere kurulan Tofaş, geçtiğimiz yıl 2 milyonuncu aracını üretti. Bugün yıllık üretim kapasitemiz 250 bine ulaştı. Eminim ki 4 milyonuncu aracımızın üretimi için, bir 30-35 yıl daha beklememiz artık gerekmiyor. Önümüzdeki 4 yıl içinde 4 milyonuncu arabamızın üretim bandına girişini kutlamak üzere buluşacağımızı düşünüyorum.'' Koç Holding Şeref Başkanı Rahmi Koç, 1 Nisan'da AA muhabirine yaptığı açıklamada, Türk hükümetinin İsviçre'de tamamlanan Kıbrıs görüşmelerinden alnının akı ile çıktığını belirtmişti. 
     
</TEXT>
</DOC>
