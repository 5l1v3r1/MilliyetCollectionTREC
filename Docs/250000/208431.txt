<DOC>
<DOCNO> 208431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/13/son/sontur32.html </URL>
<DATE> 2004/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
GP, Unakıtan hakkında suç duyurusunda bulunacak... 
</HEADLINE>
<TEXT>

     Genç Parti GP , ''yasa gereği ödenmesi zorunlu hazine yardımını engellemeye ve geciktirmeye yönelik bir tavır içinde'' bulunduğu gerekçesiyle Maliye Bakanı Kemal Unakıtan hakkında suç duyurusunda bulunacağını açıkladı. 
     GP Genel Merkezi'nden yapılan yazılı açıklamada, 2820 sayılı Siyasi Partiler Kanunu'nun ''Devlet Yardımı'' başlığını taşıyan ek 1 numaralı maddesinde, siyasi partilere yapılması öngörülen hazine yardımı ile ilgili tüm yetkinin Anayasa Mahkemesi'ne ait olduğunun ifade edildiği anımsatıldı. Açıklamada, şöyle denildi 
     ''Ancak Maliye Bakanlığı, hiçbir yetkisi olmamasına rağmen, Genç Parti'ye yasa gereği ödenmesi zorunlu olan bu hazine yardımını engellemeye ve geciktirmeye yönelik bir tavır içine girmiştir. Yetkilerini tamamen aşan ve Türkiye Cumhuriyeti yasalarına aykırı tutum sergileyen Maliye Bakanı, en geç 12 Ocak 2004 Pazartesi akşamı saat 17.00'ye kadar imzalanması gereken kararı imzalamamakta direnmiştir. 
     Bir hukuk devleti olan Türkiye'de, böylesine gayri hukuki bir tutumu, Genç Parti kabullenemez ve kabullenmeyecektir. Açıkça kanunlarla belirlenmiş olan hazine yardımını geciktirerek, yaklaşan yerel seçimlerde siyasi rakibinin çalışmalarına darbe vurmak isteyen hükümetin Maliye Bakanı hakkında, Genç Parti suç duyurusunda bulunacaktır.'' 
     
</TEXT>
</DOC>
