<DOC>
<DOCNO> 222098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/14/dunya/dun01.html </URL>
<DATE> 2004/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İspanya, yaralarını sandıkta saracak 
</HEADLINE>
<TEXT>

   Genel seçimlerde İspanyolların rekor oranda sandığa koşarak terör odaklarına güçlü bir mesaj vermesi bekleniyor. Seçimlerin favorisi Başbakan Aznar'ın partisi Halkçı Parti 
      DIŞ HABERLER SERVİSİ 

   
   İspanya'nın başkenti Madrid'de düzenlenen bombalı terör saldırılarının ardından, yaklaşık 34 milyon seçmen, bugün genel seçim için sandık başına gidiyor. 200 terör kurbanının cenazeleri kaldırılırken, seçmenler, 350 sandalyeli meclis ve 208 koltuklu senatonun yeni üyelerini ve dolayısıyla 4 yıl görev yapacak yeni hükümeti belirleyecek. Terör saldırılarının seçim sonuçlarını etkileyeceği belirtiliyor. 
   İlan edilen 3 günlük yas nedeniyle büyük bir sessizliğe gömülen İspanya'da meclis üyeliği için 883, senato için de 929 aday yarışacak. 
   İspanyol Sosyalist İşçi Partisi'nin PSOE 1982 - 1996 yılları arasında aralıksız iktidarda bulunduğu İspanya'da, son 8 yıldır Başbakan Jose Maria Aznar'ın muhafazak r Halkçı Parti'si PP iktidar koltuğunda. 
   Seçimlerde başbakanlık için PP'nin adayı Mariano Rajoy ile PSOE'nin adayı Jose Luiz Rodriguez Zapatero yarışacak. 
   Saldırılardan önce yapılan anketlerde, iktidardaki PP, muhalefetteki PSOE'nin yüzde 5 kadar önünde bulunuyor. Halen 182 milletvekiliyle tek başına iktidarda olan PP, yapılan son anketlerde 172 - 176 arasında kalırken, tek başına iktidar olması için gerekli olan 176 mutlak çoğunluğu sağlayamayabileceği belirtiliyor. 
   125 milletvekiliyle ana muhalefet partisi olan PSOE'nin ise oylarını artırmasına rağmen, 138 - 143 milletvekilini geçemeyeceği kaydediliyor. 
   
   Yüzde 80 tahmini 
   Saldırılara tepkinin seçime katılım oranını yüzde 80'lere çıkarmasına kesin gözüyle bakılıyor. İspanyolların sandığa koşarak terör odaklarına güçlü bir mesaj vereceği tahmin ediliyor. 
   Yapılan yorumlarda, halkın 1996 - 2000 döneminde olduğu gibi çok partili bir hükümet istediği savunulsa da, Madrid'deki terör saldırılarının seçimlere etki edebileceği ve İspanyolların PP'yi tek başına iktidarda görmek isteyebileceği de söyleniyor. 
   
   Yerel seçim de var 
   İspanya'nın güneyindeki Endülüs Özerk Bölgesi'nde de bugün yerel parlamento seçimleri yapılıyor. 6 milyon seçmenin oy kullanacağı bölgede yapılan anketlere göre, halen işbaşındaki en büyük parti olan PSOE'nin, bu seçimlerin sonunda tek başına hükümet kurabileceği belirtildi. 
   
   3 Faslı, 2 Hintli tutuklandı    ETA'yı bir numaralı suçlu gösteren İspanya İçişleri Bakanı Angel Acebes, saldırıların soruşturması çerçevesinde geçen 60 saatın ardından 3'ü Faslı 2'si Hintli 5 kişinin Madrid civarında tutuklandığını, Hint kökenli 2 İspanyol'un da sorgulandığını dün akşam açıkladı. Tutuklananlarla ilgili herhangi bir örgütün adını vermeyen Acebes, bu kişilerin sahte cep telefonu kartları bulundurduklarını söylerken, 5 kişinin Faslı dinci fanatiklerle ilişkileri olabileceğini söylemekle yetindi. Bakan, "Saldırıların sorumlularının eninde sonunda yakalanacaklarını ve yaptıklarını pahalıya ödeyeceklerini" kaydetti. İspanya Dışişleri Bakanı Ana Palacio'nun, dünya çapında tüm İspanya büyükelçilerinden, 200 kişinin ölümüne, yaklaşık 1500 kişinin de yaralanmasına neden olan saldırılarla ilgili olarak ayrılıkçı ETA Örgütü'nü suçlamalarını istediği ortaya çıktı. Talimat büyükelçiliklere telgrafla yapıldı. İspanya İstihbarat Servisi'ninse saldırıların ardında El Kaide'nin olduğunu düşündüğü bildirildi. 
   
   
   
</TEXT>
</DOC>
