<DOC>
<DOCNO> 241829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/22/guncel/gun05.html </URL>
<DATE> 2004/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Okul gezisinde öldüren şaka 
</HEADLINE>
<TEXT>


Okulunun düzenlediği gezide otelde kalan Kıvanç Üler, arkadaşına köpükle şaka yaparken 5. kattan lobiye düşerek öldü 

M. AKİF ERDEM İstanbul 

Vefa Anadolu Lisesi'nin düzenlediği Kapadokya gezisi bir öğrencinin ölümüyle sonuçlandı. Öğrencilerden Kıvanç Üler 16 arkadaşına köpük sıkıp kaçarken dengesini kaybedince otelin 5. katından lobiye düşerek hayatını kaybetti. 
Bayram tatili nedeniyle geçen çarşamba tarihi ve turistik yerleri ziyaret için okulca gidilen Nevşehir'de, Kapadokya Peri Tower Oteli'nde kalan öğrencilerden bazıları traş köpüklerini birbirlerine sıkarak şakalaşmaya başladılar. Lise 2. sınıf öğrencisi Üler, arkadaşına köpük sıkıp kaçarken dengesini kaybederek beşinci kattan ikinci katın lobisine düştü. Gezi boyunca nezaret eden iki öğretmen tarafından hastaneye kaldırılan Üler, hayatını kaybetti. 
Kıvanç, dün toprağa verildi. Cenaze törenine Üler'in annesi Hülya, babası Vefa ile çok sayıda öğrenci ve öğretmen katıldı. 

Oteli suçladılar 
Üler'in sınıf arkadaşları, otelin iç merdivenlerindeki korkulukların standarttan daha alçak olması nedeniyle düştüğünü iddia ettiler. Öğretmenleri de standartlara göre 120 santimetre olması gereken korkulukların, yaklaşık 40 santimetre olduğunu öne sürdüler. 
Üler'in turizmci ağabeyi Kutsan Üler de, otel hakkında suç duyurusunda bulunacaklarını söyledi. 


</TEXT>
</DOC>
