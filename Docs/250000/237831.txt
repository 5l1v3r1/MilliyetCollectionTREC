<DOC>
<DOCNO> 237831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/son/sonsiy05.html </URL>
<DATE> 2004/05/06/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Uzmanlardan, ilaç araştırmalarına ilişkin yönetmelik taslağına eleştiri 
</HEADLINE>
<TEXT>

     Uzmanlar, Sağlık Bakanlığı'nca hazırlanan ilaç araştırmalarına ilişkin yönetmelik taslağına göre, ilaç araştırmalarının mali sorumluluğunun klinik araştırmayı yapan kişiye veya kuruluşa ait olmasını eleştiriyor. 
     Kanserli hastalar üzerinde yaptıkları araştırmalarla dünya çapında ilgi gören, Ankara Üniversitesi Tıp Fakültesi Tıbbi Onkoloji Bilim Dalı öğretim üyelerinden Prof. Dr. Hakan Akbulut ve Prof. Dr. Ahmet Demirkazık, AA muhabirine yönetmeliğe ilişkin eleştirilerini dile getirdi. 
     Yönetmeliğin, Avrupa Konseyi direktiflerinden daha kısıtlayıcı olduğunu ifade eden Prof. Dr. Akbulut, Türkiye'deki klinik ilaç araştırmalarının, eski yönetmelik hükümlerinin son zamanlarda Merkezi Etik Kurul tarafından çok katı yorumlanması nedeniyle ancak ilaç firmalarının yönlendirmesi ve desteği ile yapılır hale geldiğini söyledi. Prof. Dr. Akbulut, ''Hal böyleyken yeni yönetmelik de bu haliyle çıkarsa Türkiye'de ilaç firmalarının güdümü dışında hiçbir çalışma yapılamaz'' dedi. 
     Yönetmelik taslağının, mevcut durumu daha da kötüleştireceğini savunan Akbulut, ''Taslak, Türkiye'deki klinik ilaç araştırmalarının sadece ilaç firmalarının tekeline kaldığının resmi olarak tescili olacaktır'' diye konuştu. Akbulut, şunları kaydetti 
     ''Biz, deneme yaptığımız veya ruhsatı olmayan yeni bir ilacın parasını devlet ödesin demiyoruz. Hastaların hastalıkları gereği almaları gereken ilaçları, hastalıklarının durumu gereği yapılması gereken tetkikleri ödesinler. Bunlar çalışma gereği yapılmıyor, zaten hastaya veriliyor. 
     Biz sokaktan sağlıklı insanları toplayıp onların üzerinde deneme yapmıyoruz. Böyle yapılan çalışmaların parası, yapan araştırmacı tarafından ödensin ama bunlar zaten hastalar üzerinde yapılan çalışmalar. 
     Eğer araştırmayı yapan her şeyi karşılasın derseniz, o zaman doktorlar ilaç firmalarının güdümünde olur, onların istediği durumlar araştırılır, işlerine gelmeyenleri araştırmazlar.'' 
     
     ''ARAŞTIRMALAR DURACAK'' 

     Prof. Dr. Ahmet Demirkazık da meme kanseri tedavisinde kullanılan ucuz bir ilacın, 30 kat fazla fiyatı olan ilaçla aynı etkide olduğunu kanıtlayan bir çalışma yaptıklarını, araştırmanın Avrupa Onkoloji Enstitüsü'ne sunulduğunu belirtti. 
     Demirkazık, ''Biz bu çalışmayı yaparak devletin cebinden daha az para çıkmasını sağlamaya çalışmıştık ama ilaç firmaları böyle bir çalışmanın yapılmasını isterler mi İlaç firmaları işlerine gelmeyen şeyi araştırmazlar'' diye konuştu. 
     İlaç firmalarının ruhsat almamış yeni ilacını denemek için yaptığı çalışmaların parasının araştırmacı tarafından ödenmesinin normal olduğunu söyleyen Demirkazık, ama zaten standart tedavilerde kullanılan ilaçlar ve tetkiklerin kamu kurumları tarafından ödenmesi gerektiğini kaydetti. 
     Prof. Dr. Demirkazık, ''Eczanede olan ilacı ben zaten yasal olarak reçeteye yazabiliyorsam, hastaya bunu veririm. Ama bunun adını araştırma koyacağız, farklı dozlarda kullanımı araştıracağız. Adını araştırma koyunca olmaz deniyor'' şeklinde konuştu. 
     Demirkazık ve Akbulut, kendi kliniklerinde veya başka kliniklerde yapılmaya başlanmış veya planlanmış araştırmaların ilgili etik kurul tarafından durdurulduğunu da bildirdi. 
     
     TÜRK BİLİM ADAMLARININ ARAŞTIRMASI ALMANYA'DA 

     Akbulut ve Demirkazık'ın, Tıbbi Onkoloji Bilim Dalı Başkanı Prof. Dr. Fikri İçli yönetiminde yaptıkları ve Amerikan Kliniksel Onkoloji Genel Kurulu'nda büyük ilgi gören pankreas kanseri araştırmasında, düşük moleküler ağırlıklı heparin ve iki kemoterapi ilacını hastalara birlikte uygulayarak, yayılma gösteren pankreas kanseri hastalarının yaşam süresini uzatabildiği kanıtlanmıştı. 
     Bu araştırma, şu anda Almanya merkezli 6-7 ülkeden 47 merkez tarafından daha geniş sayıda hastalara, karşılaştırmalı deneniyor. 
     A.Ü Tıbbi Onkoloji doktorları, 42 hasta üzerinde yaptıkları araştırmayı, maddi yetersizlik nedeniyle Türkiye çapında konuyla ilgili kapsamlı bir araştırma yapamadıklarını belirtti. 
     Demirkazık, Almanya merkezli yapılan araştırmanın ardından, kendilerine yalnızca ''teşekkür'' edileceğini söyleyerek, ''Araştırmanın adı Türk bilim adamlarının değil, onların araştırması gibi olacak'' dedi. 
     Taslağın ilgili maddesi, klinik araştırmalarda araştırılan ürünün ve klinik araştırmada kullanılan her türlü diğer ürünün, ürünlerin kullanılmasına mahsus cihaz ve malzemelerin, tetkik ve tahlillerin bedelinin hasta veya sosyal güvenlik kurumları tarafından değil, araştırıcı veya destekleyici tarafından karşılanmasını öngörüyor. 
     Taslağın içeriği... 
     Sağlık Bakanlığı, AB'nin mevzuatına uyum kapsamında, ilaç araştırmalarına standart sağlamak amacıyla ''Beşeri Tıbbi Ürünlerin Klinik Araştırmaları Hakkında Yönetmelik Taslağı'' hazırladı. 
     Taslak yönetmelik, beşeri tıbbi ürünlerin ''iyi klinik uygulamaları'' çerçevesinde, gönüllülere uygulanması suretiyle gerçekleştirilecek klinik araştırma ve çalışmaların tasarımı, yürütülmesi, rapor edilmesi, geçerliliği, bilimsel ve etik standartların sağlanması, gönüllülerin korunması ve etik kurulların kurulmasına ilişkin usul ve esasları belirliyor. 
     Taslağa göre, bir klinik araştırma, kamu sağlığı bakımından elde edilecek faydaların, araştırmadan doğması muhtemel risklerle dengeli olduğuna kanaat getirilmesi halinde, gönüllünün oluru ve Bakanlığın izni ile başlatılacak. 
     Gönüllünün haklarına ve etik kurallara saygı gösterilecek. 
     Araştırılan ürünle ilgili yeterli klinik öncesi deneyler yapılmış olacak ve araştırmayla elde edilecek bilgiler, insanlık için bilimsel bir ilerleme niteliği taşıyacak. 
     Klinik araştırmadan beklenen bilimsel faydalar ve toplumun menfaati, araştırmaya iştirak edecek gönüllülerin sağlığından veya sağlığı bakımından ortaya çıkabilecek muhtemel risklerden ve diğer kişilik haklarından daha üstün tutulamayacak. 
     Gönüllü, gerekçeli veya gerekçesiz istediği zaman klinik araştırmadan olurunu geri çekebilecek. 
     Klinik araştırmaya ait sigorta ve teminat telafisi dışında, gönüllülerin klinik araştırmaya katılması için destekleyici tarafından ikna edici herhangi bir teşvikte veya mali teklifte bulunulamayacak. 
     Hamileler, loğusa ve emziren kadınlar üzerinde yapılacak klinik araştırmalara şayet başka türlü gerçekleştirilemiyor ve hamilelik, loğusalık ve emzirme konularında kullanılabilecek faydalı bilgiler sağlayacak ise, çocukların ve gönüllülerin sağlıkları açısından ciddi tahmin edilebilir bir risk taşımadığı taktirde izin verilebilecek. Gebeler üzerinde yapılacak araştırmalarda, gönüllü olan gebe evli ise, eşinin de ayrıca yazılı oluru alınacak. 
     Gönüllünün genetik kimliğinde bozulmaya yol açan hiç bir gen tedavisi denemesi yapılamayacak. 
     
     ETİK KURULLAR KURULACAK 

     Klinik araştırmaya katılan gönüllülerin haklarının, güvenliğinin korunmasını gözeten, bu korumayı teminen araştırma protokolü, araştırmacıların uygunluğu, araştırma yapılacak yerin yeterliliği ve gönüllülerin bilgilendirilmesinde kullanılan metot ve belgelerle bu kişilerden alınan olurlar hakkında ve diğer konularda Bakanlığa bilimsel ve etik yönden görüş ve tavsiye kararları bildirmek üzere, ''Merkezi Etik Koordinasyon Kurulu'' kurulacak. 
     Tam teşekküllü hastaneler veya tıp fakültesi hastaneleri bulunan üniversitelerin yönetimleri tarafından ''Yerel Etik Kurulları'' oluşturulacak. 
     
     MASRAFLAR ARAŞTIRMAYI YAPANA AİT 

     Taslak ayrıca, ilaç araştırmalarının mali sorumluluğunun klinik araştırmayı yapan kişiye veya kuruluşa ait olmasını öngörüyor. 
     Taslağın ilgili maddesi, klinik araştırmalarda araştırılan ürünün ve klinik araştırmada kullanılan her türlü diğer ürünlerin kullanılmasına mahsus cihaz ve malzemelerin, tetkik ve tahlillerin bedelinin hasta veya sosyal güvenlik kurumları tarafından değil, araştırıcı veya destekleyici tarafından karşılanmasını öngörüyor. 
     
</TEXT>
</DOC>
