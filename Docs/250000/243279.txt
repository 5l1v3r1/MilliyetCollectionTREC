<DOC>
<DOCNO> 243279 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/27/son/soneko42.html </URL>
<DATE> 2004/05/27/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Tofaş'tan Mayıs sonuna kadar hurda indirim desteği... 
</HEADLINE>
<TEXT>

     Tofaş Ticari Grup Direktörü Müfit Ataseven, hurda araç teşviğine getirilen indirim nedeniyle müşterilerin mağduriyetini Mayıs ayı sonuna kadar karşılamaya karar verdiklerini bildirdi. 
     Ataseven, yaptığı yazılı açıklamada, 20 yaş üzerindeki araçlarda uygulanan ÖTV indirimi teşviğinin, süregelen siyasi ve ekonomik istikrar ortamına paralel olarak, 2001 ve 2002 yıllarında yoğun krizler yaşanan otomobil pazarındaki talebin canlanmasında önemli rol oynadığını kaydetti. 
     Bakanlar Kurulu'nun aldığı ani bir kararla, ÖTV indirimi teşviğinin yüzde 50 azaltılarak 2 milyar 250 milyon liraya düşürüldüğünü hatırlatan Ataseven, ''Bir geçiş dönemi olmaksızın uygulamaya konulan bu mevzuat değişikliğinden hem üreticiler hem tüketiciler hem de vergi gelirleri düşecek olan hükümet olumsuz etkilenecektir. Bu beklenmeyen kararla pazardaki olumlu seyirde adeta frene basılmıştır'' dedi. 
     ÖTV indiriminin azalmasının pazardaki olumlu havayı tehdit ettiğini de dile getiren Ataseven, üretime bağlı olarak istihdamın azalacağını ve sektördeki stokların üreticiler ve bayileri ekonomik açıdan zor duruma düşüreceğini savundu. 
     Ataseven, açıklamasında şu görüşlere yer verdi 
     ''İçinde bulunduğumuz zor durumda, gerçekleşmekte olan satışların iptal edilmemesi ve tüketicimizin mağdur olmaması için Tofaş olarak, Mayıs ayı sonuna kadar bayilerimize verdiğimiz destekle müşterilerimizin mağduriyetini karşılamaya karar verdik. 
     Yeniden gözden geçirilmesinde fayda gördüğümüz bu uygulama sebebiyle, pazarda panik yaşanmaması için aldığımız bu acil önlemi, yaşanacak gelişmeler ışığında Mayıs ayı sonunda yeniden değerlendireceğiz.'' 

     
</TEXT>
</DOC>
