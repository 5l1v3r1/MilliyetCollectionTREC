<DOC>
<DOCNO> 209326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/17/son/sontur17.html </URL>
<DATE> 2004/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İmar Bankası davası Pazartesi günü başlıyor... 
</HEADLINE>
<TEXT>

     Kapatılan İmar Bankası'nın zarara uğratılmasına ilişkin Kemal Uzan, Yavuz Uzan ve Hakan Uzan'ın da aralarında bulunduğu 25 sanık hakkında açılan davanın görülmesine, 19 Ocak Pazartesi günü başlanacak. 
     İstanbul 5. Ağır Ceza Mahkemesi'nde yapılacak ilk duruşmaya, aralarında Bahattin Uzan'ın da bulunduğu tutuklu 10 sanığın katılması bekleniyor. 
     Mahkeme heyeti tensip incelemesinde, sanık sayısı fazla olduğundan 12 tutuksuz sanığı ilk duruşmaya çağırmamamış, ancak haklarında yurtdışına çıkış yasağı koymuştu. 
     Davanın sanıklarından Kemal Uzan, Yavuz Uzan ve Hakan Uzan hakkında ise gıyabi tutuklama kararları bulunuyor. 
     
     İDDİANAME 
     İstanbul Cumhuriyet Başsavcılığı'nca hazırlanan iddianamede, sanıklar Kemal Uzan, Yavuz Uzan, Erol Hürbaş, Yaşar Avni Güral, Birol Çilingir, Gürol Demirkol, Hilmi Başaran, Sadık Karagöz, Tacettin Pak ve Mehmet Koray Özkaya'nın, ''2 kez nitelikli zimmet'', ''19 bin 334 kez dolandırıcılık'', ''off-shore hesaplardan mevduat kaydırarak BDDK'nın ikazlarına uymamak'' ve ''cürüm işlemek için teşekkül oluşturmak'' suçlarından toplam 87 bin 12 yıl ile 145 bin 24 yıl arasında ağır hapis cezasına çarptırılması isteniyor. 
     Sanıklardan Nedim Çokçok, Dilek Atıcı, Gül Handan Ertargın, Sami Bulut, Yeşim Öztürk, Çiğdem Karakoç ve Mehmet Bulat'ın da benzer suçlardan 87 bin 10 ile 145 bin 19 yıl arasında ağır hapis cezasına çarptırılması talep edilen iddianamede, Hakan Uzan, Bahattin Uzan, Azmi Yılmaz, Suat Gusinali, Mustafa Akar, Nuray Özel ve Nurettin Sivlim'in de ''zimmet'' ve ''cürüm işlemek için teşekkül oluşturmak'' suçundan 7 ile 14 yıl arasında ağır hapis cezasına çarptırılması öngörülüyor. 
     İddianamede, Mustafa Say'ın da ''Bankacılık Kanunu'na muhalefet'' suçundan 2 ile 4 yıl arasında hapisle cezalandırılması isteniyor. 
     Bazı sanıklar için iddianamede rekor düzeyde hapis cezası istemi olmasına rağmen Türk Ceza Kanunu'nun TCK 77. maddesi, ''aynı neviden hürriyeti bağlayıcı hapis cezalarının birleştirilmesi halinde uygulanacak cezanın 36 yılı geçemeyeceğini'' hükme bağlıyor. 
     
</TEXT>
</DOC>
