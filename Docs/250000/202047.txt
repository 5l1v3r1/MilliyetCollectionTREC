<DOC>
<DOCNO> 202047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/14/son/sonspo22.html </URL>
<DATE> 2003/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Ganea Bursa'dan ayrılmak istiyor 
</HEADLINE>
<TEXT>

     Bursaspor'un Rumen futbolcusu Ioan Viorel Ganea'nın, takımdan ayrılmak istediği öğrenildi. 
     Bursaspor Kulübü Basın Sözcüsü Sedat Kaya, Ganea'nın gitmek istediğini doğrularken, konunun yönetim kurulunda görüşüleceğini söyledi. 
     Rumen futbolcunun bazı problemleri olduğunu anlatan Kaya, ''Ganea, teknik direktörümüz Ümit Kayıhan'a mutsuz olduğunu ve gitmek istediğini söylemiş. Yarın akşamki yönetim kurulu toplantısında bu konuyu görüşeceğiz'' dedi. 
     Ümit Kayıhan da Ganea'nın bazı sorunları olduğunu belirterek, ''Rumen oyuncuların profesyonelliklerine diyecek sözüm yok. Ancak, ben gitmek isteyen futbolcuya kal demem. Mutsuz futbolcunun da takımda kalmasını doğru bulmuyorum'' diye konuştu. 
     
     VİNTİLA ''HİÇBİR YERE GİTMİYORUM'' 
     Ganea ile birlikte ayrılmak istediği söylentileri çıkan kaleci Vintila ise, yeşil-beyazlı formayı sezon sonuna dek giymek istediğini söyledi. 
     Rumen kaleci, yedek kalmayı sorun etmediğini anlatarak, ''Hiçbir yere gitmiyorum. Söylentiler doğru değil. Ben bu yola baş koydum. Hagi gitti ama problem etmedim. Yedek kalmak da sorun değil. Önemli olan Bursaspor'un hak ettiği yere gelmesi'' dedi. 
     Ganea ile ilgili sorulara ise Vintila, ''Onun hakkında yorum yapamam'' diyerek yanıt vermedi. 
     
</TEXT>
</DOC>
