<DOC>
<DOCNO> 200375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/07/son/sondun34.html </URL>
<DATE> 2003/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Tahran Üniversitesi'nde gösteri düzenlendi 
</HEADLINE>
<TEXT>

     İran'da, Tahran Üniversitesi'nde reform yanlısı öğrenciler, ''Öğrenci Günü''nde gösteri yaptı. 
     Son İran Şahı Muhammed Rıza Pehlevi döneminde, 19 yılında, dönemin ABD Başkan Yardımcısı Richard Nixon'ın Tahran ziyaretini protesto sırasında üç öğrencinin öldürülmesinin anıldığı ''Öğrenci Günü'' gösterisinde, üniversitenin yerleşkesinde toplanan 1000 kadar öğrenci ''ifade özgürlüğü'', ''siyasi mahkumlar serbest bırakılsın'' ve ''diktatörlüğe ölüm'' sloganları attı. 
     Göstericiler, öğrencilerin, halkın taleplerini, sosyal adaleti, öğrenci haklarını savunduğunu ifade eden ve Anayasayı Koruyucular Konseyi'nin AKK seçimlere katılan adayların denetim hakkının son bulmasını isteyen pankartlar taşıdılar. 
     Öğrenci lideri Leyla Zencani, İslam Devrimi'nden 25 yıl sonra en büyük taleplerinin özgürlük olduğunu ve Cumhurbaşkanı Muhammed Hatemi'nin sözlerini yerine getirecek cesarete sahip olmadığını belirterek, ''Maalesef Hatemi, söz verdiği demokratik reformları altı yıldır uygulamada başarısız kaldıktan sonra genç neslin güvenini yitirdi'' dedi. 
     Polis ve güvenlik güçleri, üniversite yerleşkesi dışında toplanan sertlik yanlılarının üniversiteye girişini engelledi. 
     Öte yandan, Hatemi, Bakanlar Kurulu'nda yaptığı konuşmada, Öğrenci Günü'nün üniversitelerin halkın özgürlüğü ve ülkenin bağımsızlığı için verdiği mücadele olarak kayda geçtiğini, üniversitelerin, İran-Irak savaşı sırasında yabancı saldırganlığına karşı ülkenin savunmasında, yeniden yapılanma döneminde ve sosyal ilerlemede ön sırada yer aldığını söyledi. 
     Hatemi, ''Bu yüzden üniversiteye ve öğrencilere saygılı olmalıyız ve öğrenci hareketi kendi dinamik yolunda ilerlemeli. Üniversite özgürlük, eleştiri ve görüşlerin ifade edildiği bir alandır. Ayrıca, bilim ve teknolojinin gelişmesi ve demokrasinin en iyi biçimde uygulandığı bir yerdir'' dedi. 
     19 yılında, ABD Başkanı Dwight Eisenhower'ın yardımcısı Richard Nixon'ın Tahran'ı ziyareti sırasında Tahran Üniversitesi tarafından doktora ile ödüllendirilmesi planını protesto eden öğrencilere müdahale eden polisin öldürdüğü öğrencilerden Mustafa Bozorgnia, Şeriat Rezavi ve Nasır Gandçi'nin anısını yaşatmak için her yıl 7 Aralık ''Öğrenci Günü'' olarak anılıyor. 
     
</TEXT>
</DOC>
