<DOC>
<DOCNO> 235038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/son/sontur40.html </URL>
<DATE> 2004/04/26/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Gül "AB tüzüğünde Türk tarafı lehine değişiklik bekliyoruz" 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, AB'nin 28 Nisanda ele alınması beklenilen Kıbrıs tüzüğünde Türk tarafı lehine değişiklikler beklediklerini söyledi. 
     Gül, Dışişleri Bakanlığı'na gelişinde gazetecilerin soruları üzerine, söz konusu tüzüğün Türk tarafının istediği gibi çıkması için bugün bazı temaslar yaptığını ve bu çerçevede Almanya, İngiltere ve AB Komisyonu'ndan bazı yetkililerle görüştüğünü kaydetti. 
     Gül, ambargonun kaldırılması, mali yardım, uçuşların başlaması ve ekonomik ilişkiler konularında iyileştirme beklentilerini bu yetkililere ilettiğini ifade ederek, ''Tüzükte Türk tarafının lehine değişiklikler bekliyoruz'' dedi. 
     Türkiye'nin 1 Mayıstan sonra Rum kesimini tanıması gerektiğine ilişkin tartışmaların hatırlatılması üzerine de Gül, önce karşı tarafın tutumunun izleneceğini söylemekle yetindi. 
     Abdullah Gül, bir başka soru üzerine de, Rum kesiminin AB üyesi olacağı İrlanda'daki törene hükümetten kimin gideceğinin henüz kararlaştırılmadığını bildirdi. 
     Bu arada, edinilen bilgiye göre, Dışişleri Bakanı Gül, Euromed toplantısı için 5-6 Mayıs günlerinde İrlanda'nın başkenti Dublin'e gidecek. 
     
</TEXT>
</DOC>
