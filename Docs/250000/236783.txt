<DOC>
<DOCNO> 236783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/03/siyaset/siy03.html </URL>
<DATE> 2004/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İsmail Cem'den iyi haberler bekliyoruz 
</HEADLINE>
<TEXT>


Ankara'da bunlar konuşuluyor 

Serpil Çevikcan 


Gergin bir yüz ifadesine çok ender tanık olduğumuz deneyimli siyaset adamı İsmail Cem, zor bir yolculuğa çıkıyor. Cem, Dışişleri Bakanı olarak defalarca gittiği ABD'ye bu kez "sağlığı" için uçuyor. Bir süre önce midesinde baş gösteren rahatsızlık nedeniyle Hacettepe Üniversitesi'nde tedavisine başlanan Cem'in akciğerinde, yapılan incelemeler sırasında küçük bir kitleye rastlanmış. Bu tür kitlelerin kansere işaret edebileceğini ve ihmal kaldırmadığını anlatan doktorlar detaylı tetkikler konusunda da tercihi hastaya bırakmış. Cem ve eşi, ABD'ye karar vermiş. Kafasında kanser şüphesi olan Cem'den hepimizi sevindirecek iyi haberler bekliyoruz. 

Başbakan'ın sağ kolu 'Rahşan Ecevit uzmanı' 
Başbakan Recep Tayyip Erdoğan'a en yakın isimlerden biri olan, danışmanı ve aynı zamanda AKP Adana Milletvekili Ömer Çelik h l doktora öğrencisi. Milletvekili seçilmeden önce doktora yapmaya başlayan Çelik'ten hocaları Sina Akşin ve Cem Eroğul, başbakanlar hakkında tebliğ hazırlamasını istemiş. Siyasete hazırlanan Çelik, hocalarından "Bu konuda çalışamadın, öyleyse Rahşan Ecevit'in siyasetteki etkisi konusunda çalış" önerisi almış. Çelik de Rahşan Ecevit'le ilgili 9 tebliğ sunmuş. "Rahşan Ecevit uzmanıyım" diyen Çelik'e Adanalı seçmenler "Alabama Senatörü" diyormuş. Adana'ya çok az uğradığı için AKP'li seçmenler böyle sitem ediyormuş. 

Baba zatürree oldu 
Geçtiğimiz günlerde apar topar Güven Hastanesi'ne giden ve çıkarken "Check-up'ı yarım kalmıştı, tamamlandı" açıklaması yapılan 9. Cumhurbaşkanı Süleyman Demirel'in solunum yolu enfeksiyonu diye tanımlanan rahatsızlığının atipik pnömoni olduğu ortaya çıktı. Halk arasında zatürree olarak bilinen ve bir akciğer lopunun mikroplu akut iltihabı olarak tanımlanan rahatsızlık neyse ki müthiş enerjisiyle yıllara meydan okuyan Demirel'in elinden kurtulmadı. Ateşi çok yükselen, ağır bir antibiyotik tedavisi görmek zorunda kalan, yatağında daha fazla zaman geçiren Demirel şimdilerde nekahat dönemini yaşıyor ve tamamen iyileşmek üzere. 



</TEXT>
</DOC>
