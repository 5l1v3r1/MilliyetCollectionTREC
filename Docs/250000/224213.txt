<DOC>
<DOCNO> 224213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/21/son/soneko07.html </URL>
<DATE> 2004/03/21/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Rakamlarla özelleştirme... 
</HEADLINE>
<TEXT>

     Özelleştirilecek kuruluşların ilan, reklam ve tanıtım ile danışmanlık giderleri için, 1986-2002 döneminde 52 milyon dolarlık harcama yapıldı. 
     Özeleştirme İdaresi Başkanlığı ÖİB verilerine göre, 1986-2004 döneminde gerçekleştirilen özelleştirmelerin toplamı 8 milyar 551 milyon doları bulurken, 2002 yılı sonuna kadar Hazine'ye 3.4 milyar dolar aktarıldı. 
     ÖİB, 8 milyar 551 milyon dolarlık özelleştirmenin yüzde 41'ine denk gelen 3 milyar 524 milyon dolarlık bölümünü blok satışlardan, yüzde 19'una karşılık olan 1 milyar 642 milyon dolarlık kısmını da halka arzlardan sağladı. 
     Tesis varlık satışlarının toplamı 1 milyar 250 milyon dolar, uluslararası kurumsal arzların tutarı 1 milyar 26 milyon dolar, İMKB'de yapılan satışların tutarı da 800 milyon dolar olarak hesaplandı. 
     
     ÖZELLEŞTİRME GELİRLERİ NEREDE KULLANILDI 
     Öte yandan, 1986-2002 döneminde özelleştirme işlemlerinden yapılan tahsilat 7 milyar 225 milyon dolar olurken, temettü gelirlerinden 2 milyar 68 milyon dolar, borçlanmadan da 1 milyar 454 milyon dolar sağlandı. 
     Bu dönemde 259 milyon dolarlık dış kredi ve hibe kullanılırken, toplam kaynaklar 11 milyar 199 milyon doları buldu. 
     Buna karşılık aynı dönemde ÖİB, özelleştirme kapsamındaki kuruluşlara, sermaye iştiraki için 3 milyar 648 milyon dolar, kredi biçiminde verilen borçlar için de 1 milyar 117 milyon dolar harcadı. Ayrıca, sosyal yardım zammı ödemelerine 56 milyon dolar, özelleştirmeye bağlı iş kaybı tazminatlarına yaklaşık 41 milyon dolar, özelleştirme sonrası tazminatlara 78 milyon dolar, erken emekliliğe de 14.9 milyon dolar ayrıldı. 
     
     REKLAM HARCAMALARI 
     Aynı dönemde, denetim ve danışmanlık giderleri 52.7 milyon dolar, ihale ilanı giderleri 44.8 milyon dolar, reklam ve tanıtım giderleri 7.2 milyon dolar, İMKB'de hisse senedi alımı giderleri ise 134.2 milyon dolar olarak hesaplandı. 
     İdare bu dönemde, özelleştirme bono tahvil ana para geri ödemelerine 1.1 milyar dolar, faiz ödemelerine de 634 milyon dolar harcarken, diğer borçlar, kur farkı, komisyon ve vergi ödemelerine de 176.8 milyon dolar gitti. 
     Genel yönetim giderleri için 54.1 milyon dolarlık kaynak İdare bütçesine alınırken, Hazine'ye de 3 milyar 403 milyon dolar aktarıldı. 
     Bu dönemdeki toplam kullanımlar ise 10 milyar 958 milyon doları buldu. 
     
</TEXT>
</DOC>
