<DOC>
<DOCNO> 211550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/27/son/sontur23.html </URL>
<DATE> 2004/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
TANSAŞ yangının arkasında kundaklama çıktı... 
</HEADLINE>
<TEXT>

     Sahibine kızdıkları blue jean mağazasını benzin dökerek kundakladıkları ve çıkan yangınla bitişiğindeki Tansaş Eyüp Mağazası'nda büyük çapta maddi hasara neden oldukları öne sürülen 2 kişi yakalandı. 
     AA muhabirinin aldığı bilgiye göre, Tansaş Eyüp Mağazası'nda hasara neden olan yangına ilişkin çalışma başlatan Eyüp İlçe Emniyet Müdürlüğü Asayiş Büro Amirliği ekipleri, kundaklama sonucu yangına sebebiyet verdikleri iddiasıyla Murat Ü. ve Ahmet U'yu gözaltına aldı. 
     Olay yerine götürülerek tatbikat yaptırılan Murat Ü. ve Ahmet U'nun, Tansaş, Tekzen, Doğtaş Mobilya ve Mehmet Ertaş'a ait blue jean mağazasının da faaliyet gösterdiği Silahtarağa Caddesi'ndeki binanın karşısında bulunan Derne Parkı'nda gece içki içtikleri, bu sırada aralarında husumet olan Mehmet Ertaş'a ait dükkanı kundaklamaya karar verdikleri öğrenildi. 
     Planlarını gerçekleştirmek üzere 3 milyon liralık benzin alan Murat Ü. ve Ahmet U'nun, benzini blue jean mağazasının önüne doğru dökerek, ateşe verdikleri anlaşıldı. 
     Kundaklama sonucu dükkanda çıkan yangının da, bitişikteki Tansaş Mağazası'na sıçrayarak büyük oranda hasar verdiği belirlendi. 
     Yakalanan kişilerden Ahmet U'nun, Tekzen'de güvenlik görevlisiyken işten çıkartıldığı belirlendi. 
     Tatbikatın ardından yeniden emniyete getirilen 2 zanlının, yarın adliyeye sevk edileceği bildirildi. 
     
</TEXT>
</DOC>
