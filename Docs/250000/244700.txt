<DOC>
<DOCNO> 244700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/02/son/soneko12.html </URL>
<DATE> 2004/06/02/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Gemi siparişlerinde en yüksek düzeye ulaşıldı... 
</HEADLINE>
<TEXT>

     Fikri Cinokur 

Dünya gemi inşa sektöründen istenen oranda pay alamayan Türk tersanelerinin, yurtdışı sipariş taleplerini karşılayamadığı, tersanelerin 2008 yılına kadar dolu olduğu bildirildi. 
     Denizcilik Müsteşarlığı Gemi İnşa ve Tersaneler Genel Müdürü Sami Kabaş, AA muhabirine yaptığı açıklamada, Türkiye'nin, gemi sipariş oranlarında, son 31 yılın en yüksek düzeyine ulaşıldığını söyledi. 
     Kabaş, 800 milyon DWT kapasiteye sahip dünya ticaret filosu ile Türk deniz ticaret filosunun yarısından fazlasının 20 yaş üzerinde olduğunu belirterek, yaşlı gemilerin sökülerek yenilerinin yapılmasının zorunlu hale geldiğini vurguladı. Bu nedenle, gemi yenileme taleplerinde en yoğun dönemin yaşanmasının kaçınılmaz olduğunu ifade eden Kabaş, şöyle devam etti 
     ''Türkiye olarak bu pastadan yeterli oranda yararlanamadık. Bunun nedeni, Türk gemi inşa sektörünün kurulu kapasitesinin 500 bin DWT olmasıdır. Mevcut tersanelerimizde üç vardiya çalışılması durumunda gemi inşa kapasitesi ancak 1 milyon DWT'a ulaşabilir. Ancak bu bile yeterli olamayacaktır. Çünkü, Türkiye'ye çok önemli gemi siparişleri var. Mevcut tersanelerimiz 2008 yılına kadar dolu. Yurtdışı taleplere, siparişlere yetişilemiyor. Siparişlerin yüzde 75'i ise 25 bin DWT ile 75 bin DWT arasındaki gemilerden oluşuyor. Oysa Türk tersaneleri bugüne kadar 20 bin DWT'a kadar gemi inşa edebiliyordu.'' Türkiye'nin hızla 20 bin DWT üzerinde gemi yapma kapasitesine ulaşması gerektiğini vurgulayan Kabaş, sözlerini şöyle tamamladı 
     ''20 bin DWT üzerinde gemi inşa edebilecek tersanelere kavuşmamız lazım. Bu amaçla İstanbul Tuzla ve Zonguldak Karadeniz Ereğli İlçesi'nde onayladığımız projeler kapsamında, büyük tonajlı gemiler yapılabilecek tersaneler hızla kurulacak. Samsun Tekkeköy ile Adana'nın Ceyhan İlçesi'nde de yeni belirlenen tersane alanlarında yine büyük tonajlı gemiler yapılabilecek. Bu alanları yatırımcılara sunacağız. Yeni tersane alanlarının faaliyete geçmesiyle Türk gemi inşa kapasitesi daha da artacaktır.'' Zonguldak'ın Kilimli Beldesi Alacaağzı mevkiinde gemi inşa ve söküm alanı olarak kurulan bölgeye büyük talep olduğunu vurgulayan Kabaş, ''Kilimli bölgesi yakında gemi inşa faaliyetine başlayacak. Sakarya'nın Karasu İlçesi, Rize, Trabzon Çamburnu, Zonguldak'ın Alaplı İlçesi ile Yalova bölgelerinde tersane planlama çalışmaları sürüyor. Türkiye bu projelerle gemi inşacı ülke olma yolunda ilerliyor.'' 
     
</TEXT>
</DOC>
