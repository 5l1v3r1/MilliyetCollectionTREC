<DOC>
<DOCNO> 246597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/09/son/sontur01.html </URL>
<DATE> 2004/06/09/ </DATE>
<TIME> 08.50 </TIME>
<AUTHOR>  </AUTHOR>
<HEADLINE>
Gazete ilanıyla eş arayan kadını dolandırdılar 
</HEADLINE>
<TEXT>

     İsmail AKDUMAN SAMSUN, DHA 

SAMSUN'da, gazeteye verdiği ilanla eş arayan Nuran Ekim, kendisini trilyoner ve emekli yarbay olarak tanıtan Veli Naci Çiftçi tarafından 15 milyar dolandırıldığını belirterek şikayetçi oldu. Çiftçi ise iddiaları reddederek, "Paraları da birlikte tatilde harcadık. Evlenseydim, benden şikayetçi olmazdı'' diye konuştu. 
     Samsun'da tek başına yaşayan 45 yaşındaki Nuran Ekim, 15 ay önce Ulusal bir gazeteye şok ilan vererek eş aradığını duyurdu. İlana ise Ankara'da oturan 47 yaşındaki Veli Naci Çiftçi cevap verdi. Çiftçi, Ekim ile tanışmak üzere Samsun'a geldi. İddiaya göre, kendisini emekli yarbay olarak tanıtan Çiftçi, Bana sayısal lotodan 2 trilyon çıkmıştı' diyerek kadının güvenini kazandı. Bir kaç gün sonra Ekim ve Çiftçi, evlilik hazırlığı yaptı. Ayrıca birlikte Antalya'ya tatile gittiler. Samsun'a döndükten sonra ise, iddialara göre kadının kredi kartını alan Veli Naci Çiftçi, 3 gün içinde Nuran Ekim'in adına banka hesabında bulunan 15 milyar lirasını hem çekti, hem de çeşitli kredili harcamalarda bulundu. Kısa bir süre sonra da kayıplara karıştı. Ancak Çiftçi'nin bir daha Samsun'a dönmemesi ve kredi kartı hesap ekstresinden dolandırıldığını anlayan Nuran Ekim, polise giderek şikayetçi oldu. Ankara'da yakalanıp Samsun'a getirilen ve 13 aydır tutuklu bulunan Veli Naci Çiftçi, Samsun 2'inci Ağır Ceza Mahkemesi'ndeki yargılamasına devam edildi. Duruşmada, Çiftçi'yi suçlayan Nuran Ekim, "Gazetedeki ilanıma cevap verdi. Kendisinin emekli yarbay ve trilyoner olduğunu söyledi. Ancak yaptığımız harcamalarda hep benim kredi kartlarımı kullandık. 2 ay birlikte zaman geçirdik. Bir gün Ankara'ya dönmem gerek' diyerek ortadan kayboldu. Kısa bir süre sonra da kredi kartı ekstresi gelince dolandırıldığımı anladım. Şikayetçiyim''dedi. 
     Daha önce de dolandırıcılık suçundan sabıkası olan ve suçlamaları kabul etmeyen Veli Naci Çiftçi ise,"Kendimi ne yarbay, ne de trilyoner olarak tanıttım. Birlikte olduğumuz sırada ben de cebimden para harcadım. Sadece kendi harcadığı paralardan bahsediyor. O paraları da ikimiz birlikte harcadık. Eğer onunla evlenseydim benden şikayetçi olmazdı''diye konuştu. 
     Mahkeme duruşmayı, bilirkişi raporunun beklenmesi için erteledi. 
     
</TEXT>
</DOC>
