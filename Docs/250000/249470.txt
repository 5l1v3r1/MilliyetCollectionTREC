<DOC>
<DOCNO> 249470 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/20/son/sontur10.html </URL>
<DATE> 2004/06/20/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Sınav talihsizleri... Kaza ve kapkaç yüzünden sınava giremediler... 
</HEADLINE>
<TEXT>

     Adana'da giriş belgesi kapkaççı tarafından çalınan bir aday sınava giremedi. 
     Alınan bilgiye göre, Mahfesığmaz Mahallesi'nde oturan ve sabah erken saatlerde ÖSS sınavına gireceği 2000 Evler İlköğretim Okulu'na giden Göknur Güngör'ün 19 , yanına yaklaşan kapkaççı, genç kızın kolundaki çantayı çalarak kaçtı. 
     Çantanın içerisinde ÖSS giriş ve kimlik belgeleri bulunan Göknur Güngör, daha sonra olay yerine gelen güvenlik güçleri ile birlikte bir süre çantasını aramasına karşın bulamadı. 
     
     ÇÖPTE ÇANTA ARANDI 

     Kapkaççıların çanta içindeki ÖSS kimlik belgesini atmış olabileceği ihtimali üzerine polisler, Güngör'ün sınava girebilmesi için çevrede kapkaççı avına çıktı. Çantasının çalındığı yerden gelip geçenlere bakarak kapkaççıyı arayan Güngör'ün çantası çöp bidonlarında da arandı. Çanta ve kapkaççılar bulunamayınca kapkaççı kurbanı Güngör okul önüne tekrar getirildi. Bu sırada, kızının çantasının çalındığını duyan 60 yaşındaki baba Halil Güngör de olay yerine geldi. Göknur Güngör babasına sarılıp, "Allah belalarını versin. Çantamı alıp kaçtılar. Ben şimdi ne yapacağım Mahvoldum. Sınava da iyi hazırlanmıştım'' diye ağladı. 
     Baba Güngör kızına sarılıp teselli ederken, "Üzülme kızım sana bir şey olmamış. İnşallah seneye bir daha girersin. Bir yıllık emeğin boşa gitti ama bunda da bir hayır vardır'' dedi. 
     Göknur Güngör, daha sonra giriş ve kimlik belgeleri olmadığı için sınava giremeyince, üzgün bir şekilde okuldan ayrıldı. 
     
     NURHAYAT'IN GÖZYAŞLARI 

     Bu arada, Nurhayat Güneş de Çukurova Üniversitesi'ndeki sınav merkezine gelerek görevlilere, dün akşam içinde sınav giriş belgesinin bulunduğu çantasının kapkaççılar tarafından çalındığını belirterek, sınava girmek istediğini söyledi. 
     Nurhayat Güneş, görevlilerin giriş belgesi olmadan sınava girmesinin mümkün olmadığını söylemesi üzerine gözyaşlarını tutamadı. 
     
     HIRSIZ CÜZDANLA BİRLİKTE BELGELERİ DE GÖTÜRDÜ 

     Adana'da ÖSS giriş belgesi çalınan aday, sınava giremedi. 
     Alınan bilgiye göre, Abdulkerim Arslan'ın 18 Dede Korkut Mahallesi 23. Sokak'ta bulunan evine dün akşam hırsız girdi. 
     Arslan, sınavla ilgili tüm belgelerini masanın üzerine bıraktığını belirterek, ''Sabah kalktığımda cep telefonum ve içerisinde ÖSS giriş belgemin bulunduğu cüzdanım yoktu. Hemen karakola başvurdum'' dedi. 
     Köprübaşı Polis Merkezi'nden giriş belgesinin çalındığına dair bir belge alarak sınava gireceği Çobanoğlu Ticaret Meslek Lisesi'ne gittiğini ifade eden Arslan, görevlilerin belgeyi kabul etmediğini söyledi. 
     Polis olmak istediğini kaydeden Arslan, ''Yetkililer, giriş belgesi olmadan sınava girmemin mümkün olmadığını söyledikleri anda yıkıldım. Bu sınavda barajı geçip polis olmak istiyordum. Hırsızlar, umutlarımı cüzdanımla birlikte çaldı'' diye konuştu. 
     
     GEÇEN YIL DA SİBEL'İN GELECEĞİNİ ÇALMIŞLARDI 

     Geçen yıl da ÖSS'de kapkaç trajedisi yaşanmıştı. Sağmalcılar Lisesi mezunu Sibel Balcı, Topkapı - Ulubatlı Tramvay İstasyonu'nun altgeçidine girerken iki kapkaççının saldırısına uğradı. Kapkaççılar, Sibel'in içinde ÖSS giriş belgesi ve nüfus cüzdanı bulunan çantasını alarak kaçtılar. Günlerce kamuoyunun gündeminde kalan Sibel Balcı'ya, Şişli ve Bahçelievler belediyeleri ile Atasay Eğitim Kurumları üniversiteye yeniden hazırlanabilmesi için yardım eli uzatmıştı. 
     KAZA GEÇİREN İKİ KARDEŞ SINAVA GİREMEDİ 
     Sınav günü bir başka talihsiz olay da Trabzon'da yaşandı. Sınava girmek için bindikleri araç zincirleme trafik kazasına karışan iki kardeş kazayı küçük yaralarla atlatsalar da ÖSS'ye giremediler. 
     Alınan bilgiye göre olay şöyle gerçekleşti Ayasofya Mahallesi'nde Haluk Terzi'nin kullandığı 61 AS 543 plakalı otomobil, Yasin Şahin yönetimindeki 61 DL 015 plakalı otomobil, İbrahim Tarakçı idaresindeki 16 AP 970 plakalı otomobil ve Güngör Türk'ün kullandığı 61 YY 827 plakalı otomobil, zincirleme trafik kazası yaptı. 
     Kazada yaralanan Haluk 39 , Temel 18 ve İslam Terzi 16 Trabzon Numune Hastanesi'nde ayaktaki tedavilerinin ardından taburcu edildi. Dilek Terzi 18 ise Trabzon SSK Bölge Hastanesi'nde tedavi altına alındı. 
     ÖSS'ye hazırlanan Dilek ile kardeşi İslam Terzi, kaza nedeniyle sınava giremediler. 
     KARS'TA ÖSS'DEN ÇIKAN GENÇ KIZ KAÇIRILDI... 
     ÖSS'ye girmek için İsmet Paşa İlköğretim Okulu'na gelen D. Y. 22 , sınav çıkışında Ender Cengiz tarafından kaçırıldı. Cengiz'in, D.Y'nin ailesini telefonla aradığı ve D.Y'yi çok sevdiğini, bu nedenle kaçırdığını söylediği öğrenildi. 
     Emniyet güçlerinin, arama çalışmalarına aralıksız devam ettiği bildirildi. 
     ANKARA'DA ŞAŞKINLAR SINIFI AÇILDI 
     Kimliğini kaybeden veya başka bir acil durum nedeniyle Ankara'da bulunması gereken üniversite adayları, Çankaya İlköğretim Okulu'nda oluşturulan ve adaylar arasında ''şaşkınlar sınıfı'' olarak isimlendirilen salonlarda sınava alındı. 
     ÖSYM Ankara Sınav Merkezi Yöneticisi Prof. Dr. Metin Balcı, Öğrenci Seçme Sınavı'nın ÖSS Ankara'da ''en ufak bir sorun meydana gelmeden tamamlandığını'' bildirdi. 
     Bu arada, kimliğini kaybettiği için Ankara'ya gelen ancak zaman darlığı nedeniyle geri dönemeyen veya sağlık ya da başka nedenlerle Ankara'da bulunmak zorunda kalan adaylar, Çankaya İlköğretim Okulu'nda oluşturulan salonlarda sınava alındılar. 
     Metin Balcı, söz konusu salonların ''şaşkınlar sınıfı'' olarak isimlendirilmesine karşı çıkarak, ''Böyle isimlendirmek doğru bir tarif değil. Aday acil bir durum içinde bulunuyorsa, kimliğini kaybetmişse veya bir hastalıktan dolayı burada kalmak zorundaysa mağdur edilmemek için bu sınıflarda sınava alınıyor'' dedi. 
     Balcı, bu durumdaki adaylar için Çankaya İlköğretim Okulu'nda 15'er kişilik 20 salon oluşturulduğunu kaydetti. 
     Öte yandan İstanbul'da ÖSS'nin sorunsuz bir şekilde tamamlandığını belirten Öğrenci Seçme Sınavı ÖSS İstanbul İl Sınav Sorumlusu Prof. Dr. Ertuğrul Doğan, kimlik kartlarını kaybeden 15-20 kişinin sınava alınmadığını açıkladı. Prof. Dr. Doğan, kendilerine bu yönden müracaatta bulunan öğrencilere Ankara'dan yeniden kimlik çıkartmalarını veya orada sınava girmelerini önerdiklerini belirterek, ''Ankara'da bu tür öğrenciler için 'şaşkınlar sınıfı' açılıyor. İstanbul'da maalesef yok'' diye konuştu. 

     
</TEXT>
</DOC>
