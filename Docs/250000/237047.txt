<DOC>
<DOCNO> 237047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/04/ekonomi/eko06.html </URL>
<DATE> 2004/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
'Katsayı tartışması reformları gölgeliyor' 
</HEADLINE>
<TEXT>


TÜSİAD, üniversiteye girişte katsayı farklılığını kaldıran düzenlemenin, kargaşaya yol açacağı uyarısında bulundu 

EKONOMİ SERVİSİ 

Türk Sanayicileri ve İşadamları Derneği TÜSİAD , tartışılmakta olan yükseköğretime girişte katsayı farklılığını kaldıran düzenlemenin, ortaöğretimin sorunlarına çare olmayacağı gibi üniversiteye giriş sınavına az bir süre kala karmaşaya yol açacağını bildirdi. 
TÜSİAD'dan yapılan açıklamada şöyle denildi "Maliyeti genel lise eğitiminden fazla olan mesleki, teknik liselerden mezun olanların, farklı alanda yükseköğrenim görmelerini kolaylaştıran düzenlemelerin ciddi kaynak israfına yol açacağı dikkate alınmalıdır. Katsayı konusu dolayısıyla imam - hatip liseleri tartışmasının yeniden siyasi gündeme oturması ise mesleki ve teknik eğitimin yeniden yapılandırılması, müfredatın çağdaşlaştırılması, zorunlu eğitimin 12 yıla çıkartılması, yükseköğretimde özerklik gibi eğitim sisteminin kapsamlı reformunu sağlayacak politikaların üretilmesini ve tartışılmasını gölgede bırakmaktadır." 


</TEXT>
</DOC>
