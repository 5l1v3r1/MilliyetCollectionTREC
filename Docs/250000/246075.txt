<DOC>
<DOCNO> 246075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/07/son/sonyas06.html </URL>
<DATE> 2004/06/07/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
"Vak Vak Amca" 70 yaşında... 
</HEADLINE>
<TEXT>

     Walt Disney'in yarattığı sevimli ördek karakteri ''Vakvak Amca-Donald Duck'' da ''yaşlandı''. Carl Barks tarafından yaratılan asabi ama bir o kadar da şirin ördek, 70. yaşgünü mumlarını 9 Haziran'da üfleyecek. 
     Daisy'nin erkek arkadaşı, Cin, Can ve Con'un amcası Vakvak, bundan 70 sene önce 9 Haziran 1934'te hayata gözlerini açtı. Maceralarında asabi, kimi zaman da kendine özgü kibirli davranışlarıyla yer bulan Vakvak'a pencere açmaya çalışırken adeta cinnet geçiren, yeğenleriyle sık sık takışan, sadece Daisy Duck'tan korkan kimliğiyle izleyicisi hem kızdı, hem de onu çok sevdi. 
     27 Mart 1901 tarihinde Oregon Amerika'da doğan Carl Barks'ın ''çocuğu'', 20. Yüzyıl'ın çizeri unvanını gerçekten yakıştıran efsanevi çizerin ilk çalışmaları arasında yer aldı. 
     Ülkemizde ''Varyemez Amca'' olarak bilinen Uncle Scrooge'un da babası olan Barks ile Walt Disney'in yolları 1935 yılında kesişti. burada ''ara çizer'' göreviyle çalışmaya başlayan Barks, daha önce yarattığı Donald Duck'ın öyküsünü yayınlanmak üzere önerdi. 
     Şirin ördeğin Walt Disney ile tanışması, 1937 yılında ''Donald Duck ve Berber Koltuğu'' adlı macerayla oldu. Barks, artık hikaye departmanının elemanıydı ve 6 ay burada çalıştı. 
     Disney'in karakterlerinin çizgi roman hakkını Western Publishing adlı bir şirkete satmasıyla Donald, kendini bir çizgi roman kahramanı olarak buldu. Böylece, ''babası'' Barks da çizgi roman dünyasına yeniden adım attı. 
     
     DAISY GELİYOR 
     Carl Barks, 1942 yılında Disney'den ayrıldı. Sebebi ilginçti, şirketin klimaları alerjisini ve sinüzitini azdırıyordu. 
     Kendi çizgi romanı üzerinde çalışmak isteyen Barks, Lebeck ile el ele verdi. Disney amblemi ile yeni bir dizi çizgi roman yayınlamak isteyen Lebeck ile Barks işe başladı. Bu sırada Vakvak Amca'ya çok sevineceği bir yol arkadaşı geldi kız arkadaşı Daisy... 
     Daisy'nin yanı sıra, üç muzır yeğen Cin, Can ve Con da aileye katılınca bir ördek ailesi yaratıldı. Büyükanne Duck, Varyemez Amca ve diğer karakterlerle aile büyüyerek adeta bir ''ördek evrenine'' dönüştü. 
     Bu süre içinde Barks, hiçbir hikayeyi imzalamadı. Hikayeleri okuyanlar bir yerlerde iyi bir ördek çizeri olduğunu biliyordu ama kimse onu tanımıyordu. Ta ki Bill Spicer adlı bir Donald hayranı ilk kez onun ''gizli ördek çizeri'' olduğunu anlayana kadar... 
     İlk hayran mektubunu gönderen Spicer'ın bu mektubuna rağmen şirket Barks'ın kimliğini gizli tuttu. Bu durum 1960'ların başına dek sürdü. 
     30 Haziran 1966... Carl Barks artık ördek çizmeye son verdi ve yerini kendi stilini benimseyen genç çizerlere bıraktı. Ancak, çizmeyi bırakmayan Bark, değişik hikayelere imza atmayı sürdürdü. 
     Vakvak Amca'nın çizeri Carl Barks, 25 Ağustos 2000 tarihinde 99 yaşında gözlerini bu dünyaya kapatırken, arkasında onlarca şirin çizgi roman karakterini bıraktı. 
     
</TEXT>
</DOC>
