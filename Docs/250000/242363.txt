<DOC>
<DOCNO> 242363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/24/son/soneko24.html </URL>
<DATE> 2004/05/24/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Satılmak üzereyken yakalanan 32 ton ham karpuz imha edildi 
</HEADLINE>
<TEXT>

     Olgunlaşmadan toplanarak Türkiye'nin değişik kentlerinde piyasaya sürülen ''Adana Karpuzu''nun tüketiciler açısından kentin imajını olumsuz yönde etkileyeceği, üreticiyi zarara uğratacağı bildirildi. 
     Ziraat Mühendisleri Odası ZMO Adana Şube Başkanı Ayhan Barut, erken hasadın çiftçiye ve tüketiciye yapılan büyük bir ihanet olduğunu söyledi. 
     Bugünlerde yapılan hasadın önemine değinen Barut, ''Karpuz, içini görmeden tam olgunlaştığı anlaşılması zor bir meyve. Ham karpuzu daha çok çiftçiden karpuzu satın alan tüccarlar ile az da olsa kendi ürününü toplayan üretici piyasaya sürüyor'' dedi. 
     Barut, olgunlaşmadan yapılan hasadın ilerisi için çok tehlikeli olduğuna dikkati çekerek, şunları kaydetti 
     ''Açıkgöz tüccarlar piyasanın iyi olmasından yararlanmak için erken hasat yapıp ürünü hemen elden çıkartıp para kazanmak istiyor. Karpuz, zarar ettirmiyorsa, bunun önümüzdeki günlerde de devam etmesi için ham hasatın yapılmaması lazım. Eğer olgunlaşmadan piyasaya sürülürse tüketicinin karpuza olan ilgisi kalmaz ve tüketici karpuz almaz. Bu durum üreticinin de açıkgöz tüccarın da zararına olur.'' Tarım İl Müdürlüğü ekiplerinin erken hasadı önlemek için tarlalarda denetim yapması gerektiğini anlatan Barut, ''Erken hasat kentimiz için de önemli bir konu. Olgunlaşmadan piyasaya sürülen ürün kentin imajını zedeler, Adana karpuzuna olan ilgi azalır. Karpuzun her zaman piyasası olur, yeter ki erken hasat yapılmasın'' diye konuştu. 
     Adana Kabzımallar Odası Başkanı Ali Batman da, olgunlaşmamış karpuzları piyasaya sürenlerin daha çok vurguncular olduğunu söyledi. Erken hasadın üreticiyi ve tüketiciyi mağdur ettiğini ifade eden Batman, şöyle konuştu 
     ''Açıkgöz vurguncular, çiftçiden örneğin 15 milyar liraya satın aldıkları karpuza karşılık 5 milyar liralık çek verip, ardından erken hasat yaptıktan sonra kayıplara karışıyor. Bu vurguncular piyasaya ham karpuz sürüp tüketiciler kadar, verdikleri çeklerin karşılıksız çıkması sonucu üreticiyi de mağdur ediyor. Mağdur olmak istemeyen üretici ürününü kendi satmalı. Tüketicinin kentte yetişen tarımsal ürünlere olan güveni kalmaz, bundan en çok çiftçi mağdur olur. Vurgunculara karşı gereken önlemlerin alınması şart.'' Bu arada dün, olgunlaşmadan toplanarak piyasaya sürülmek istenirken Büyükşehir Belediyesi Zabıta Müdürlüğü'nce ele geçirilen 32 ton karpuzun, çöpe atılarak imha edildiği öğrenildi. 
     
</TEXT>
</DOC>
