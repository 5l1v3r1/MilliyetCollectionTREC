<DOC>
<DOCNO> 218994 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/01/son/sonspo03.html </URL>
<DATE> 2004/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
G.Saraylı futbolcular İsmet Arzuman'a isyan etti... 
</HEADLINE>
<TEXT>

     Galatasaray, Fenerbahçe'ye 2-1 yenilirken, sarı-kırmızılı bazı futbolcular karşılaşmanın hakemi İsmet Arzuman'a adeta isyan etti. 
     Maçın hemen ardından futbolculardan Ayhan, Necati ve Sabri hakemin üzerine doğru giderek, Prates'e Fenerbahçe'nin 2. golü öncesi yapılan faulü neden görmediğini sordular. Bu futbolcuları teknik direktör Fatih Terim uzaklaştırdı. 
     Galatasaraylı futbolcular, yaptıkları açıklamalarda ise hakem Arzuman'ı eleştirdi. 
     Sarı-kırmızılı savunma oyuncusu Orhan Ak, Fenerbahçe karşısında iyi mücadele etmelerine karşın hakem faktörünün ortaya çıktığını savunarak, ''Çoğu pozisyonları es geçti. Fenerbahçe'yi canlandırmak için herşeyi yaptı. Emeğimize yazık'' dedi. 
     Oyunculardan Ümit Karan ise hakem İsmet Arzuman'ın birçok pozisyonda takdir haklarını rakipten yana kullandığını iddia etti. 
     Volkan da golden önce Prates'e yapılan hareketin faul olduğunu ileri sürerek, ''Herkes gördü, ama hakem göremedi'' diye konuştu. 
     Kırmızı kart pozisyonu için ise Volkan, pozisyonda düşerken o hareketi istemeyerek yaptığını, ayağının Nobre'nin suratına çarptığını bildirdi. 
     
     FUTBOLCULAR TARAFTARLARA GİTTİ 

     Karşılaşma sonrası soyunma odasına giren futbolcular, bir süre sonra yeniden sahaya dönerek, Galatasaraylı taraftarların yanına gitti. 
     Maçtan sonra bir süre bekletilen taraftarlara alkışlayarak teşekkür eden futbolcular, sevgi gösterileriyle karşılandı. 
     Taraftarlar bu sırada ''Su, su, su...'' diye bağırarak, susuz bırakılmalarını protesto etti. 
     
     BAŞKAN HASTALANDI 

     Galatasaray Kulübü Başkanı Özhan Canaydın'ın, hastalığı nedeniyle maça gelmediği öğrenildi. 
     Kulübü, yöneticilerle birlikte ikinci başkan ve basın sözcüsü Ali Dürüst temsil etti. 
     Galatasaray, Villarreal CF maçı için sabah yapılacak antrenmanın ardından öğleden sonra İspanya'ya gidecek. 
     
     FENERBAHÇELİ FUTBOLCULARIN SEVİNCİ 

     Ezeli rakipleri Galatasaray'ı 2-1 yenen Fenerbahçeli futbolcular, maç sonrası büyük sevinç yaşadı. 
     Mutluluklarını taraftarlarıyla paylaşan oyunculardan Tomas, formasını seyircilere atmakla kalmayıp şortunu da tribünlere fırlattı. Van Hooijdonk ise tüm tribünleri tek tek dolaşarak, galibiyet sevincini doyasıya yaşadı. 
     
</TEXT>
</DOC>
