<DOC>
<DOCNO> 231027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/son/sonspo14.html </URL>
<DATE> 2004/04/13/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Konyasporlu futbolcular Tevfik Lav için oynayacak... 
</HEADLINE>
<TEXT>

     Konyasporlu futbolcular, hafta sonu yapacakları Beşiktaş maçında kısa süre önce Manisa yakınlarında geçirdiği trafik kazasında hayatını kaybeden Teknik Direktör Tevfik Lav için mücadele edecekler. 
     Konyaspor'un tecrübeli golcüsü Cenk İşler, Konyaspor'un internet sitesi ''www.konyaspor.org.tr'' adresinde yer alan açıklamasında, futbolcular olarak çok sevdikleri teknik direktör Tevfik Lav'ın ölümünden dolayı üzgün olduklarını belirtti. 
     Lav'ın çizdiği yoldan ilerleyebilmeleri için kendilerini toplamaları gerektiğini vurgulayan Cenk, ''Beşiktaş maçında Tevfik Lav için mücadele edeceğiz. Maçı Lav anısına iyi oynayıp kazanmak istiyoruz. Beşiktaş'ın ligdeki konumu ve şampiyonluğa oynaması bizi hiç ilgilendirmiyor. Biz kendi işimize bakıyoruz'' dedi. 
     
</TEXT>
</DOC>
