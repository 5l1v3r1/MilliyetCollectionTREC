<DOC>
<DOCNO> 215446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/16/son/sondun26.html </URL>
<DATE> 2004/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Moskova'daki faciada ölenlerin sayısı artabilir 
</HEADLINE>
<TEXT>

     Moskova'da tavanı çöken su parkında çalışan enkaz kaldırma ekipleri, çatının yıkılmayan ancak tehlikeli bir şekilde sarkan bölümünü sökmeye çalışıyorlar. Moskova Belediye Başkanı, yapının çökmesi sonucu ölenlerin sayısının 38'e kadar yükselebileceğini söyledi. 
     Moskova devlet televizyonu, binanın Türk müteahhit şirketi Koçak İnşaat ile mimari sorumlu olan Sergey Kisselev ve Ortakları adlı şirketinin ruhsatlarının askıya alındığını bildirdi. İki şirketin de yetkililerine henüz ulaşılamadı. 
     Moskova dışındaki tesisin ailelerle dolu olduğu cumartesi akşamı çökmesini soruşturan yetkililer, binada inşaat ve mimari hataların yanı sıra, bakım yetersizliğinin de üzerinde duruyorlar. 
     Resmi ölü sayısı en son 25 olarak açıklandı ancak Belediye Başkanı Yuri Luzhkov, enkaz altında halen 9 ila 13 arasında insan bulunduğunu ve bunların öldüklerinin artık hemen hemen kesin olduğunu söyledi. 
     Hastanelerde bulunan beşi ağır olmak üzere 68 yaralının 27'si çocuk. 
     Luzhkov, televizyonda yayınlanan açıklamasında, "artık, binanın hala ayakta kalan bölümlerinden sarkan yıkıntı parçalarını temizleyip binayı açmaya çalışıyoruz, asıl iş bu" dedi. 
     
</TEXT>
</DOC>
