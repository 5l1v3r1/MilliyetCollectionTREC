<DOC>
<DOCNO> 216051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/18/son/sontur02.html </URL>
<DATE> 2004/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
''Oto kurtarıcıları'' kaza yapan aracı almak için çatıştı 
</HEADLINE>
<TEXT>

     Bornova İlçesi'nde, kaza yapan aracı almak isteyen oto kurtarıcıları arasında kavga çıktı. Kavgada, pompalı tüfek ve gaz tabancası kullanıldığı belirlendi. 
     Kamil Tunca Bulvarı'nda trafik kazası sonucu hasarlı olan aracı almaya önce Ayhan T'ye ait, daha sonra da başka firmaya ait oto kurtarıcısı geldi. 
     İki oto kurtarma firması elemanları arasında tartışma çıktı. Kazanın olduğu yere sonradan gelen firmanın elemanı İbrahim E, Ayhan T. ve elemanlarınca dövüldü. 
     Dövülen İbrahim E, Yeşildere'de bulunan merkezlerine gelerek patronu Hasan K'ya durumu anlattı. İddialara göre Hasan K. da yanına adamlarını alarak 3 oto kurtarıcısıyla birlikte olay yerine geldi. Hasan K. ve adamları, Çamdibi semti 172. sokakta ateş ederek kaçtılar. 
     Silah seslerinin duyulması üzerine olay yerine gelen güvenlik güçleri, araçların peşine düştü. Yapılan takip sonucu 35 ZL 851 plakalı kamyonette bulunan Ziya K. 26 , Hasan K. 36 , Serkan G. 20 , üzerinde olay yerinde kullanılan ''Akrep'' marka gaz tabancası çıkan Satılmış M. 25 Atatürk Stadı önünde, 35 R 6155 plakalı kamyonetle kaçan Serkan K. 22 , Zafer Y. 26 , Murat A. 28 , A.A. 17 ise Halkapınar Metro istasyonu önünde yakalandılar. 
     Güvenlik güçleri, 35 CTD 30 plakalı oto kurtarıcısı kamyonetle kaçan Kadri K. 39 , Vural K. 25 , İsmail İ. 26 , Derya Y. 29 , Süleyman A. 36 , İbrahim E. 17 ve Şadan Ö'yü de 27 takip sonucu 1. Sanayi Sitesi Halk Bankası önünde yakaladılar. Kamyonette yapılan aramalarda kime ait olduğu belirlenemeyen pompalı av tüfeği, tüfeğe ait 2 adet dolu fişek, bir boş fişek, 3 adet ekmek bıçağı ele geçirildi. 
     Öte yandan olay yerinde yapılan aramalarda 4 adet kuru gaz tabancasına ait boş kovan bulundu. Yakalanan zanlılar gözaltına alındılar. 
     Balçova İlçesi'nde meydana gelen olayda, taksi şoförlüğü yaptığı belirlenen 1 kişi, pompalı tüfekle havaya ateş etti. 
     Gaziler sokakta devriye görevi yapan ekip, silah sesleri üzerine olay yerine geldi ve İlhan K'yi 39 elinde pompalı tüfekle 35 FF 849 plakalı araca binmiş olarak gördü. 
     Emniyet görevlileri, elinde tüfek olan kişiyi konuşarak ikna etmek ve elindeki tüfeği almak istedi. Araç içindeki kişinin arkadaşı olduğu belirlenen Kurtuluş Ateş 34 , güvenlik güçlerine yardımcı olmak amacıyla İlhan K'yı ikna etmek istedi. İlhan K, arkadaşını da dinlemedi, aracına binerek olay yerinden kaçtı. 
     Taksi şoförlüğü yaptığı belirlenen, psikolojik sorunları bulunan ve aşırı alkollü olan İlhan K, yapılan tüm çabalara rağmen bulunamadı. 

     
</TEXT>
</DOC>
