<DOC>
<DOCNO> 239457 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/son/sontur10.html </URL>
<DATE> 2004/05/12/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
50 milyon yardımı duyunca sokaktan kedi kapan geliyor .. 
</HEADLINE>
<TEXT>

     Van Valiliği'nin, Van kedisi besleyen ailelere ayda 50 milyon lira para yardımında bulunacağını duyan vatandaşlar, sokaktan bulup getirdiği kedilerle kayıt yaptırmak istiyor. 
     Yüzüncü Yıl Üniversitesi YYÜ Kedievi Araştırma ve Uygulama Merkezi Görevlisi Yrd. Doç. Dr. Nazmi Yüksek, Van Valiliği ve YYÜ'nün işbirliğiyle başlatılan proje kapsamında, henüz resmi olmayan çok sayıda başvuru yapıldığını belirtti. 
     Projenin, kedilerin sahiplenilmesi ve kedi neslinin devamı açısından önemli olduğunu ifade eden Yüksek, bunun, birçok vatandaşı kedi beslemeye ve kedilere sahip çıkmaya teşvik edeceğini ifade etti. Bazı vatandaşların, projenin içeriği konusunda fazla bilgi sahibi olmadığını belirten Yüksek, bazı vatandaşların, sokaktan alıp getirdiği kediyle gelip başvurduğunu, ancak bunlar Van kedisi olmadığı için bu başvuruları kabul etmediklerini söyledi. 
     
     KEDİLERE MİKROÇİP TAKILACAK 
     Projenin sadece Van'da yaşayan aileleri kapsadığına işaret eden Yrd. Doç. Dr. Yüksek, farklı ırkla ya da aynı kediyle birden fazla kayıt yaptıranları engellemek için mikroçip sistemi uygulanacağını söyledi. 
     Mikroçipin, pirinç tanesinden daha büyük olmayan bir kapsülün içine yerleştirilmiş bir elektronik cihaz olduğunu bildiren Yüksek, bir okuyucu yardımıyla çalışan ve içinde dünya üzerinde tek olan bir numarayı barındıran mikroçiplerde, kedinin bütün bilgilerinin güvenli şekilde yer alacağını belirtti. 
     Her gelen kediye bu mikroçipin takılacağını ve kedilerin aylık kontrollerinin bu mikroçip aracılığıyla düzenli olarak yapılabileceğini kaydeden Yüksek, şöyle devam etti 
     ''Van Valiliği, 200 mikroçip siparişinde bulundu. Bu uygulamayla bir kedinin birden fazla kayıt yaptırması mümkün olmayacaktır. Mikroçiplerin elimize ulaşmasının ardından kedi kayıtlarına başlayacağız. Her ay kedievine gelecek kayıtlı kediler, okuyucudan geçirildikten sonra bir belge verilerek, parasını almak üzere Van Valiliği'ne gönderilecek.'' Bir kedinin günde en fazla 100-150 gram, bir ayda ise 5 kilo mama tüketebileceğine işaret eden Yüksek, 50 milyon liranın, bir kedinin ihtiyacını karşılayabilecek bir miktar olduğunu kaydetti. 
     
</TEXT>
</DOC>
