<DOC>
<DOCNO> 232040 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/16/son/sonsiy05.html </URL>
<DATE> 2004/04/16/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
AKP'nin Antalya kampı öncesi, bakan ve milletvekilleri spor yaptı 
</HEADLINE>
<TEXT>

     AK Parti'nin Antalya'da düzenlediği yerel seçim sonuçları ile iç ve dış politikanın değerlendirileceği ''İstişare ve Değerlendirme Toplantısı''na katılan bakan ve milletvekillerinden bazıları, toplantı öncesi kaldıkları otelin bahçesinde ve sahilde spor yaptı. 
     Antalya Kundu'daki IC Otel'de yapılacak ''AK Parti İstişare ve Değerlendirme Toplantısı'' için dün gece Antalya'ya gelen bakan ve milletvekillerinden bazıları güne, spor yaparak başladı. 
     Adalet Bakanı Cemil Çiçek, saat 06.30'da sahilde bir saat yürüyüş yaptı ve zaman zaman da koştu. Çiçek'in ardından Ulaştırma Bakanı Binali Yıldırım eşofmanlarını giyerek, sahilde spor yaptı. 
     Çalışma ve Sosyal Güvenlik Bakanı Murat Başesgioğlu ise Meclisspor ile antrenmana katıldı. 
     Her hafta rutin olarak antrenman yaptıklarını belirten Meclisspor Başkanı, AK Parti Tokat Milletvekili Ergün Dağcıoğlu, bugün de rutin antremanlardan birini yaptıklarını, 21-22 Mayıs tarihlerinde Romanya'da gerçekleştirilecek Romanya Meclisspor karşılaşması için form tuttuklarını söyledi. 
     Bakanların yanı sıra çok sayıda milletvekili de spor kıyafetleriyle sahilde yürüyüş yaptı. 
     Bugün öğleden sonra başlayacak toplantı öncesinde, bazı bakan ve milletvekilleri, 15-20'şer kişilik gruplar halinde Antalya Büyükşehir Belediyesi ile Muratpaşa, Kepez ve Konyaaltı belediyelerini ziyaret edecekler. 
     Başbakan Recep Tayyip Erdoğan'ın Antalya Büyükşehir Belediye Başkanı Menderes Türel'i ziyaretine ise 200 milletvekilinden katılmaları istendi. 
     
     TOPLANTI ÖĞLEDEN SONRA BAŞLAYACAK 

     AK Parti'nin yerel seçim sonuçları ile iç ve dış politikayı ele alacağı ''İstişare ve Değerlendirme Toplantısı'', IC Otel'de saat 15.00'de başlayacak. Toplantı, basın mensuplarına kapalı olarak gerçekleşecek. 
     Dün gece özel uçak ''Ata'' ile Antalya'ya gelen ve MKYK'yı toplayan Başbakan Erdoğan'ın katılacağı istişare ve değerlendirme toplantısı, üç gün sürecek. 
     Yerel seçim sonuçlarının değerlendirileceği toplantının yarınki bölümünde ekonomi, pazar günkü bölümünde ise başta Kıbrıs'taki gelişmeler olmak üzere dış politika konuları ele alınacak. 
     Toplantı süresince milletvekilleri bakanlar ile görüşmeler yapabilecek. Ayrıca Başbakan Erdoğan da bakan ve milletvekilleri ile ikili görüşmeler de bulunacak. 
     Toplantı öncesinde bakan ve milletvekillerine bir de uyarı notu iletildi. Milletvekillerinden, otel aktivitelerinden yararlanırken kamuoyunun eleştiri ve yanlış anlamalarına neden olacak hareketlerden uzak durmaları istendi. 
     Toplantıya bakan ve milletvekilleri eşsiz katılıyor. 
     
</TEXT>
</DOC>
