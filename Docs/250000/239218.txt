<DOC>
<DOCNO> 239218 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/guncel/gun03.html </URL>
<DATE> 2004/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
'İşyerinde tacize' 1 yıl hapis geliyor 
</HEADLINE>
<TEXT>


ANKARA Milliyet 

Türk Ceza Kanunu TCK Yasa Tasarısı üzerinde çalışmalarını sürdüren TBMM Adalet Alt Komisyonu, "işyerinde tacizi" özel olarak düzenledi. Buna göre, ast ya da üst herhangi bir ayrım yapılmaksızın aynı işyerinde işlenen taciz suçuna verilecek ceza 1 yıldan aşağı olamayacak. Tacize uğrayan işyerini terk etmek zorunda kaldıysa ceza ağırlaştırılacak. 
Komisyon'da "müstehcenlik" ile ilgili maddenin görüşmeleri sırasında tartışma yaşandı. Tasarı yeniden gözden geçirilirken, Gazi Üniversitesi öğretim üyesi Doç. Dr. İzzet Özgenç, "zina" suçunun yeniden düzenlenmesini ve 6 aydan 2 yıla kadar hapis cezası verilmesini önerdi. Anayasa Mahkemesi'nin söz konusu düzenlemeyi iptal ettiğini anımsatan CHP'li Orhan Eraslan, zinanın sadece boşanma sebebi olması gerektiğini söyledi. Yaşanan tartışmaların ardından cezalar aşağı çekildi. 
Özgenç'in müstehcen bir metin okuması üzerine Eraslan, "Bu edebi eser falan değil. Bu yazılar ancak umumi tuvaletlerin kapısına yazılan türden yazılardır. Siz, anlaşılan sanatın içine tüküren zihniyete sahipsiniz" dedi. Başbakan Erdoğan'ın danışmanı da olan Özgenç'in, üyeler üzerinde nüfuz uyguladığını belirten Eraslan, toplantıyı terk etti. 




</TEXT>
</DOC>
