<DOC>
<DOCNO> 241985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/22/son/sonspo17.html </URL>
<DATE> 2004/05/22/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Formula 1'de Monaco Grand Prix'sine Jarno Trulli ilk sırada başlayacak 
</HEADLINE>
<TEXT>

     Formula 1 Dünya Şampiyonası'nda sezonun 6. yarışı olan Monaco Grand Prix'sine Renault'un İtalyan pilotu Jarno Trulli ilk sırada Pole Position başlayacak. 
     Monte Carlo Pisti'nde yapılan sıralama turlarında, 1 dakika 13 saniye 985 saliselik derecesiyle en iyi zamanı yakalayan İtalyan pilot Jarno Trulli, kariyerindeki ilk ''pole position''u elde etti. 
     İtalyan pilotu, 1.14.396'lık derecesiyle BAR Honda takımında bu yıl 3 kez kürsüye çıkan Jenson Button izlerken, Renault'un diğer pilotu İspanyol Fernando Alonso da 1.14.408 ile en iyi üçüncü zamanın sahibi oldu. 
     Sezonun ilk 5 yarışını kazanan ve San Marino Grand Prix'si dışında tüm ''pole position''ların sahibi olan Ferrari'nin Dünya Şampiyonu Alman pilotu Michael Schumacher ise Monaco'da 1.14.516'lık zamanlamayla 4. sırada kaldı. 
     2003-04 sezonunda yaşadığı motor sorunları nedeniyle bir türlü istediği performansı yakalayamayan McLaren Mercedes'in Finli pilotu Kimi Raikkonen de yarın yapılacak yarışta Michael Schumacher'in ardından 5. sırada başlamaya hak kazandı. 
     Bu arada Williams BMW'nin Alman pilotu Ralf Schumacher, sıralama turlarında en iyi 2. dereceyi yapmasına karşın otomobilinin motorunu değiştirdiği için yarınki mücadeleye 10 sıra geriden başlayarak 12. cepten start alacak. 
     Monaco Grand Prix'sinde geçen yıl Williams BMW'nin Kolombiyalı pilotu Juan Pablo Montoya birinci, Finli pilot Kimi Raikkonen ikinci, Ferrari'nin Alman pilotu Michael Schumacher ise üçüncü olmuştu. 
     
</TEXT>
</DOC>
