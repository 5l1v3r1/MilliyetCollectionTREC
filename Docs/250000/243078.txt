<DOC>
<DOCNO> 243078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/26/son/sontur45.html </URL>
<DATE> 2004/05/26/ </DATE>
<TIME> 20.30 </TIME>
<AUTHOR>  </AUTHOR>
<HEADLINE>
Yurtta Asayiş... Balıkesirde hayvan hırsızlarına tutuklama. 
</HEADLINE>
<TEXT>

     Balıkesir'de büyükbaş hayvan hırsızlığı yaptıkları iddiasıyla yakalanan 13 kişiden 5'i tutuklandı. 
     İl Jandarma Komutanlığı'ndan yapılan açıklamaya göre, İvrindi İlçesi'nde Recep Erdem'e ait ahırdan 17 adet büyükbaş hayvan çaldıkları belirlenen 13 kişi gözaltına alındı. 
     Sorgulamalarının tamamlanmasının ardından adliyeye sevk edilen zanlılardan Neşet Soydan, Durmuş Demir, Şevket Maluk, İzzet Daban ve Cihan Altın tutuklanırken, diğer 8 kişi tutuksuz yargılanmak üzere serbest bırakıldı. 
     
     EDİRNE'DE ESRAR OPERASYONU... 
     Edirne'de bir kişi uyuşturucu madde bulundurmaktan tutuklanırken, 2 kişi tutuksuz yargılanmak üzere serbest bırakıldı. 
     Edinilen bilgiye göre, Edirne Emniyet Müdürlüğü ekipleri, aldıkları bir ihbar üzerine Karaağaç Mahallesi'nde esrar sattıkları gerekçesiyle Olcay D. ve Selami Y'yi gözaltına aldı. 
     İki kişinin verdiği ifade üzerine, esrarı temin ettiği belirtilen Behçet T. de yakalandı. 
     Behçet T, tutuklanarak cezaevine konulurken, iki kişi de tutuksuz yargılanmak üzere serbest bırakıldı. 
     
     KÖPEK YÜZÜNDEN KAVGA 2 YARALI 
     Antalya'nın Alanya İlçesi'nde bir kişi, köpeğine taş atarak yaralamakla suçladığı çifti, tabancayla yaraladı. 
     Alınan bilgiye göre, Alanya'nın Bademağacı Köyü'nde Reşit Kılınç, aynı köyde oturan Nuri Aksoy ile akrabalarının, 6 ay önce bahçelerine giren köpeğini dövdüklerini iddia ederek, Nuri Aksoy ve eşi Emine Aksoy'a tabancayla ateş açtı. 
     Açılan ateş sonucu yaralanan ve hayati tehlikeleri bulunmayan Nuri ve Emine Aksoy çifti, Alanya Devlet Hastanesi'ne kaldırılarak, tedavi altına alındı. Reşit Kılınç, tutuklanarak cezaevine gönderildi. 
     
     KONYA'DA SİLAHLI SALDIRI 1 YARALI... 
     Konya'da meydana gelen silahlı saldırıda 1 kişi yaralandı. 
     Alınan bilgiye göre, merkez Meram İlçesi Cedidiye Mahallesi'nde, Murat Alp ve Fatih Kiraz, taşıdıkları silahla, aralarında husumet bulunduğu belirtilen Melek Kiraz'a ateş etti. Ancak kurşunlardan biri olay yerinde bulunan Necla Bulut'un ayağına isabet etti. 
     Bulut, Konya Numune Hastanesi'ne kaldırılarak tedavi altına alındı. 
     
</TEXT>
</DOC>
