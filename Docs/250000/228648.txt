<DOC>
<DOCNO> 228648 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/05/son/soneko14.html </URL>
<DATE> 2004/04/05/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
AB, IMF Başkanlığı konusunda iki isim üzerinde anlaştı... 
</HEADLINE>
<TEXT>

     Avrupa Birliği AB , Uluslararası Para Fonu IMF başkanlığı için sunulacak aday sürecinde, nihai karar öncesinde, iki adaydan oluşan kısa liste üzerinde anlaştı. 
     İrlanda'da biraraya gelen AB Maliye Bakanları, toplantıların ardından, IMF başkanlığına aday listesini ikiye indirerek, İspanya Maliye Bakanı Rodrigo Rato ile Avrupa İmar ve Kalkınma Bankası'nın Fransız başkanı Jean Lemierre'i kısa listeye aldılar. 
     18-19 Nisan tarihlerinde Londra'da yapılacak olan ve AB'nin, IMF'ye tek adayının belirleneceği nihai toplantı öncesinde, İngiltere Maliye Bakanı Gordon Brown, ABD başta olmak üzere IMF'nin diğer önde gelen ülkeleri nezdinde görüş alışverişi faaliyetlerinde bulunacak. 
     İspanyol adayı, Belçika ve Avusturya gibi küçük ülkeler desteklerken, Fransız aday Lemierre'i Almanya'nın desteklediği bildirildi. 
     İspanyol Rodrigo Rato'nun, IMF ile yoğun ilişki içinde bulunan ve İspanyolca konuşan Latin Amerika ülkelerini yakından tanımasının bir avantaj olabileceği de vurgulanıyor. 
     Bu arada, IMF'nin en büyük hissedarı olan ABD'nin de Avrupa'nın adayı konusunda vereceği kararın önemli olduğu belirtiliyor. 

     
</TEXT>
</DOC>
