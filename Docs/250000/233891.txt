<DOC>
<DOCNO> 233891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/22/son/sonspo09.html </URL>
<DATE> 2004/04/22/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Derbi maça doğru... Ezeli rakiplerin kalecileri güven vermiyor... 
</HEADLINE>
<TEXT>

     Beşiktaş ile Fenerbahçe arasında 25 Nisan Pazar günü yapılacak derbi maç öncesi her iki takımın da kalecileri son maçlardaki performanslarıyla taraftarlarına güven vermiyor. 
     Beşiktaş'taki ilk sezonunda takımının lig şampiyonluğunda büyük katkısı olan Oscar Cordoba, bu sezon ise performansıyla düş kırıklığı yaratıyor. 
     Kolombiyalı kaleci bu sezon ligde şimdiye dek 25 kez kaleyi korurken, toplam 31 gol yedi. Maç başına ortalama 1.24 gol yiyen Cordoba, kaleyi koruduğu son 7 lig maçında da kalesinde gol gördü. Oscar Corboda, görev yaptığı son 7 lig maçında toplam 14 gol yerken, bu dönemde maç başına ortalaması 2'ye yükseldi. 
     25 maçın yalnızca 8'inde gol yemeyen Kolombiyalı kaleci, ligde en son 22. haftada 0-0 biten Malatyaspor maçında kalesini gole kapatmıştı. 
     
     VOLKAN'IN PERFORMANSI 

     Fenerbahçe'nin genç kalecisi Volkan Demirel ise, sezon başından bu yana 15 lig maçında sarı-lacivertli takımın kalesini korudu. 
     15 maçta kalesinde toplam 15 gol gören Volkan'ın maç başına yediği gol ortalaması 1 olarak gerçekleşti. 
     Genç kaleci, kaleyi koruduğu son 8 lig maçında da kalesinde gol görürken, bu dönemde toplam 10 gol yedi. 
     15 maçın yalnızca 3'ünde gol yemeyen Volkan, en son 20. haftada 1-0 biten Elazığspor maçında kalesini gole kapamıştı. 

     
</TEXT>
</DOC>
