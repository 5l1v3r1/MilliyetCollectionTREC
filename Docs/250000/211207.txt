<DOC>
<DOCNO> 211207 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/26/son/sondun13.html </URL>
<DATE> 2004/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman politikacıya aşırı dinci Türk akrabalarından ötürü baskı 
</HEADLINE>
<TEXT>

     Almanya'da, Sosyal Demokrat Partili SPD Hamburg eyaleti içişleri bakanı adayı Michael Neumann'a, aşırı dinci Türk kayınbiraderleri nedeniyle baskılar artıyor. 
     Hamburg'da kurduğu Schill partisi içindeki ihtilaftan dolayı partisinden ihraç edilen eski eyalet İçişleri Bakanı Ronald Schill, Neumann'ın, aşırı dinci kayınbiraderleri Yavuz ve Gürhan Özoğuz'dan dolayı siyasi açıdan risk faktörü haline geldiğini ileri sürerek, SPD'nin eyalet başbakan adayı Thomas Mirow'a, Neumann'ın adaylığını çekmesi çağrısında bulundu. 
     Neumann'ın, Hamburg'un güvenlik ve ekonomik çıkarlarını ciddi tehlikeye soktuğunu savunan Schill, eyalet içişleri bakanının aşırı dincilerle temasta olduğu izlenimi yaratılmasının bile kötü olduğunu ifade etti. 
     Schill, binlerce yabancı işçinin, muhtemel terörist ilişkilerden dolayı kontrol edildiğini, bu kontrolün, özellikle bir içişleri bakanı adayı için de geçerli olması gerektiğini kaydetti. 
     Der Spiegel dergisi, Aydan Özoğuz ile evli olan Neumann'ın kayınbiraderlerinin yönettiği ''www.muslimmarkt.de'' adlı internet sitesinin Anayasayı Koruma Dairesi tarafından izlendiğini, Yavuz Özoğuz'un İsrail karşıtı yazılarından dolayı 3 ay tecilli hapis cezasına çarptırıldığını yazmıştı. Hamburg'un tanınmış politikacılarından biri olan Neumann, eyalette muhalefette bulunan SPD tarafından ''gölge kabinenin'' içişleri bakanı olarak gösteriliyor. 
     Aydan Özoğuz ise ağabeylerinin aşırı dinci görüşleri olduğunu, ancak kendilerinin Yahudi düşmanı olmadıklarını söylemişti. 
     
</TEXT>
</DOC>
