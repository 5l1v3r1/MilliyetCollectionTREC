<DOC>
<DOCNO> 240981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/18/son/sonsiy25.html </URL>
<DATE> 2004/05/18/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Korkmaz Yiğit, Mesut Yılmaz hakkında suç duyurusunda bulundu 
</HEADLINE>
<TEXT>

     İşadamı Korkmaz Yiğit, avukatları aracılığıyla eski başbakanlardan Mesut Yılmaz hakkında savcılığa suç duyurusunda bulundu, 25 milyar liralık manevi tazminat davası açtı. 
     Yiğit'in avukatları Kerem Hasbakkal ile Levent Tan tarafından hazırlanan suç duyurusu dilekçesi, Ankara Cumhuriyet Başsavcılığı'na iletilmek üzere İstanbul Cumhuriyet Başsavcılığı'na verildi. 
     Dilekçede, eski Başbakan Mesut Yılmaz'ın, Türkbank Soruşturma Komisyonu'na 13 Mayıs 2004 tarihinde ifade verdiği belirtildi. 
     Yılmaz'ın ifadesinin ardından yaptığı basın açıklamasında, ''Yiğit, düzenbaz, profesyonel bir yalancıdır'', ''yalancılığı mahkeme kararı ile de tescil edilmiştir'' gibi sözler sarfettiği anlatılan dilekçede, bu sözlerin hukuki gerçeklere aykırı olduğu ve hakaret içerdiği savunuldu. 
     Dilekçede, bu nedenle Yılmaz hakkında ceza davası açılması istendi. 
     Yiğit'in avukatları tarafından konuya ilişkin olarak İstanbul Asliye Hukuk Mahkemesi'nde de tazminat davası açıldı. 
     Dava dilekçesinde, Mesut Yılmaz'ın, Korkmaz Yiğit'in kişilik haklarına karşı haksız saldırıda bulunduğu gerekçesiyle 25 milyar lira manevi tazminata mahkum edilmesi talep edildi. 
     
</TEXT>
</DOC>
