<DOC>
<DOCNO> 208972 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/16/siyaset/siy20.html </URL>
<DATE> 2004/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Politika turu 
</HEADLINE>
<TEXT>

   
   Karaağaç iddialı konuştu    AKP Beylikdüzü Belde Teşkilatı, dün Kaya Ramada Otel'de, Beylikdüzü belediye başkanı aday adayı olan 14 AKP'liyi parti teşkilatına tanıtmak amacıyla bir toplantı düzenledi. Beylikdüzü AKP belediye başkanı aday adayı Nadir Karaağaç, toplantıda "Öncelikli ilkemiz adalet, dürüstlük ve eşitlik olacaktır. Beylikdüzü'nde büyük bir kalkınma atağı başlatacağız" dedi. 
   
   DYP'linin AKP istifası    AYDIN HASAN Ankara 

   DYP Seçim İşleri Başkan Yardımcısı Timur Selçuk, seçim çalışmalarının başladığı dönemde, AKP'den aday olabilmek için kulis yaptığı iddiaları nedeniyle partiden istifa etmek zorunda kaldı. Eski ülkücü Selçuk, Abdi İpekçi suikastı sanığı Mehmet Ali Ağca'yı İran'a götürdüğü gerekçesiyle 1980'de cezaevine girmişti. 
   
   Gürtuna'ya açık çağrı    MEHMET DEMİRKAYA İstanbul 

   Yerel yönetimlerden sorumlu DYP İstanbul İl Başkan Yardımcısı Tahsin Salihoğlu, "İstanbul Büyükşehir Belediye Başkanı Ali Müfit Gürtuna'yı yürekten seviyoruz. Onu bağrımıza basmaya hazırız. Bu kendisine açık çağrımızdır" dedi. Başkan Gürtuna'nın AKP'den belediye başkanı adayı olup olmayacağı merakla beklenirken, DYP, İstanbul Büyükşehir Belediye Başkanı adayı olarak partilerine davet etti. Salihoğlu, Gürtuna'yı partilerine beklediklerini söyledi. 
   
   Alevilerden AKP'ye tepki    EZELHAN ÜSTÜNKAYA Ankara 

   AKP'nin Alevi vatandaşların yoğun yaşadığı Ankara'nın Çankaya ilçesinde çalışmalarını yoğunlaştırması ve "Aleviler bu kez AKP'ye oy verecek" iddiaları, tepkiye yol açtı. Alevi dernekleri temsilcileri CHP'den iyi aday çıkmasa da AKP'ye oy vermeyeceklerini ifade etti. Alevi - Bektaşi Federasyonu Başkanı Atilla Erden, AKP'nin isminden bile telaş ettiklerini ifade etti. 
   
   Öztürk, üçüncü kez aday    İSTANBUL Milliyet 

   Kadıköy Belediye Başkanlığı görevini iki dönemdir yürüten Selami Öztürk, göreve yeniden talip olduğunu açıkladı. 
   Kadıköy Belediyesi Nik h Dairesi'nde, dün Atatürk'ün mareşal üniformalı resminin asılı olduğu salonda basın toplantısı yapan Öztürk, önümüzdeki yerel seçimlerde başkanlık görevi için CHP'den aday adayı olduğunu söyledi. Öztürk, "Ulu Önder Atatürk'ün önünde ne söz verdiysem bugün o günkünden daha fazla heyecanlıyım" dedi. 
   
   Kutlu'ya sözlü davet    TBMM kulisindeki Atatürk'ün mareşal üniformalı resmiyle ilgili sözleri nedeniyle Grup Disiplin Kurulu'na sevk edilen AKP Adıyaman Milletvekili Fehmi Hüsrev Kutlu'nun yazılı savunması yeterli görülmedi. Kurul Başkanı Ahmet İnal, Kutlu'nun savunmasıyla basında çıkan haberler arasında farklılık gördüklerini belirtti. İnal, Kutlu'yla yüz yüze görüşmeye karar verdiklerini ifade etti. 
   
   
</TEXT>
</DOC>
