<DOC>
<DOCNO> 202554 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/16/son/sontur09.html </URL>
<DATE> 2003/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Kürtçe isim davasında ret kararı... 
</HEADLINE>
<TEXT>

     Ankara 1. Asliye Hukuk Mahkemesi, Ferhat Yeğin'in adlı kişinin isminin ''Qalferat'' olarak değiştirilmesi istemiyle açtığı davayı reddetti. 
     Başkent'te Kürtçe isim talebiyle açılan davalarda ilk karar, Ankara 1. Asliye Hukuk Mahkemesi'nden çıktı. Mahkeme, Ferhat Yeğin'in açtığı davayı reddetti. Yargıç Beyhan Azman, ret kararına ilişkin gerekçesini yazdı. 
     Gerekçeli kararda, Ferhat Yeğin'in AB'ye uyum yasaları çerçevesinde yapılan yasal değişiklik üzerine isminin ''Qalferat'' olarak değiştirilmesi talebiyle mahkemeye başvurduğu belirtildi. Kararda, Nüfuz ve Vatandaşlık İşleri Genel Müdürlüğü'nün 21 Kasım 2003 tarih ve 113 sayılı genelgesine değinildi. 
     Genelgede, ''Alfabemizde 29 harf mevcuttur. Bütün resmi iş ve işlemlerde bu 29 harfin kullanılması, kanun ve Anayasa'nın 174. maddesinin gereğidir. Bunun dışında herhangi bir harfle isim talebinin kabul edilmesi mümkün değildir'' açıklamasının yer aldığı belirtilen kararda, bu açıklama doğrultusunda davanın reddine karar verildiği kaydedildi. 
     Ferhat Yeğin, DEHAP'lı ve Özgür Parti'li bir grupla 27 Ekim 2003 tarihinde adliyeye gelerek, dava açmıştı. 
     
</TEXT>
</DOC>
