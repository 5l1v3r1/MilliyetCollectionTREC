<DOC>
<DOCNO> 211658 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/28/son/sondun01.html </URL>
<DATE> 2004/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan ''Irak'ta Federe Kürt devletini sağlıklı bulmuyoruz'' 
</HEADLINE>
<TEXT>

     Başbakan Recep Tayyip Erdoğan, terör örgütü PKK'nın Irak'ta varlığını güçlenerek sürdürdüğünü belirtti ve ''ABD'nin yaptırım uygulamasını beklemek bir stratejik ortağın hakkıdır'' dedi. 
     Erdoğan, Stratejik ve Uluslararası Etüdler Merkezi'nde CSİS , Amerikalı işadamlarının da katıldığı bir gruba Türk ekonomisindeki son durumu anlatarak soruları yanıtladı. 
     Erdoğan, Irak'taki gelişmeleri de değerlendirdiği açıklamasında, ''Federe Kürt devleti yaklaşımını sağlıklı bulmuyoruz. Etnik kökene veya mezhebe dayalı federal yapı Irak'ı paramparça eder. Irak'ın toprak bütünlüğü korunmalı. Yeraltı zenginliklerini tüm Irak halkı paylaşmalı. Ayrıca, belli bir bölgenin belli bir etnik yapıya verilmesi sakıncalı'' dedi. 
     ABD ile stratejik ortaklık durumunun sorulması üzerine Başbakan Erdoğan, Irak'ta asker rotasyonunun İncirlik üssünden yapılmasına Türkiye'nin müsaade ettiğini hatırlattı. 
     Erdoğan, Mayıs ayına kadar 60 bin Amerikan askerinin değişiminin sağlanacağını belirterek, ABD ile stratejik ortaklığın devamının temenni edildiğini söyledi. 
     
     KIBRIS VE TÜRKİYE'NİN AB ÜYELİĞİ 

     Kıbrıs ve Türkiye'nin AB üyeliğiyle ilgili sorulara karşılık Erdoğan, ''Kıbrıs, Türkiye'nin AB'ye girmesinde siyasi bir kriter değildir. Bir faktör durumdur. Kıbrıs'ta garantör ülke sıfatıyla bir çözümden yanayız. Annan planı referans alınarak çalışma başlatılmalı. Bu konudaki yaklaşımla KKTC, Güney Kıbrıs'tan her zaman bir adım önde olacak. Bu meseleyi iyi niyetle çözmek gayretindeyiz, kararlıyız'' dedi. 
     Erdoğan, Türkiye'nin üstüne düşeni yerine getirmesinin ardından Aralık 2004'de kararın AB'ye ait olacağına işaret ederek, ''Mesela Güney Kıbrıs nasıl bir tutum takınacak İlgili ülkeler ne yapacak 40 yıldır süren ambargo kalkacak mı Bunun insan haklarıyla izahı mümkün değil. Süreç 1 Mayıs, biz onu zorluyoruz. KKTC'de de bu atmosfer var. Temennimiz bir an önce çözmek'' şeklinde konuştu. 
     Erdoğan, Güney Kıbrıs ve Yunanistan ikna edilirse Türk tarafının hiçbir şekilde geride kalmayacağını belirterek, iyi niyeti karşı taraf da gösterirse meselenin çözüleceğini kaydetti. 
     Başbakan Erdoğan, Kıbrıs meselesinde federasyon yaklaşımına ilişkin bir soru üzerine, ''Bu meseleye ad koyma, müzakerelerle ortaya çıkar. Federasyon, konfederasyon çok tartışıldı. Müzakerelerle olumlu yaklaşımla sonuca varılacaktır'' dedi. Ancak Erdoğan, mutabakat metni çıkmadan referanduma gidilemeyeceği anlayışı bulunduğunu belirtti. 
     Ege Denizi konusunda Türkiye ile Yunanistan arasındaki son durumun sorulması üzerine Erdoğan, ''Bu konuda bir şey söylemem doğru olmaz. Görüşmeler karşılıklı anlayış ve başarıyla yürütülüyor. Türkiye ile Yunanistan arasında hoşgörü ortamı artıyor. Hava koridorunun 2'den 11'e çıkması, tatbikatlar, çifte vergilendirmenin kalkması bunun göstergesi. Yunanistan'da şimdi seçim atmosferi var. Seçimden sonra süratle netice söz konusudur'' dedi. 
     Bir katılımcının, MOTOROLA şirketinin sıkıntılarıyla ilgili sorusu üzerine Erdoğan, henüz bu konuda Amerikalı yetkililerle bir görüşme olmadığını söyledi. 
     İstanbul'a gelen ABD heyetlerinin MOTOROLA yönetim kurulu yetkilileriyle görüştüğünü hatırlatan Erdoğan, ''Yürütme olarak biz üzerimize düşen yardımı yaptık. Yargıya yapacak bir şey yok. Ancak biz, uluslararası münasebetlere olumsuz yansıyacak yerlerde hassas bir ülkeyiz'' dedi. 
     Erdoğan, ABD ile kurulması planlanan nitelikli sanayi bölgelerinde tekstil konusunun şart olarak öne sürülmesi konusundaki fikrinin sorulması üzerine, ABD ile heyetlerarası görüşmelerde bu meselenin ele alınacağını söyledi. 
     Erdoğan, bu meseleyi Türkiye'nin sonuna kadar takip edeceğini belirtirken, bazı ''yeniden değerlendirmeler'' olabileceğine işaret etti. 
     Başbakan Erdoğan, ''Tekstil değil ama hazır giyim diyebiliriz. Deri değil ama ayakkabı, konfeksiyon diyebiliriz. Olumlu yaklaşımlar var. Temennimiz olumlu sonuç almak'' dedi. 
     
     TERÖR 

     ABD'de 11 Eylül saldırılarından sonra Müslümanların durumuna ilişkin bir soru üzerine Erdoğan, ''Bizim dinimizin terörizme yönelik açık kapısı yok. Bedelini İslam ödemez. Yapılan İslam dışıdır. Türkiye, güvenle ve kendi toplumsal dinamikleri, toplumsal mutabakat ile 3 Kasım seçimleri sonrası heyecanını yakalamıştır ve bu heyecanı dünyanın diğer yerlerine yaymaktadır'' diye konuştu. 
     Başbakan Erdoğan, 11 Eylül'den sonra çok mesafe alındığını belirterek, İstanbul'daki terör saldırılarının faillerinin çok kısa sürede yakalandığını hatırlattı. Bu teröristlerin bağlantılarını bulma çalışmalarının sürdüğünü kaydeden Erdoğan, ''Dinci terör olduğu ortada. Fakat dini terör değil. Hiçbir semavi din terörizme destek vermez'' dedi. Erdoğan'ın bu sözleri salonda alkışlarla karşılandı. 
     Erdoğan, ekonomik alanda yapılan çalışmaları ve bu konuda kaydedilen başarıları anlatarak, Amerikalı yatırımcıların Türkiye'yi diğer ülkelere yapacakları ihracatın üssü olarak seçmelerinin, Amerikan yönetiminin de bu yönde özendirmesinin beklenildiğini söyledi. 
     Başbakan Erdoğan, Stratejik ve Uluslararası Etütler Merkezi'nde CSİS ''Doğrudan Yabancı Yatırımlar ve Türkiye'nin Ekonomik Kalkınması'' konulu konferansta yaptığı konuşmada, Türkiye'nin ekonomik sorunlarına ilişkin kapsamlı çalışmalar yapıldığını, bu çerçevede yapılması gerekenlerin ulusal ve uluslararası düzeyde belli bir programa bağlandığını söyledi. 
     Erdoğan, ''Ekonomik sorunların çözümü konusunda masa başında teoriler üretmek yerine toplumun tüm kesimleriyle diyalog halinde olunmuş, ayrıca her fırsatta sivil toplum kuruluşlarıyla danışmalarda bulunularak doğru ve kalıcı çözüm önerilerinin uygulanması sağlanmıştır'' dedi. 
     
     EKONOMİDEKİ GELİŞMELER VE YABANCI SERMAYE 

     Başbakan Erdoğan, bu bağlamda uluslararası bilgi ve deneyimin transferinde önemli rol oynayan yabancı sermayenin Türk ekonomisine büyük katkı sağlayacağının bilinci içerisinde uluslararası finans kuruluşları, sanayi kuruluşları ve uluslararası organizasyonlarla ilişkilerin sağlıklı bir zeminde yürütülmesinin esas alındığını kaydetti. 
     Yabancı sermayenin Türkiye'ye çekilmesi amacıyla yürütülen çalışmaların yasal düzenlemelerle pekiştirildiğini ifade eden Erdoğan, sürdürülebilir kalkınma için Türkiye'nin kendi kaynaklarının harekete geçirilmesi dışında doğrudan yabancı yatırımların da ülkeye çekilmesinin büyük önem taşıdığını söyledi. 
     Başbakan Erdoğan, konuşmasını şöyle sürdürdü 
     ''Vergi teşvikleri, serbest bölgeler, azaltılmış bürokratik işlemler gibi unsurlar, yabancı sermaye girişinde tayin edici olmayan fakat nispi kolaylık getiren yönlendirici faktörlerdir. Belirleyici unsurlar ise ekonomik ve siyasi yönden istikrarlı, dinamik bir pazarın varlığıdır. 3 Kasım 2002 seçimleri sonrası ortaya çıkan tablo, Türkiye'de tüm bu koşulların yerine getirilmesi için uygun ortamın hazır olduğunu göstermektedir.'' Türkiye ekonomisinin, 2000 ve 2001 yıllarındaki ekonomik krizlerden sonra yeni bir ekonomik programla hızlı bir gelişme sürecine girdiğini belirten Erdoğan, ülke ekonomisi açısından hassas bir dönemde cereyan eden Irak krizine rağmen kaydedilen ekonomik başarıların, ekonominin sağlam bir temele dayanarak geliştiğine işaret ettiğini söyledi. 
     Türkiye ekonomisinin 2003 yılında kaydettiği dikkat çekici performansın, uygulanan kararlı ve istikrarlı politikaların dünya ekonomik çevrelerinin takdirini topladığını hatırlatan Erdoğan, ekonomide yaşanan iyileşmenin bizzat vatandaşlar tarafından da hissedildiğini açıkladı. 
     Erdoğan, 2002 yılı için yüzde 3 olarak hedeflenen büyüme hızının yüzde 7.8 olduğunu, Türkiye'nin Çin'le birlikte dünyanın en hızlı büyüyen ülkeler arasında yer aldığını ve ekonomik büyüme performansı açısından OECD ülkeleri arasında ilk sıraya yerleştiğini, 2003 için öngörülen yüzde 5'lik yıl sonu hedefinin başarıldığını, 2004 içinse yüzde 5 hedeflendiğini, faiz dışı hedefin de tutturulduğunu anlattı. 
     Enflasyonla mücadelede başarılı olunduğunu, 2004'de yıllık enflasyon hedefinin yüzde 12, 2005'te de tek haneli rakam olduğunun altını çizen Erdoğan, büyümede de istikrarlı bir artış eğiliminin yakalandığını, ihracatın önceki yıla göre yüzde 32.4 oranında arttığını söyledi. 
     Türkiye'nin dışa dönük ekonomik performansına ilişkin bir diğer gelişmenin Ocak ayı başlarında yurtdışı piyasalara ihraç edilen tahvilin başarısı olduğunu aktaran Erdoğan, sıkı maliye politikası ve buna bağlı bütçe disiplini sonucunda da 2001'de milli gelirin yüzde 92'sine ulaşan kamu net borç stokunun 2003 sonu itibariyle yaklaşık yüzde 70'e düşmesinin beklendiğini, böylece AB'nin ekonomik kriterleri olan Maastricht kriterlerinin kısa bir süre içinde yakalanacağını açıkladı. 
     Erdoğan, yerli ve yabancı yatırımının önünü açacak, global yabancı sermaye pastasından hak edilen payın alınmasına olanak tanıyacak ve yatırımcının aradığı şeffaf ve hesap verilebilirliğin esas olduğu güven ve istikrar ortamını tesis edecek reform çalışmalarını da kısaca anlattı. 
     2003'de yürürlüğe giren ''Doğrudan yabancı Yatırımlar Kanunu'' hakkında bilgi veren Erdoğan, yatırım ortamının iyileştirilmesine dönük olarak ''reform programı'' kapsamında kurulan birimleri aktardı. Erdoğan, ayrıca ''Yatırım Promosyon Ajansı'' ile ilgili hazırlıkların sürdüğünü, Türkiye'nin bir yatırım yeri olarak tanıtımını amaçlayan, kamu kaynakları ile finanse edilecek olan ancak kamu ve özel sektör işbirliğini yansıtan bir organizasyon yapısına sahip böyle bir ajansın kurulmasına ilişkin çalışmaların sürdüğünü söyledi. 
     Başbakan Erdoğan, konuşmasında ''Türkiye, doğrudan yabancı yatırımlara evsahipliği yapma konusunda birçok karşılaştırmalı üstünlüğe sahip olmasına rağmen bu avantajını bugüne kadar kullanamamıştır. 1995-2000 döneminde ülkeye gelen doğrudan yabancı sermaye yatırımlar yılda ortalama 750 milyon dolar seviyesinde, yani milli gelirin yüzde 0.5'i olarak gerçekleşmiştir. Bu gerçekten de hayal kırıklığı yaratan bir performanstır '' diyerek, şimdi ülkeyi hak etmediği durumdan kurtaracak gerekli adımların birer birer atıldığını vurguladı. 
     Erdoğan, konuşmasını şöyle sürdürdü 
     ''Bu adımlardan en önemlilerinden biri de Mart ayı içersinde toplanacak üst düzey Yatırımcı Danışma Konseyi'dir. Konsey, önde gelen uluslararası şirketlerin idarecilerini biraraya getirecektir. Amacımız, yabancı sermaye stratejimiz konusunda kalan eksiklikleri bu işin içerisinde olan insanların bakış açısıyla ortaya koymak, onların ülkemizden beklentilerini dinlemek ve tavsiyelerini almaktır. Böylece alınması gerekli ilave tedbirler belirlenecektir.'' Bu düzenlemelerin hayata geçirilmesiyle birlikte Türkiye'nin ne kadar köklü bir mantalite değişimi geçirdiğinin çok daha somut bir şekilde anlaşılacağını ifade eden Erdoğan, uygulamayla birlikte de tüm potansiyel yatırımcıların zihinlerindeki soru işaretlerinin ortadan kalkacağını söyledi. 
     
     ÖZELLEŞTİRME 

     Erdoğan, özelleştirmeyle ilgili olarak da, ''Tıpkı doğrudan yatırımlarda olduğu gibi özelleştirme ve sektörel liberalleşme politikalarında da Türkiye'nin geçmiş performansı istenilen düzeyde değildir. Ancak, bu konuda da yeni bir döneme girilmiştir. devletin hakim rol oynadığı birçok sektör rekabete açılmaktadır. Telekomünikasyon sektöründe Türk Telekom'un tekel hakları 1 Ocak 2004 itibariyle sona ermiş, sektör serbest rekabete açılmıştır. Enerji sektörünün rekabete açılmasına ilişkin hazırlıklar da devam etmektedir'' dedi. 
     Başbakan Erdoğan, Amerikalı yatırımcılara ve hükümete de, ''Türkiye'yi diğer ülkelere yapacakları ihracatın üssü olarak seçmelerini Amerikan yatırımcılarından, kendilerinin bu yönde özendirilmesini Amerikan yönetiminden beklediğimizi vurgulamak isterim'' diye seslendi. 
     
     BÖLGEDEKİ GELİŞMELERİN ETKİSİ 

     Türkiye'nin yakın çevresindeki gelişmelerin ekonomik işbirliğine yarattığı fırsatları da anlatan Erdoğan, şunları söyledi 
     ''Ortadoğu'nun yanı sıra Hazar havzasındaki hidrokarbon kaynaklarının değerlendirilerek, uluslararası pazarlara taşınması ihtiyacı Türkiye'yi bir enerji koridoru haline getirmiştir. Halen inşa aşamasında bulunan petrol ve doğalgaz boru hattı projelerinin tam anlamıyla hayata geçirilmesinden sonra Türkiye dünya enerji çevrelerinde önemli bir terminal konumuna ulaşacaktır. Beklentimiz, Amerikan firmalarının bu alanda Türk partnerleriyle daha fazla ortak yatırım gerçekleştirmesidir.'' Türkiye'nin Avrupa, Asya ve Afrika kıtalarının birleştiği yerde olmasıyla eşsiz bir köprü konumunda ve Avrupa ile Ortadoğu arasındaki taşımacılıkta her zaman önemli bir geçit noktası olduğunu belirten Erdoğan, şöyle dedi 
     ''Kafkaslar ve Orta Asya ile duvarların yakılmasının ardından tarihi İpek Yolu'nun yeniden canlanması gündeme gelmiş ve Türkiye, bu konuda da bağlantı noktası olarak önemli roller üstlenmiştir. Eminim ki, ülkemizin bu terminal konumu, yeterli olduğu ölçüde takdir edildiğinde yerli yabancı tüm aktörler için bir cazibe unsuru oluşturacaktır.'' 
     
     TÜRKİYE-ABD İLİŞKİLERİ VE AB ÜYELİĞİ 

     Türkiye ile ABD arasındaki ilişkilere de değinen Erdoğan, iki ülkenin demokrasi, serbest piyasa ve hukuk devleti gibi temel değerler etrafında kader birliği yaptığını ve BM, NATO gibi kuruluşlarda işbirliği kurarak, sağlam ilişkiler geliştirdiğini anlattı. 
     Erdoğan, uluslararası barış ve istikrar için de ''Özellikle 11 Eylül sonrasında yaşadığımız gelişmeler işbirliğimizin sadece uluslararası barış açısından önemli bir katkı oluşturmakla kalmadığını, aynı zamanda ulusal çıkarlarımıza da uygun düşen bir gereklilik olduğunu bize göstermiştir. Türkiye ile ABD, uluslararası barışın ve istikrarın korunması konusunda ortak görüş ve düşünceleri taşımaktadır. Bu düşünce tarzı 'medeniyetler çatışması tezini' haklı çıkaracak her türlü davranıştan kaçınarak, uluslararası barış ve istikrarın egemen olmasını sağlamaya çalışmayı gerektirmektedir. Türkiye, nüfusunun önemli bir bölümü Müslüman olan yegane NATO üyesi ve AB adayı olarak bu bakımdan özel bir öneme sahiptir'' diye konuştu. 
     Bu çerçevede, Türkiye'nin AB üyeliği yolunda gerçekleştirmekte olduğu reformların ve açılımların AB tarafından da gerektirdiği biçimde tekdir edilerek 2004 yılı sonunda müzakerelerin başlatılmasına karar verilmesi temennisinde olduklarını vurgulayan Erdoğan, ''Gerçekleştirdiğimiz yasal değişikliklerin hayata geçirilmesi konusunda attığımız ve önümüzdeki dönemde atmaya devam edeceğimiz adımların bu süreci hızlandıracağına kuşkum yoktur'' dedi. 
     Erdoğan, konuşmasında Amerikalı yatırımcıların, üçüncü ülkelerde Türk firmaları ile ortak girişimler gerçekleştirmeye teşvik edilmesi gerektiğine inandığını da kaydetti. 
     Böyle bir işbirliği konusunda Afganistan örneğine dikkati çeken Erdoğan, ''Afganistan'da müteahhitlik projelerinin yüzde 90'ını gerçekleştiren ve dünyanın diğer köşelerinde iş yüklenen firmalarımızın elde ettiği başarılara gelecekteki ortaklıkların başarısının da teminatıdır'' diye konuştu. 
     
     TÜRK FİRMALARI VE IRAK 

     Erdoğan, Irak konusunda da, ''Bu bağlamda, Irak'ın yeniden imarı konusunda ana üstlenici olarak kabul edilen Türk firmalarına öncelik verilmesi ve kurulacak ortaklıklarda Türk partnerlerin tercih edilmesi, ikili işbirliğimizin daha da geliştirilmesine vesile teşkil edecektir'' dedi. 
     Coğrafi yakınlık, bölgedeki deneyim mevcut makine parkının yetkinliği, kültürel benzerlikler, zor koşullarda çalışma yeteneği, risk azaltılması gibi unsurların Irak'ta ve yakın coğrafyada Türk firmaları ile iş yapmanın sunduğu avantajlardan sadece birkaçı olduğunu hatırlatan Erdoğan, şunları söyledi 
     ''Irak boyutunda firmalarımızın hak ettikleri pozisyonu elde edeceklerine ve yukarıda saydığım olumlu unsurların hem ilgili otoriteler hem de ilgili yatırımcılar tarafından dikkate alınacağına duyduğum güvenin altını çizmek istiyorum.'' Başbakan Erdoğan, ayrıca Türkiye'de faaliyette bulunan Amerikan firmalarına Denizaşırı Özel Yatırımlar Kuruluşu OPIC tarafından sağlanan destekleri hatırlattı ve OPIC'in Türkiye'de toplam 1.5 milyar ABD Doları tutarında 39 projeyi desteklediğini, Türk KOBİ'lerince kullanılan 1.6 milyar dolar tutarında kredi kolaylığı sağlanmasının da OPIC tarafından onaylanmasının memnuniyet verici olduğunu söyledi. Erdoğan, kullanımında Irak'ın ideal bir platform teşkil edeceği düşünülen bu kolaylığın yanı sıra OPIC ve ABD Exim Bank'ın ilave kredi mektubu kolaylıkları sağlamaya hazır olduğunu teyit ettiğini de hatırlattı. 
     Yatırım ortamının iyileştirilmesi için gerekli adımların atıldığını ve atılmaya devam edileceğini vurgulayan Erdoğan, ''Önceliğimiz, bundan evvel olduğu gibi, güven ve istikrar şartlarını muhafaza ederek ve insanı odak almaya devam ederek ortaya koyduğumuz hedeflere ulaşmaktır'' diye konuştu. 
     Başbakan Erdoğan, konuşmasının sonunda şunları söyledi 
     ''Gerçekleştirilen reformlar, kaydedilen performans, yakalanan güven ve istikrar ile yabancı yatırımlar alanında hak ettiği ilgiyi bekleyen Türkiye, ayrıca sahip olduğu bilgi, deneyim ve bölgesindeki saygın konumu ile yakın çevresinde yabancı yatırımcılar için Türk firmaları ile ortaklıklar kurma ve yeni pazarlara açılma perspektif sunmaktadır.'' 
     
</TEXT>
</DOC>
