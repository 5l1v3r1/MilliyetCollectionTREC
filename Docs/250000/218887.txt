<DOC>
<DOCNO> 218887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/01/yazar/congar.html </URL>
<DATE> 2004/03/01/ </DATE>
<TIME>  </TIME>
<AUTHOR> Yasemin CONGAR  </AUTHOR>
<HEADLINE>
Haklarımız için 
</HEADLINE>
<TEXT>

   
   Kendimizi kandırmayalım. İlk adımları bir önceki hükümet zamanında atılan, devamı da Başbakan Recep Tayyip Erdoğan'ın "Kopenhag Kriterleri Ankara kriterleri olacak" sözüyle başlayarak AKP liderliğinde gelen siyasi reform alanında gereken herşeyin yapıldığını farz edip oturmayalım. 
   Demokratik hak ve özgürlüklerin Kopenhag Kriterleri'ni karşılayacak şekilde genişletilmesi yönünde, Türkiye'nin son birkaç yılda kat ettiği mesafe büyükse de, yeterli değil. 
   "Kıbrıs sorununu çözersek, AB işi tamam" görüşüne giderek kendimizi daha fazla kaptırıyoruz. Oysa Yunanistan Dışişleri Bakanı ve PASOK'un başbakan adayı Yorgo Papandreu'nun son açıklamasındaki uyarı, daha gerçekçi. 
   Bir yandan, ülkesindeki genel seçimler öncesinde Türkiye'nin AB üyeliğine tam destek vermekten ve bunu "sadece Atina için değil, AB için de geri dönüşü olmayan bir süreç" diye nitelemekten kaçınmayan Papandreu, bir yandan da "Türkiye'nin AB'ne girebilmesi için tümüyle demokratik bir ülke haline gelmesi lazım" demekten geri durmuyor. Doğruyu söylüyor. Ev ödevimizi tarif ediyor. 
   
   İşkencenin izleri 
   ABD Dışişleri Bakanı Colin Powell'ın muadili Abdullah Gül'e yazdığı mektupta, 13 yıl önce Ankara'da gözaltında öldürülen Hacettepe Üniversitesi öğrencisi Birtan Altınbaş'ın adını anması, Şubat 2006'da zaman aşımı nedeniyle düşebilecek olan işkence davasının daha fazla sürüncemede kalmaması uyarısında bulunması, anlaşılan o ki, etkisini gösterdi. Mektubun medyaya yansıması ardından, Adalet Bakanı Cemil Çiçek, Altınbaş'ı işkence ile öldürdükleri ithamıyla yargılanan on polisten bir kısmına ulaşılamadığını gazete haberlerinden öğrendiğini itiraf etti ve konuyu hemen Reform İzleme Grubu'na getireceğini bildirdi. 
   Yerinde sayan davanın hareketlenmesi için Washington'dan uyarı gerekmesi ne kadar vahimse de, uyarının etki yapması olumlu. Bu sayede, Milliyet'te ne zamandır devam eden Altınbaş haberleri, Washington'dan sonra Ankara'nın da dikkatini çekmiş oldu. Unutmayalım ki, 1996 yılında Manisa'da 16 liseli gence işkence yapan on polisin yargılanıp ceza alması için de uzun zaman gerekmiş, o süreçte de yine ABD ve AB meseleyi en üst düzeyde Ankara'nın dikkatine birkaç kez getirme ihtiyacını hissetmişlerdi. Sonuçta işkenceci polisler, 60 ila 130 ay arasında değişen hapis cezalarına çarptırıldılar. Ve Manisa Davası, AKP hükümetinin "işkenceye sıfır tolerans" politikasına uygun sonuçlanan bir dava olarak örnek gösterilmeye başlandı. Powell da, mektubunda bu davanın sonucunun Türkiye'nin imajına olumlu katkı yaptığını hatırlattı. 
   Powell'ın mektubuna ilişkin haber, ilk kez geçen çarşamba CNN Türk tarafından, Ankara kaynaklı olarak duyuruldu ve ABD Dışişleri'nin yıllık insan hakları raporunun yayımlanmasına denk düştü. Bu zamanlama, ilk bakışta Powell'ın, bakanlığının eleştiri yüklü raporu öncesinde Ankara'yı dostça uyarma ihtiyacı hissettiği izlenimine yol açıyor. 
   Oysa bu izlenim yanlış. Powell mektubu, Türkiye'nin AB'ye üyelik perspektifi çerçevesinde, kendi bakanlığının raporunu düşünmeden yazmış. 
   Mektubun Ankara'ya iki hafta önce iletildiğini anlatan ve metnin yazılma sürecini doğrudan bilen bir diplomatik kaynak, bakanlığın insan hakları raporunun zamanlaması ve içeriğinden tümüyle bağımsız hareket ettiklerini özellikle vurguladı. Aynı kaynağa göre, "Altınbaş davası, seçilmiş özel bir konu olmaktan ziyade çarpıcı bir örnek. Esas mesele bu tür örneklerin bir bir ortadan kaldırılması. Powell'ın mektubu doğrudan Türkiye'nin AB'ye katılım çabası ve Kopenhag Kriterleri'nin uygulanması ile bağlantılı. Bu kriterlerin hayata geçmesindeki eksiklikler sürdükçe, AB ile müzakerelerin başlaması da zor." 
   Öte yandan ABD, İnsan Hakları Raporu aracılığıyla da, Türkiye'deki en büyük ihlallerden birinin işkence ve işkencenin cezasız kalması olduğunu yeniden teyid etti. Askı, falaka ve cinsel organlara elektrik verilmesi gibi klasik yöntemlerin yerini, "fiziksel iz bırakmayan" işkence çeşitlerine bırakmaya başladığını da, bu rapordan öğrenmiş olduk. 
   Geçen pazartesi ABD Kongresi'nin İnsan Hakları Grubu'nde bir konuşma yapan Uluslararası İşkence Kurbanları Rehabilitasyon Merkezi temsilcisi, Danimarkalı nörolog Inge Genefke de, daha önce çeşitli ortamlarda dile getirdiği eleştirileri yineledi ve yasalardaki önemli reforma rağmen Türkiye'nin uygulama itibariyle "işkenceyi devlet politikası olarak kullanan bir ülke" olarak nitelendirilmesi gerektiğini söyledi. Genefke'ye göre, "Yüzlerce işkenceci polis memuruna karşı, beş - altı ciddi dava açılıp sonuçlandırılsa, devletin işkenceye karşı ciddi önlem almaya başladığının işaretleri de edinilmiş olacak." 
   
   Dinsel ve etnik haklar 
   İşkence, gerek Powell'ın mektubunda, gerekse ABD Dışişleri'nin raporunda en iç acıtıcı konu ama, tek konu değil. 
   Bu yılki raporun en dikkat çekici yönlerinden biri, belki de tarihte ilk kez, hak ihlallerini sıralayan bir resmi Amerikan metninde, Türkiye Cumhurbaşkanı'nın adının da zikredilmesi. Başta üniversitelerde olmak üzere bir çok "kamusal" alandaki türban yasağı uygulamasını eleştiren rapor, "Cumhurbaşkanı Sezer, hükümetteki bakanların ve parlamento üyelerinin örtülü eşlerini geleneksel Cumhuriyet Bayramı resepsiyonunun davetli listesinin dışında bıraktı" cümlesine ihlaller sıralamasında yer verdi. 
   Dinsel özgürlük ihlalleri kapsamında, Aleviler'e yönelik önyargılı uygulamaların ve Başbakan Erdoğan'ın "Alevilik din değildir" sözlerinin de raporda yer bulması önemli. 
   Öte yandan, Türkiye'de azınlık dinlerine mensup olanların yaşadığı sıkıntılar, özellikle de Heybeliada Ruhban Okulu'nun kapalı kalması, Washington'ın gündeminde kalmaya devam edecek. Başkan Bush'un haziran sonunda İstanbul'daki NATO Zirvesi'ne katılırken gerçekleştirmeyi düşündüğü etkinliklerden biri, Diyanet İşleri Başkanı ve Türkiye'deki Rum, Ermeni, Musevi cemaatlerinin dini liderleri ile buluşmak. ABD, o buluşma öncesinde Heybeliada konusunda bir adım atılması için bastırıyor. 
   Powell'ın Gül'e mektubunda özellikle üstünde durduğu Kürtçe yayın hakkı konusundaki uygulama eksiklikleri ile, rapora göre, Kürt kökenli vatandaşlarımızın işkence dahil bir çok hak ihlalinden en fazla mağdur olanlar arasında yer alması ise başlı başına ayrı bir yazıyı gerektiriyor. 
   Washington'ın, AKP hükümetinin siyasi reform konusunda en geri kaldığı alan olarak "Kürt meselesini" gördüğü notuyla bitiriyorum. Bu not, güneyimizde, resmi dillerinden biri Kürtçe olan bir devlet kurulurken ayrı bir önem kazanıyor. 
   
      
   
   
</TEXT>
</DOC>
