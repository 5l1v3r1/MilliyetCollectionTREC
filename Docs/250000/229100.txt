<DOC>
<DOCNO> 229100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/06/son/sonyas23.html </URL>
<DATE> 2004/04/06/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
'Minare gölgesi' 300 bin euroya mal oldu 
</HEADLINE>
<TEXT>

     Almanya'nın Duisburg kentinde bulunan Maden Taş Kömürü İşletmesi'ne DSK ait işçilerin yemekhanesi külliyeye dönüştürülecek. 
     Türk vatandaşları tarafından 1985 yılında 1920 metrekarelik arsasıyla yaklaşık 220 bin euro'ya satın alınan yemekhanenin arsasına yapılmak istenen cami, ''minarenin gölgesi'' sorunuyla karşılaştı. 
     Cami Dernek Başkanı Mehmet Şanlı, AA muhabirine yaptığı açıklamada, ''DSK'nın yemekhane olarak kullandığı, bizlerin de maddi katkılarıyla satın aldığımız binanın yanına minare yaptırmak istedik. İlgili makamlar, minare gölgesinin yandaki arsanın üzerine düştüğü gerekçesiyle buna izin vermediler. Biz de dernek olarak, üzerinde 12 daireli bir bina bulunan arsayı 300 bin euro'ya satın almak zorunda kaldık'' dedi. 
     Şanlı, ibadet yeri olarak kullanılan caminin yıkılarak yerine yapılacak ve yaklaşık 5 milyon 700 bin euro'ya mal olacak Polmann Merkez Camii külliyesinin 3 yılda tamamlanacağını, masrafların da vatandaşların ve işadamlarının katkılarıyla karşılanacağını söyledi. 
     Avukat Sedat Kapusuz da, ''Alman İmar Yasası'ında komşu hakları dikkate alınmakta. Resmiyet kazanmış dini grupların istekleri dikkate alınırken İslami gruplar resmi statüye dahil olmadıkları için dikkate alınmamakta. Bu durumda bazı ihlaller hukuka aykırı sayılabiliyor. Bu bağlamda minare gölgesi komşu haklarının ihlali olarak algılandı'' şeklinde konuştu. 
     Toplam 10 bin metrekareye ulaşan arazi üzerine bölgenin en büyük camisi yapılmak üzere Duisburg Belediyesi'nden temel atma izni bekleniyor. 
     
</TEXT>
</DOC>
