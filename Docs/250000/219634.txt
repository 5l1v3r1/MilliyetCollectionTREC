<DOC>
<DOCNO> 219634 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/04/guncel/gun01.html </URL>
<DATE> 2004/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Hastanede kriz 
</HEADLINE>
<TEXT>

   Dr. Siyami Ersek Hastanesi'nde sözleşmeli 187 personelin işine son verildi, yeni binadaki 4 kat kapatıldı, kapasite yüzde 40 düşürüldü 
      AYŞEGÜL AYDOĞAN İstanbul 
   
   Hükümetin vakıflarını kapatmasına yönelik uygulaması, Dr. Siyami Ersek Hastanesi'nde 187 personelin işine son verilmesine neden oldu. Avrupa'nın en büyük, dünyanın 4. büyük kalp hastanesi olan Siyami Ersek'in, 17 katlı yeni binasında 4 katı kapatıldı. Kapasite yüzde 40 düşürüldü. Haftada 200 kalp ameliyatının yapıldığı hastanede bu sayının 70'e düşeceği tahmin ediliyor. 
   29 Ocak tarihli Resmi Gazete'de yayımlanan dernek ve vakıfların kamu ve kuruluşlarıyla ilişkilerine dair kanun gereği, tüm kamu vakıfları ülke genelinde kapatılıyor. Siyami Ersek yönetimi iki aydır direnmiş, formül bulunması için bakanlıklara durumu iletmişti. Ancak son olarak gönderilen ve hastane vakıflarını çalıştıranların 3 ay ile 1 yıl arasında hapse çarptırılacağına yönelik tebligat, hastanede büyük bir krize yol açtı. 
   Bir yetkili, şunları söyledi "VIP ve ücretli hastalara hizmet verebilmeye başlamıştık. Önce vakıflara bağış yapan özel servislerin bulunduğu 4 kat kapatıldı. Tek kurtuluşumuz, sözleşmeli personel yönergesi. Onaylanırsa tüm vakıf çalışanlarımızı döner sermayeden çalıştırmak için geri alacağız." Sorun çözülene dek Türki Cumhuriyetler'den ve Balkanlar'dan gelen hastalarda da kısıtlamaya gidilecek. 
   
   
   
</TEXT>
</DOC>
