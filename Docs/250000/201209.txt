<DOC>
<DOCNO> 201209 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/10/son/sontur04.html </URL>
<DATE> 2003/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanlar Türkiye'yi AB'de görmek istiyor... 
</HEADLINE>
<TEXT>

     Merkezi Almanya'da bulunan Türkiye Araştırmalar Merkezi Vakfı'nca TAM , Almanya'da yapılan ankette, Almanların yüzde 58'inin Türkiye'nin koşulları yerine getirmesi durumunda AB'ye girmesini istediği ortaya çıktı. 
     TAM Başkanı Prof. Dr. Faruk Şen, AA muhabirine yaptığı açıklamada, Berlin Büyükelçiliği'nin isteği üzerine 1000 Alman ile ''Alman Toplumunun Türkiye'nin AB üyeliği konusundaki tutumu'' konulu anket çalışması yaptıklarını bildirdi. Ankette, Almanların üçte ikisinin Türkiye'nin Avrupa Birliği üyeliğinden yana olduğunun ortaya çıktığını kaydeden Şen, ''Almanların yüzde 58'i, koşulların yerine getirilmesi durumunda Türkiye'nin orta vadede AB'ye üye olmasını savunurken, yüzde 8'lik kesimi ise Türkiye'nin kısa vadede AB üyeliğine alınması gerektiğini belirtti'' dedi. 
     Ankete katılan Almanların yüzde 30'luk bölümünün, Türkiye'nin koşulları yerine getirmesi halinde bile Avrupa Birliği'ne alınmasına karşı çıktıklarına işaret eden Faruk Şen, şunları söyledi 
     ''Almanlarda Türkiye'nin AB'ye üyeliğinin Avrupalı Türklerin uyumuna yardım edeceği düşüncesi yatıyor. Almanların yüzde 61'i, AB üyeliğinin uyuma katkı sağlayacağını düşünürken, yüzde 'lük kesim ise Türkiye'yi coğrafi anlamda da Avrupa'ya ait olarak gördüğünden bu üyeliği destekliyor. Yüzde 48'lik bir kesim de, Türkiye'yi, kültürel anlamda Avrupa'nın bir parçası olarak gördüğünden dolayı desteklerken, yüzde 46'lık kesim bu üyeliğin ekonomik avantajları olacağı görüşünü savunuyor. 
     Ankete katılanların yüzde 50.8'inin Türkiye'nin birliğe bağlanmasının stratejik ve askeri nedenlerden dolayı önemli olduğunu, yüzde 47.6'sı, Türkiye'nin AB üyeliği, AB'ye ve Almanya'ya ekonomik avantajlar sağlayacağı görüşünü savunuyor. Yüzde 43.6'sı Avrupa ve Türkiye arasındaki geleneksel ve tarihi yakın bağlar nedeniyle Türkiye, AB'ye üye olmalı ve yüzde 42.4'ü de Türkiye'nin üyeliğinin AB'nin dünya politikasındaki konumunu iyileştireceği düşüncesine sahipler.'' 
     
     ÜYELİK SEÇİM MALZEMESİ YAPILMASIN 
     Prof. Dr. Faruk Şen, Almanya'da yapılan ankette çıkan bir başka ilginç sonucunun ise Almanların yüzde 85'inin, Türkiye'nin AB'ye girmesi konusunda seçim malzemesi yapılmasına karşı olduğunun ortaya çıkması olduğunu söyledi. Şen, ''Üyeliğin seçim malzemesi olarak kullanılmasını isteyenlerin oranı ise sadece yüzde 13. Bu sonuç, Türkiye'nin üyeliğini seçim kampanyalarında kullanmak isteyen partilere de açık bir mesaj niteliği taşımaktadır. Türkiye'nin üyeliğine karşı çıkanların büyük kesimi dahi konunun seçim malzemesi yapılmasını istemiyor'' diye konuştu. 
     Anketin Alman toplumunun Türkiye'nin Avrupa Birliği'ne dahil edilmesi ile ilgili görüşlerini ortaya koyduğuna da işaret eden Şen, bu anket ile Almanların Türkiye'nin AB'ye üyeliğini istemediği görüşünün çürütüldüğünü kaydetti. 
     
</TEXT>
</DOC>
