<DOC>
<DOCNO> 201132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/10/son/soneko09.html </URL>
<DATE> 2003/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Hükümeti, Irak'ta kullandığı benzine 2 kat fazla ödemiş 
</HEADLINE>
<TEXT>

     Amerikan hükümetinin, Halliburton firmasından Irak'ta kullanmak üzere satın aldığı akaryakıta normalin 2 misli ücret ödediği ortaya çıktı. 
     Konuyu haber haline getiren New York Times gazetesi, firmanın Kuveyt'ten Irak'a getirdiği benzinin galonuna 2.64 dolar, Türkiye'den ithal ettiği benzinin galonuna ise 1.24 dolar ödendiğini yazdı. Serbest piyasada toptan satışlarda benzinin galonunun 71 sentten işlem gördüğü bildiriliyor. 
     ABD başkan yardımcısı Dick Cheney'in bir zamanlar çalıştığı Halliburton firması, Irak'a benzin ithal etme tekelini elinde bulunduruyor. 
     Halliburton tarafından ithal edilen benzin, Irak'ta galonu 5-15 sent arasında satılıyor ve fark Amerikalı vergi mükelleflerinin cebinden çıkıyor. 
     Olayın ilk defa demokrat partili 2 senatör tarafından farkedildiği ve bunların Halliburton firmasını, Amerikan vergi mükelleflerinin parasını almakla suçladıkları ifade edildi. 
     
     ŞİRKET KENDİNİ HAKLI GÖRÜYOR 
     Ancak şirketin yaptığı uygulamanın haklı olduğu Halliburton sözcüsü Wendy Hall tarafından öne sürüldü. 
     Gazeteye açıklama yapan Hall, ''Savaş zamanında yakıt temin etmek, bunun için gemi satın almak pahalı şeyler. Özellikle imzaladığınız sözleşme kısa süreli olursa'' diye konuştu. 
     Sözcü, ''Halliburton firması hesabına çalışan taşeron firmanın 20 kamyonunun çalındığını ya da hasara uğratıldığını, 9 şoförün yaralandığını ve birinin öldürüldüğünü'' sözlerine ekledi. 
     Askeri sözcü Bob Faletti ise ''Herkes fahiş fiyattan söz ediyor, ama kimse tehlikelerden ya da havaya uçurulan kamyonlardan söz etmiyor. Benzinin fiyatı bunun için bu kadar pahalı'' açıklamasında bulundu. 
     Başkan Bush'un Kongreden talep ettiği 87 milyar dolarlık tahsisatın 690 milyon doları, 2004 yılında Irak'a benzin ithal etmek için harcanacak. Bu yılki harcama tutarı ise 500 milyon doları buldu. Bu yılın mayıs-ekim döneminde Türkiye'den 179 milyon galon, Kuveyt'ten ise 61 milyon galon benzin satın alınarak Irak'a nakledildiği belirtildi. 
     
</TEXT>
</DOC>
