<DOC>
<DOCNO> 219214 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/02/son/soneko14.html </URL>
<DATE> 2004/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
TEKEL Alkol'ün finansmanı 3 bankadan... 
</HEADLINE>
<TEXT>

     Akbank, Garanti ve İş Bankası'ndan oluşan konsorsiyum, TEKEL'e bağlı Alkollü İçkiler Sanayi A.Ş.'nin özelleştirilmesinde kullanılmak üzere 230 milyon dolar tutarında uzun vadeli kredi sağladı. 
     Akbank Malta Şubesi, Türkiye Garanti Bankası Lüksemburg Şubesi ve Türkiye İş Bankası Bahreyn Şubesi'nin oluşturduğu konsorsiyum tarafından, Nurol Holding, Limak İnşaat, Özaltın İnşaat ve Tekel Ürünleri Toptan Satıcılar Birliği Ticaret A.Ş.'nin ortaklığı ile kurulan Mey İçki Sanayi ve Ticaret A.Ş.'ye satış bedelinin finansmanı amacıyla temin edilen kredinin vadesi, iki yılı ödemesiz yedi yıl olarak belirlendi. 
     Konsorsiyum bankaları yaptıkları ortak açıklamada, Türkiye Cumhuriyeti'nin özelleştirme tarihindeki önemli kilometre taşlarından biri sayılan Alkollü İçkiler Sanayi A.Ş.'nin hisselerinin satışının finansmanında, tamamen Türk bankalarından oluşan bir konsorsiyumda yer almaktan gurur duyduklarını ve Türk ekonomisinin istikrara kavuşmasında vazgeçilmez sayılan özelleştirme projelerinde, girişimcilere destek olmaya devam edeceklerini belirttiler. 7 yıllık vadesi ile özelleştirme kapsamında Türkiye'de sağlanan en uzun vadeli proje finansmanı olduğu belirtilen kredinin, Akbank, Garanti Bankası ve İş Bankası'nın özelleştirmeye olan inancının ve bu projeye olan güveninin göstergesi olduğu vurgulandı. 
     Katılımcı bankaların eşit oranda pay aldıkları krediler, Mey A.Ş'nin Özelleştirme İdaresi Başkanlığı ÖİB ile 27 Şubat 2004'de imzaladığı hisse devir sözleşmesi kapsamında kullandırılacak. Kredinin 110 milyon Amerikan Dolar'lık kısmı nakdi olarak ÖİB'ye yapılan ödemede, geriye kalan 120 milyon Amerikan Dolarlık kısmı ise Mey A.Ş'nin sözleşme tarihini takip eden birinci ve ikinci yıllarında yapacağı taksit ödemelerinin teminatını oluşturmak üzere ÖİB'ye verilen teminat mektuplarında kullanılacak. 
     Mey A.Ş'nin talep etmesi durumunda, söz konusu mektup tutarları, ilk kredinin şartlarında ödeme tarihlerinde nakit krediye dönüşebilecek. 
     TEKEL'in bağlı ortaklığı olan Alkollü İçkiler Sanayi ve Ticaret A.Ş'nin 292 milyon dolara Nurol-Limak-Özaltın-TÜRSAB Ortak Girişim Grubu'na satış sözleşmesi 27 Şubat'ta imzalanmış, satış bedelinin yüzde 50'si peşin ödenmişti. 
     
</TEXT>
</DOC>
