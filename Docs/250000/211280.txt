<DOC>
<DOCNO> 211280 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/26/son/sonspo11.html </URL>
<DATE> 2004/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Akçaabat Sebat, hedef büyüttü 
</HEADLINE>
<TEXT>

     Birinci Süper Futbol Ligi'nde son 9 maçında sadece 1 yenilgi alan Akçaabat Sebatspor'un teknik direktörü Mehmet Birinci, sezon sonunda ilk 10'a girebileceklerini söyledi. 
     Birinci, Denizlispor galibiyetiyle ligin ilk yarısındaki başarılı sonuçları sürdürdüklerini belirterek, ''Deplasmandan önemli bir galibiyetle döndük. Ligde de bu başarılı grafiğimizi sürdürürsek, ligi ilk 10 arasında bitiririz'' dedi. 
     Sezon başında Akçaabat Sebatspor'a ligden düştü gözüyle bakıldığını ifade eden Birinci, ''Sezon başında bu görüşler normaldi. Takım çok kötü gidiyordu. Yeni bir ilçe takımıydı. Ancak takım olarak kenetlendik ve neler yapabileceğimizi gösterdik. Artık ligde düşme hattından uzak kalıp kendimize ilk 10 içinde bir yer bulmalıyız'' diye konuştu. 
     
     OKTAY FAKTÖRÜ 
     Teknik direktör Mehmet Birinci, Denizlispor maçında oyunun son bölümlerinde forma şansı verdiği Oktay'ın iyi bir performans sergilediğini söyledi. 
     Oktay'ın Denizlispor maçında bir gol attırdığını ve takıma ileride büyük katkısı olacağına inandığını da ifade eden Birinci, ''Oktay'ın, Denizlispor maçı öncesi idman eksiği vardı. Tam hazır değildi. Ancak Malatyaspor maçına kadar hazır olacak. Oktay'ı çok beğendim ve böyle devam etmesini istiyorum'' dedi. 
     
</TEXT>
</DOC>
