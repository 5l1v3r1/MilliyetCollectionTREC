<DOC>
<DOCNO> 246071 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/07/son/sonyas02.html </URL>
<DATE> 2004/06/07/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
ABD'de sinemaları, Harry Potter büyüsü sardı... 
</HEADLINE>
<TEXT>

     Bülent Keneş 

ABD'de sinemaları, tam anlamıyla Harry Potter büyüsü sardı. 
     Harry Potter serisinin bügüne kadarki en büyük gişe hasılatına ulaşan ''Harry Potter and Prisoner of Azkaban'' Harry Potter ve Azkaban Tutsağı adlı film, hafta sonu 92,65 milyon dolarlık gişe hasılatı yaptı. 
     Gösterime girdiği ilk üç günde yapılan hasılat açısından üçüncü en iyi hasılat yapan film olan ''Harry Potter ve Azkaban Tutsağı'', 2002 yılında gösterime girdiği ilk üç günde 114,8 milyon dolar hasılata ulaşan ''Spider Man'' Örümcek Adam ve gösterime girdiği geçen ay ilk üç günde 108 milyon dolar hasılat yapan ''Shrek 2''nin ardından geliyor. 
     Büyük reklamı yapılan felaket-gerilim filmi ''The Day After Tomorrow'' Yarından Sonra ise gösterime girdiği ikinci hafta sonunda 28,15 milyon dolarlık bir hasılatla 10 günlük kazancını 128,8 milyon dolara yükseltti. 
     Son haftalarda artan gişe hasılatı yaz boyunca sinema sektörünün yükselişte olacağının işareti olarak yorumlanırken, en fazla hasılat yapan ilk 12 filmin hafta sonu hasılatının 180,9 milyon doları bulduğu ve bu rakamın geçen yılın aynı hafta sonuna göre yüzde 15'lik bir artışı ifade ettiği kaydedildi. 
     Harry Potter serisinin ilk iki filmi, sadece ABD'deki gösterimlerinde 600 milyon dolara yakın bir hasılat yapmıştı. 
     Serinin ilk filmi, gösterime girdiği ilk hafta sonunda 90,3 milyon dolar, toplamda 317,6 milyon dolarlık bir hasılata imza atmıştı. 
     İkinci film ise 88,4 milyon dolarlık ilk hafta sonu hasılatıyla toplam 262 milyon dolarlık bir gelir sağlamıştı. Serinin şu an Londra'da çekimleri yapılan dördüncü filminin de 2005 Kasım'ında gösterime girmesi planlanıyor. 
     
</TEXT>
</DOC>
