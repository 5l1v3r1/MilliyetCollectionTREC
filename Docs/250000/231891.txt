<DOC>
<DOCNO> 231891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/16/spor/spo04.html </URL>
<DATE> 2004/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon'un sultanı 
</HEADLINE>
<TEXT>

   Bordo-Mavililer'in kaptanı Fatih Tekke, ligin ikinci yarısında sergilediği başarılı futbolla Trabzonspor'u sırtlarken, takım arkadaşlarından da "Fatih Sultan Tekke" lakabını aldı 
      
   Fırtına gibi esiyor 
   SÜPER Lig'de Beşiktaş'ın bir basamak üzerine çıkan Trabzonspor'un başarısında en büyük rollerden biri kuşkusuz Fatih Tekke'ye ait. Ligin ikinci yarısında fırtına gibi esen tecrübeli oyuncu, performansıyla herkesi büyülerken alkış aldı. Bordo - Mavili futbolcular, attığı gollerle takımı sırtlayan Fatih'e, "Fatih Sultan Tekke" lakabını taktı. 
   
   'Mükemmele ulaştık' 
   FATİH Tekke başarısındaki en büyük rolün takım arkadaşları olduğunu açıkladı. Yıldız oyuncu, "Bugünlere kolay gelmedik. Sezon başında hiç olmayacak işlerle karşılaştım. Çok ceza aldım. Psikolojim bozuldu. Kendimi sorguladım. Ama ayağa kalkmakta zorlanmadım. Şimdi hem ben, hem de takım arkadaşlarım mükemmele ulaştık" dedi. 
   
   'Ayaklarımız yere basıyor'    TRABZONSPOR Başkanı Atay Aktuğ, ligin ikinci yarısında sergiledikleri futbolun kendilerini havaya sokmadığını açıkladı. Aktuğ, "Asla bulutların üzerinde değiliz. Ayaklarımız yere basıyor" diye konuştu. Aktuğ şu ifadeleri kullandı "Üç büyüklerin tavrı bizi şaşırtıyor. Hepsi biz olmayacaksak Trabzonspor şampiyon olsun diyor. Bu sempati şampiyonluğudur. Keşke ligde de mutlu sona ulaşıp, büyük hayali gerçekleştirsek" dedi. 
   
   Hazırlıklar sürüyor    BORDO - Mavili takım, Elazığspor maçı hazırlıklarını dün basına kapalı yaptığı idmanla tamamladı. Trabzonspor Teknik Direktörü Ziya Doğan'ın, bu önemli maçta hücum yönü yüksek oyuncuları sahaya sürmeyi planladığı öğrenildi. Bu arada Trabzonspor bugün Elazığ'a gidip kampa girecek. 
   
   Somers'ten büyük jest    Trabzon'un Belçikalı yıldızı, sezonu kapatmasına rağmen arkadaşlarını yalnız bırakmamak için ülkesine dönmüyor 
   'Destek vereceğim' 
   TRABZONSPORLU Somers, sezonu kapatmasına karşın ülkesine dönmeme kararı aldı. Sağ ayak tarak kemiğinde stres kırığı tespit edilen yıldız futbolcu, yönetiminden gelen izne karşın tedavisini ülkesinde değil, Trabzon'da sürdüreceğini açıkladı. Somers, "Arkadaşlarımın yanında olmalıyım. Lig ve Şampiyonlar Ligi heyecanınından uzak kalamam" diye konuştu. 
   
   'Daha şanslıyız' 
   SOMERS, Fenerbahçe ve Beşiktaş'a oranla daha iyi bir fikstürlerinin olduğunu dile getirdi. Tecrübeli futbolcu, "Şampiyonluk için üç takımın da şansı var. Biz de Trabzonspor olarak önce Şampiyonlar Ligi'ni, sonra lig şampiyonluğunu hedeflemeliyiz. Ama Fenerbahçe ve Beşiktaş'dan daha iyi durumdayız. Onlar baskı altında. Bu da bize avantaj sağlıyor" yorumunu yaptı. 
   
   
</TEXT>
</DOC>
