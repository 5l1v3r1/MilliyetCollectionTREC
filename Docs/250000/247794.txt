<DOC>
<DOCNO> 247794 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/14/son/sonsiy10.html </URL>
<DATE> 2004/06/14/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Mecliste kara çarşaf kavgası büyüyor 
</HEADLINE>
<TEXT>

     TBMM Başkanı Bülent Arınç ile CHP İzmir Milletvekili Canan Arıtman arasında "kadın mescidi" ve kara çarşaflılar konusundaki kavga büyüyor. Arıtman, Arınç'ı, "kadın mescidi" konusundaki tepkisini saptırmakla suçlayarak, "Devlet törenlerine alamadığı eşinin acısını, TBMM'yi ve rejimi tahrip etme pahasına çarşaflıları Meclis'e almakla ve Meclis'in kadrosuna ehil olmayan, dışarıdan getirdiği kişileri doldurmakla çıkarmaktadır" dedi. 
     CHP'li Canan Arıtman, yaptığı yazılı açıklamada, geçen hafta Meclis'te kadınlar için açılmış mescidi gezerken, "Laik-demokratik rejime sahip Türkiye Cumhuriyetinin Meclis'i laik bir Meclis'tir. Yani tüm inançlara saygılı ve eşit mesafededir, bu nedenle TBMM kampüsü içinde ya hiçbir ibadethane olmamalı ya da tüm inançlar için eşit şekilde ibadathane açılmalıdır" dediğini ve Arınç'ın bu konudaki sorulara karşılık, "Camii kapatılsın yerine kilise ve havra açılsın demenin toplum değerlerine yabancı olduğu" açıklaması yaptığını anımsattı. 
     Arıtman, Arınç'ın konuları saptırdığını, CHP ve CHP'lileri dine ve dini kurumlara karşı gibi gösterdiğini belirterek, "Zaten şeyini şey ettiğimin şeyi diyebilenden başka ne beklenebilir ki" dedi. 
     Arıtman, Meclis'e hangi kıyafetlerle girileceğinin TBMM Başkanlık Divanının 9 Haziran 1988 tarihli bir toplantısında karara bağlandığını, buna karşın Arınç'ın Meclis'e kara çarşaflıları alarak görevini kötüye kullandığı görüşünü savundu. 
     Arınç'ın RP Milletvekili ve FP Grup Başkanvekili olduğu zamanlardaki gibi bir tavır sergilediğini ifade eden Arıtman, şu görüşlere yer verdi 
     "Devlet törenlerine alamadığı eşinin acısını, TBMM'yi ve rejimi tahrip etme pahasına çarşaflıları Meclis'e almakla ve Meclis'in kadrosuna ehil olmayan, dışarıdan getirdiği kişilerle doldurmakla çıkarmaktadır. Kurumlar aynı, mevzuat aynı sadece kurumları yöneten kişiler değişmiş ama ne gariptir ki, yöneticilerin değişmesi kurumları, dolayısıyla rejimin nasıl tahrip edildiğinin açık bir örneği değil midir " Arıtman, Arınç'ın kendisi için, "geçmişinden ve atalarından utanç duyanlar" ifadesini kullandığını da belirterek, "Türk kadınını temsil ettiği iddia edilen kişileri gördüğümde içim sızlamakta herhalde atalarımın da kemikleri sızlamaktadır" dedi. 
     
</TEXT>
</DOC>
