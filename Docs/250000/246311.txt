<DOC>
<DOCNO> 246311 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/08/son/sontur27.html </URL>
<DATE> 2004/06/08/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Mardinliler, Arapça yayından memnun... 
</HEADLINE>
<TEXT>

     TRT'nin farklı lehçelerde başlattığı Arapça yayını, Mardinli bazı vatandaşlar, kıraathanelerde izledi. 
     AB Uyum Yasaları kapsamında TRT-3'te yayınlanan Arapça programı toplandıkları kahvehanelerde izleyen vatandaşlar, yayından dolayı mutlu olduklarını söylediler. 
     Belediye Başkanı Metin Pamukçu da tarihi ve kültürel yapısıyla dünya gündemine gelen Mardin'de yaşayan vatandaşların, yıllardır dillerin ve dinlerin kardeşliğini en iyi şekilde sürdürdüğünü vurguladı. 
     TRT'deki programı izlediğini belirten Pamukçu, ''Olumlu bir gelişmedir. Biz Mardin'de yıllardır farklı dillerin müziğini zevkle dinliyoruz. Yayını, yararlı bir adım olarak değerlendiriyorum'' diye konuştu. 
     Programı izleyen vatandaşlardan Selahattin Melek, yayını olumlu bulduklarını, ancak ağız farkı bulunduğunu söyledi. 
     Yayındaki dilin eksik olduğunu savunan Melek, ''Ağız farkı olduğu için anlamada zorlandık. Yıllardır Suriye televizyonunu izliyorduk. Ama bundan sonra Arapça yayını TRT'den izleyeceğiz'' dedi. 
     
</TEXT>
</DOC>
