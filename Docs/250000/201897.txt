<DOC>
<DOCNO> 201897 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/14/ekonomi/eko03.html </URL>
<DATE> 2003/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bireysel emeklilik faizi düşürür' 
</HEADLINE>
<TEXT>

   İMKB Başkanı Osman Birsen, borsada yatırımcı eksikliğinin çekildiğini belirterek, bireysel emeklilik sistemine yönlendirilen fonların öncelikle kamunun borçlanma faizini düşüreceğini söyledi 
      EKONOMİ SERVİSİ 
   
   İstanbul Borsası'nın kurumsal yatırımcı eksikliği çektiğini söyleyen İstanbul Menkul Kıymetler Borsası İMKB Başkanı Osman Birsen, bireysel emeklilik fonlarının bir açılım getirebileceğini söyledi. 
   
   'Ben de mağdurum' 
   Birsen, Abant'ta düzenlenen Sermaye Piyasası Kurulu'nun SPK yıllık geleneksel değerlendirme toplantısında yaptığı konuşmada, sisteme sağlanan vergi teşviğinin artırılması gerektiğini belirterek, "Bu sisteme yönlendirilen fonlar öncelikle kamunun borçlanma faizini düşürecektir" dedi. 
   Birsen, tahtaları kapalı olan ÇEAŞ ve Kepez Elektrik hissedarlarının akibeti ile ilgili bir soru üzerine, "İMKB olarak biz de mağduruz. Benim iki şirketim gitmiş, ben mağdur değil miyim " dedi. 
   Toplantıda konuşan SPK Başkanı Doğan Cansızlar da, imtiyaz sözleşmeleri iptal edilen üç şirkete yatırım yapan 24.837 yatırımcının zarara uğradığını hatırlatarak, "Çağrı yaparak şirket ortaklarından hisse senetlerinin satın alınması yoluyla mevcut yatırımcıların mağdur olmasının önüne geçmek mümkün olabilecektir" dedi. 
   Halka açık dört bankanın hisse senetlerinin mülkiyetinin 42.670 yatırımcısına herhangi bir bedel ödemeksizin TMSF geçmesinin piyasaya olan güveni sarstığını ifade eden Cansızlar, "Yatırımcının güveninin tekrar sağlanması için bankalar kanununun 14. ve 20. maddelerinde değişiklik yapılması lazım" dedi. Cansızlar ayrıca, yatırım fonu, katılma belgelerinin değer artışlarına yönelik beyan muafiyeti süresinin 31.12.2010 tarihine kadar uzatılmasının yararlı olacağını kaydetti. 
   
   Yatırımcıya kolaylık 
   Cansızlar, Devlet iç borçlanma senetleri DİBS işlemlerinin müşteri bazında saklanması,yatırımcıların verdikleri emirlerin gerçekleştirilip, gerçekleştirilmediğini sorgulayarak kendi hesaplarını kontrol edebilmesi, ayrıca yatırımcıların hesaplarındaki DİBS'lere blokaj koyarak, kendilerinden habersiz kullanımların engellenmesinin mümkün olabileceğini söyledi. 
   
   Temettüde eskiye dönüş    Krizin etkilerini şirketlerin yavaş yavaş üzerinden attığını ifade eden Cansızlar, temmettü ödenmesi ile ilgili çalışmaların sürdüğünü kaydetti. Cansızlar, enflasyon muhasebesinin uygulamaya geçmesini takiben şirketlerin temmettü dağıtımının tekrar zorunlu hale getirilmesi için çalışmaların devam ettiğini söyledi. TSPAKB Başkanı Müslüm Demirbilek ise "Hisse senedi alım satım kazançları asgari elde tutma süresi aranmaksızın 10 yıl vergi dışı bırakılmalıdır" dedi. 
   
   
</TEXT>
</DOC>
