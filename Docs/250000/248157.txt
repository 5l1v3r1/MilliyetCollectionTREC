<DOC>
<DOCNO> 248157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/15/son/sonspo29.html </URL>
<DATE> 2004/06/15/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Lisanslı amatör sporcuların sağlığı güvence altında... 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, ''Amatör sporculara sağlık hizmeti vermenin kıvancını yaşıyoruz'' dedi. 
     Lisanslı amatör sporcuların sağlığıyla ilgili protokol Devlet Bakanı ve Başbakan Yardımcısı Mehmet Ali Şahin ile Sağlık Bakanı Recep Akdağ arasında imzalandı. Başbakanlık binasındaki imza törerine, bakanlar Şahin ve Akdağ'ın yanısıra Gençlik ve Spor Genel Müdürü Mehmet Atalay da katıldı. 
     İmza töreninde bir konuşma yapan bakan Şahin, amatör sporun her türlü sporun altyapısı olduğuna dikkati çekerek, ''Amatör spora verilen destek her türlü spora verilen destek sayılır. Lisanslı amatör sporcular, Sağlık Bakanlığı'nın sahibi bulunduğu ve işlettiği sağlık kurumlarından hizmet alabilecekler. Bunu önemsiyoruz. Ben de amatör spor kulübü başkanlığı yaptım. Bu protokolle bürokrasi ve güçlekler ortadan kalkıyor. Sporda ciddi adımlar attık'' diye konuştu. 
     Sağlık Bakanı Recep Akdağ ise protokolün, amatör spora ciddi anlamda destek verildiğinin işareti olduğunu vurgulayarak, şöyle konuştu 
     ''Bu protokol, amatör sporun ciddi anlamda desteklendiğinin işaretidir. Lisanslı olan ve herhangi bir sosyal güvencesi olmayan amatör sporcular, Sağlık Bakanlığı kuruluşlarından ücretsiz olarak yararlanabilecekler. Bu, sporcuların enerjisini artıracaktır. Bu protokol, devlet eliyle yapılan bir yardımı kapsıyor. Türk sporu adına çok önemli bir olay gerçekleşmiş oluyor.'' İmza töreni öncesinde bakan Mehmet Ali Şahin ve Sağlık Bakanı Recep Akdağ, bugün kalp krizi sonucunda yaşamını yitiren İzmir Büyükşehir Belediye Başkanı Ahmet Piriştina'nın ailesine, Cumhuriyet Halk Partisi mensuplarına ve tüm İzmir halkına başsağlığı dileklerini ilettiler. 
     Devlet Bakanı ve Başbakan Yardımcısı Şahin, imza töreni sonrasında, yeni ödül yönetmeliğini bu yılın başından geçerli olmak üzere yürürlüğe koyacaklarını ve ''Artı ödül'' maddesini de ekleyeceklerini sözlerine ekledi. 
     
</TEXT>
</DOC>
