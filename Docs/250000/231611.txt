<DOC>
<DOCNO> 231611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/son/sondun39.html </URL>
<DATE> 2004/04/15/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Bush, Ortadoğu barış sürecine kapıyı kapattı 
</HEADLINE>
<TEXT>

     Suriye, İsrail'in Haziran 1967 savaşından önceki sınırlarına dönmesinin ''gerçekdışı'' olduğunu söyleyen ABD Başkanı George Bush'un ''Ortadoğu barış sürecine kapıyı kapattığını'' belirtti. 
     Suriye'de iktidardaki Baas partisinin yayın organı El Baas gazetesi, İsrail Başbakanı Ariel Şaron'un planına destek veren ABD'nin, ''barış sürecine bütün kapıları kapattığını'', Bush'un açıklamalarının ''zaten gergin olan durumu daha da zorlaştırdığını ve kızgınlığı körüklediği'' yorumunda bulundu. 
     ''Adil olmayan hiçbir çözüm uzun soluklu değildir'' görüşünü belirten gazete, seçim sürecinde bulunan ABD'nin İsrail'den yana tavır koyduğuna da dikkat çekti. 
     ABD Başkanı George Bush, dün yaptığı açıklamada, İsrail Başbakanı Şaron'un Gazze Şeridi'ndeki bütün ve Batı Şeria'daki bazı yerleşim birimlerinden çekilme karşılığında, Batı Şeria'nın bir bölümünü elinde tutmasını öngören tek taraflı planına destek vermişti. 
     
</TEXT>
</DOC>
