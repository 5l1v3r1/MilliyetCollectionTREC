<DOC>
<DOCNO> 222110 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/14/guncel/gun01.html </URL>
<DATE> 2004/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara'da öğrenci polis 4 saat çatıştı 
</HEADLINE>
<TEXT>

      ANKARA Milliyet 
   
   Ankara Valiliği ve YÖK'le üniversitelerde öğrencilere yönelik soruşturmaları protesto etmek için eylem yapmak isteyen öğrencilerin "Kızılay'da eylem" ısrarı, Ankara'da yaklaşık 4 saat boyunca Filistin'dekine benzer çatışmalara sahne oldu. 
   Ankara Valiliği'nin 2 gün önceden uyarmasına rağmen, "13 Mart İnisiyatifi" adıyla İstanbul, Kocaeli, Sakarya, Eskişehir, Diyarbakır ve Ankara'daki üniversitelerden gelen yaklaşık 2000 öğrenci, Kurtuluş Parkı'nda toplandıktan sonra Kızılay'a doğru yürüyüşe geçti. Öğrencilere, eylemin yasadışı olduğu belirtildi. Polis, uyarılara karşılık söktükleri kaldırım taşlarını fırlatan öğrencilere gaz bombası attı. Özel gaz maskeleriyle arka arkaya biber gazı fişekleri atan polis, panzerleri de öğrenci grubuna yönlendirdi. Dikimevi'ne kadar geri çekilen öğrenciler, kaldırım taşlarını polise fırlattı. 100'e yakın işyerinde hasar meydana geldi, metro seferleri durdu, trafik felç oldu, iki polis otosu tahrip edildi. Olaylar sırasında 8 polis de gaz ve atılan taşlarla yaralandı. 
   
   
   
</TEXT>
</DOC>
