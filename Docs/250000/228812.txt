<DOC>
<DOCNO> 228812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/06/guncel/gun04.html </URL>
<DATE> 2004/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Engellinin başarısı atanmaya yetmedi 
</HEADLINE>
<TEXT>

      IŞIL KUŞİN İstanbul 
   
   Adalet Bakanlığı'nın 21 Ekim 2003'te açtığı "Engelli Personel Alım Sınavı"nda 100 sorudan 95'ini bilerek Türkiye çapında 9. olan, mülakat sınavını da başarıyla geçen Davut Börekçi'nin ataması 'ilkokul mezunu" olduğu gerekçesiyle yapılmadı. Börekçi, "Madem almayacaklardı, neden mülakata çağırdılar " dedi. 
   Börekçi'nin 178 kişinin alınacığı mübaşir ve müstahdem kadrosu için çağrıldığı mülakatta başarılı olduğunu bir yazı ile bildiren Adalet Komisyon Başkanı Aydemir Ersoy, daha sonra şu açıklamayı yaptı "Biz ilkokul mezunlarının da atanması için onları mülakata ve sıralamaya almaya yetkiliydik. Ancak bakanlık sonradan bunu kabul etmedi. İlkokul mezunlarının mülakata alınması hataydı." 
   
   'Tazminat davası açabilir' 
   Kocaeli Üniversitesi Siyaset Bilimi ve Kamu Yönetimi Öğretim Üyesi Yrd. Doç. Dr. Hamza Ateş, "Lise mezunlarından açık kalması halinde ilköğretim okulu mezunları alınır. Bir anlaşmazlık olduğu ortada. Kendisine atamasının yapılabileceğine dair yazı gönderilmişse ve halen ataması yapılmamışsa manevi tazminat davası açabilir" dedi. 
   
   
   
   
   
</TEXT>
</DOC>
