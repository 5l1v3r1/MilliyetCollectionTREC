<DOC>
<DOCNO> 218490 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/28/son/sondun06.html </URL>
<DATE> 2004/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Lopez'den ayrılan Affleck kendini kumara verdi... 
</HEADLINE>
<TEXT>

     Nişanlısı Jennifer Lopez'den ayrıldıktan sonra boşluğa düşen aktör Ben Affleck kendini kumara verdi. Yakınlarını endişelendiren ünlü oyuncu, neredeyse tüm zamanını kumarhanelerde geçiriyor. 
     Internetteki ''imdb'' sitesinin haberine göre, 18 aylık beraberliğine kesin olarak nokta koyan oyuncunun Lopez tarafından terkedilmesine de büyük ölçüde kumar tutkusunun neden olduğu ortaya çıktı. Lopez'in tepkisi nedeniyle kumar seanslarını azaltan Affleck'in şimdi yalnızlığın verdiği bunalımla kumarhanelerden çıkmadığı ifade edildi. 
     Affleck'in bir yakını, aktörün durumunun endişe verici olduğunu belirterek, ''Ne yapacağını bilemeyecek kadar çok parası var ve bir oturuşta çeyrek milyon dolar da kaybetse farketmiyor. Bu çok korkutucu'' yorumunda bulundu. 
     Ben Affleck, daha önce de alkol bağımlılığı yüzünden bir klinikte aylarca tedavi görmüştü. 
     
     FİLMDE BİLE EVLENEMİYORLAR 

     Bu arada, Jennifer Lopez ile Ben Affleck, beyazperdede bile evlenemiyor. 
     ''Jersey Girl'' adlı filmde birlikte rol alan çiftin düğün sahneleri yapımdan çıkarıldı. 
     Yönetmen Kevin Smith, seyircinin sabık çiftin düğün sahnesine odaklanmasını istemediklerini belirterek, ''Bu sahneyi bırakıp bırakmamayı çok düşündüm. Ama sonuçta insanların, ''bir dakika, bu ikisi evlenmiş miydi '' diye sormasını istemedim'' dedi. 
     Jennifer Lopez ile Ben Affleck, geçen yıl Eylül ayında evlenmeye karar vermiş, ancak düğün iptal edilmişti. Lopez ile Affleck, geçen ay yaptıkları bir basın açıklamasıyla yollarını ayırmıştı. 
     
</TEXT>
</DOC>
