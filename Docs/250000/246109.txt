<DOC>
<DOCNO> 246109 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/08/guncel/gun05.html </URL>
<DATE> 2004/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İlkokul çocuğuna irtica broşürü 
</HEADLINE>
<TEXT>


Muğla'da ders verdiği öğrencilere irtica broşürleri dağıtan öğretmen açığa alındı ve hakkında idari soruşturma başlatıldı 

MUSTAFA SARIİPEK, ENDER TÜRKKAN Muğla DHA 

Muğla'da ders verdiği ilköğretim okulu öğrencilerine irticai broşür dağıtan Hasan Ali Erdoğan 34 , bölücülük yaptığı gerekçesiyle açığa alındı. 
Ortaca İlçesi Ahmet Ateş Mesleki ve Teknik Eğitim Merkezi'nde öğretmenlik yapan Erdoğan, boş zamanlarında da Ekşiliyurt İlköğretim Okulu birinci ve ikinci sınıf öğrencilerine ders vermeye başladı. Erdoğan, bir süre sonra ilköğretim okulundaki öğrencilerine, "Ahiret Hava Yollarından duyuru", "Cennetle müjdelenen kadınlar", "Namazı terk etmenin cezası" başlıklı, biri de tamamen Arapça olmak üzere 4 broşür dağıttı. Çocuklar ellerindeki broşürlerden bir şey anlamayınca ailelerine gösterdi. Durumu fark eden ailelerin Eğitim - Sen'e şik yetleri üzerine, hakkında idari soruşturma açılan Erdoğan, açığa alındı. 
Savcılığa da ifade veren Erdoğan, broşürleri kendisinin bastırmadığını, Akşemsettin Camii'nin imamı Fatih Kurt'tan aldığını söyledi. 
Erdoğan, broşürleri dağıttığından Ekşiliyurt İlköğretim Okulu Müdürü Ramazan Kurt'un da haberi olduğunu öne sürdü. Erdoğan hakkında daha önce de birçok soruşturma açıldığı iddia edildi. 

'Ahiret Hava Yolları'ndan duyuru' 

Broşürlerden birinde "Hareket yeri Dünya, Varış Yeri Ahiret, Müracaat için kimlik kartınızda şu bilgiler bulunmaktadır İsim Ademoğlu, Cinsiyeti Toprak, Adresi Dünya. Müsaade edilen eşya 1. Beş metre patiska. 2. Salih amel. 3. Salih bir evladın duası. 4. Faydalı bir ilim. Mutlu ve rahat bir yolculuk için sayın yolcularımızın Kur'an-ı Kerim ve Hadis-i Şeriflerdeki talimatlara uymaları önemle rica olunur" ifadeleri dikkat çekti. 


</TEXT>
</DOC>
