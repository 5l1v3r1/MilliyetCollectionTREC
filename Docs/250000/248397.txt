<DOC>
<DOCNO> 248397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/16/son/soneko18.html </URL>
<DATE> 2004/06/16/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Baydur'dan DEP'lilere Şımarmayın 
</HEADLINE>
<TEXT>

     TİSK Genel Başkanı Refik Baydur, eski DEP milletvekillerinin yaptıkları açıklamalara tepki gösterdi. 
     Baydur, demokratik davranışların ve yargı kararlarının "insanları şımartmaması gerektiğini" söyledi. 
     TİSK Başkanı Baydur, IMF heyetini kabulünden sonra gazetecilerin soruları üzerine eski DEP milletvekillerinin açıklamalarını değerlendirdi. Baydur, Başbakan Recep Tayyip Erdoğan'ın bazı kurum ve kuruluşlara sert gelen ifadelerini "canıgönülden kabul ettiğini" ve başbakanın haklı olduğunu söyledi. "Bazı demokratik davranışların ve adli verilerin insanları şımartmaması gerektiğini" ifade eden Baydur, "DEP'lilerin bunu bir problem açma gibi faaliyetleri bana da ters geliyor. Daha sakin, daha yapıcı, daha yaklaştırıcı bir ortamı yaratmak zorundadırlar. Tahrik etmek onların ve Türkiye'nin zararına olacaktır" diye konuştu. 
     Eski DEP milletvekillerinin "altı ay ateşkesi durdurun" sözünün kendisine çok ters geldiğini kaydeden Baydur, "Cani birliklerle işbirliği yapar gibi bir zaman faktörü kullanıyorlar. Bu laflar bana biraz da terörle hala bağlantı olduğunu gösteriyor" dedi. Baydur, bu davranışları tasvip etmenin mümkün olmadığını belirtirken, şunları söyledi 
     "Eğer bu memleket hepimizin memleketi ise onlar da bu memleketin sükunet içinde gelişmesini sağlamanın yolunu bulmalılar, kendilerini siyasi kariyer sahibi insanlar olarak kabul ediyorlarsa. Yok sokaktaki insan olarak görüyorlarsa hiç konuşmamaları kendileri için de memleket için de daha hayırlı olacaktır kanaatindeyim." 

     
</TEXT>
</DOC>
