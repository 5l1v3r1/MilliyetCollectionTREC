<DOC>
<DOCNO> 235893 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/29/son/sonsiy08.html </URL>
<DATE> 2004/04/29/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
De Soto ''KKTC'nin tanınması adayı böler'' 
</HEADLINE>
<TEXT>

     BM Genel Sekreteri Kofi Annan'ın Kıbrıs Özel Temsilcisi Alvaro De Soto, Genel Sekreter'in yakın gelecekte adada çözüme yönelik yeni bir girişim başlatmayı düşünmediğini söyledi. 
     De Soto, NTV'ye yaptığı açıklamada, Kıbrıs'ta yapılan referandumun sonucunun kendisinde hayal kırıklığı yarattığını belirterek, sürece ilişkin değerlendirmelerin Annan'ın raporunda tarafsız şekilde yer alacağını söyledi. 
     KKTC'ye yönelik ambargoların kaldırılmasından yana olduğunu ifade eden De Soto, ancak KKTC'nin tanınmasının Ada'yı böleceğini kaydetti. 
     İkinci bir referandumun söz konusu olup olmadığına ilişkin bir soru üzerine De Soto, referandumlarda evet diyerek birleşmeden yana tavır gösteren Türk tarafında yeni bir referanduma gerek olmadığını, zaten Türk tarafının ''evet'' demesinden ötürü yolun yarısının katedildiğini belirtti. 
     De Soto, istedikleri takdirde Rumların adanın güneyinde ikinci bir referandum yapabileceklerini kaydederek, ''Yeni bir referandum Rumların kendi kararına bağlı'' diye konuştu. 
     
</TEXT>
</DOC>
