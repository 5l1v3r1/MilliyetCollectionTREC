<DOC>
<DOCNO> 228479 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/04/son/sontur17.html </URL>
<DATE> 2004/04/04/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Başbakan Erdoğan, Irak'ın imarı için Japonya'da işbirliği arayacak 
</HEADLINE>
<TEXT>

     Başbakan Recep Tayyip Erdoğan, Irak'ta barışın sağlanmasının tüm bölgeyi olumlu etkileyeceğini belirterek, ''Japonya'nın sermaye ve teknik gücüyle Türk girişimcilerin tecrübesi ve insan gücünü birleştirdiğimizde önemli ortak çalışmalar yapabiliriz'' dedi. 
     Erdoğan, 10-14 Nisan arasında Japonya'ya gerçekleştireceği ziyaret öncesinde, ülkenin en yüksek tirajlı gazetesi Yomiuri Şimbun'a verdiği yazılı mülakatta, Irak'ın imarına ve istikrarına yönelik projeleri Japonya ile işbirliği içinde gerçekleştirme niyetini dile getirdi. 
     Irak'ta barışın sağlanmasının tüm bölgeyi olumlu etkileyeceğini ifade eden Erdoğan, ''Japonya'nın sermaye ve teknik gücüyle Türk girişimcilerin tecrübesi ve insan gücünü birleştirdiğimizde önemli ortak çalışmalar yapabiliriz'' dedi. 
     Irak'ın imarına ve istikrarına destek konusunda Japonya'nın Ortadoğu ülkeleriyle yaptığı işbirliğine, Mısır ile yürütülen tıbbi yardım projesini örnek gösteren Erdoğan, Japonya'nın Irak'a sağlayacağı karşılıksız mali işbirliği projelerine Türk özel girişimcilerin katılımına fırsat tanınması beklentisini dile getirdi. 
     Başbakan Erdoğan, Irak'ın kuzeyindeki Kürtlerin özerk yönetim haklarını genişletme talebi konusunda da, ''Irak'ın toprak bütünlüğünün korunması önemlidir'' dedi ve ''Kürtlerin ayrılıkçı-bağımsızlık hareketlere kalkışmamaları'' uyarısında bulundu. 
     İnsan hakları alanındaki iyileştirmelerle ilgili olarak, ''Büyük gelişme kaydediliyor ve standartları yakalamamıza ramak kaldı'' diyen Erdoğan, bu yılın Aralık ayında AB ile tam üyelik müzakerelerinin başlamasına karar verilmesi beklentisini dile getirdi. 
     Erdoğan'ın ziyareti, Tansu Çiller'in başbakan olarak 1995 yılında yaptığı ziyaretten bu yana, Türkiye'den Japonya'ya ilk başbakan ziyareti olacak. 
     Öte yandan, Japonya Dışişleri Bakanlığı'ndan yapılan açıklamada, Başbakan Erdoğan'ın Japonya'da bulunduğu süre içinde Başbakan Juniçiro Koizumi başta olmak üzere üst düzey yetkililerle görüşmelerde bulunacağı belirtildi. 
     Açıklamada, görüşmelerde, ikili ilişkiler ve Irak konusu başta olmak üzere, uluslararası meselelerle ilgili görüş alışverişinde bulunulacağı kaydedildi. 
     
</TEXT>
</DOC>
