<DOC>
<DOCNO> 238121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/07/son/sonsiy01.html </URL>
<DATE> 2004/05/07/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Başbakanlık Müsteşarı Dinçer "Kamu yönetimini açık hale getirmeliyiz" 
</HEADLINE>
<TEXT>

     Başbakanlık Müsteşarı Ömer Dinçer, yolsuzluğun teftişle önlenemeyeceğini, bir sistem ne kadar kapalıysa, yolsuzluğa o kadar açık olacağını belirterek, ''Kamu yönetimini açık hale getirmeliyiz'' dedi. 
     Dinçer, Swissotel'de düzenlenen ''Forum İstanbul-Hedef 2023'' toplantısı kapsamında verilen akşam yemeğinde, ''Kamu Yönetiminde Yeniden Yapılanma'' konusunda bilgi verdi. 
     Meclis'te görüşülmekte olan tasarının niçin hazırlandığı konusunda teknik bilgiler veren Dinçer, kamu yönetiminde yeni görev ve fonksiyonlara ihtiyaç duyulduğunu söyledi. 
     Pek çok kurumun 1940-1960'lı yıllardaki ihtiyaçlara göre örgütlenmesine rağmen varlıklarını sürdürdüğünü dile getiren Dinçer, yeni fonksiyonları icra edecek örgütlere ihtiyaç olduğunu kaydetti. 
     Dinçer, kamu yönetiminin etkili olmadığını, denetim alanında ciddi eksiklikler bulunduğunu ifade ederek, şöyle konuştu 
     ''Denetim, aslında geçmişi denetleyen bir yaklaşım sunuyor. Erken uyarı sistemiyle yönetimin yapacağı hataları önceden görecek mekanizmalara ihtiyaç var. Eğer geçmişi teftiş eden bir yaklaşım sürecek olursa, bu yaklaşım tarzıyla yolsuzlukları önleyeceğiz diye düşünüyorsak, 3 bin 104 müfettişin yanına 3 bin 104 müfettiş daha koysak bunu başaramayız. Yolsuzluk teftişle önlenmez. 
     Bir sistem ne kadar kapalıysa, yolsuzluğa o kadar açık demektir. Kapalı sistemlerde ancak istisnai durumlarda yolsuzluklar açığa çıkarılabilir. Kamu yönetimini açık hale getirmeliyiz.'' 
     
     KAMU YÖNETİMİNE MARAŞLI RECEP USTA BENZETMESİ 
     Dinçer, kamu yönetimini Maraşlı dondurmacı Recep Usta'ya benzeterek, ''Kendisi obezite hastası. Tek başına herhangi bir fonksiyon icra edemiyor, ama birkaç kişinin yardımıyla ayağa kalkabiliyor. Canlı olduğu için de sürekli tüketmek zorunda. Bizim bürokrasimiz de aynen böyle'' diye konuştu. 
     Kamuda işçi hariç 2 milyon 200 bin civarında memur bulunduğunu, bunların yüzde 70'inin vasıfsız, hizmetli veya genel idari hizmetli sınıfında yer aldığını dile getiren Dinçer, ''Bu kadar çok vasıfsız kişi var ise söyleyecek çok sözümüz olmalı'' dedi. 
     Dinçer, kamuda çalışanların ücretlerinin düşük olduğunu kabul ettiğini de belirterek, ''Ama biz kurumlarda bin 434 çeşit maaş ödüyoruz. Bu kadar dengesiz, bu kadar ipin ucunun kaçtığı bir mekanizma olamaz'' diye konuştu. 
     Türkiye'de adalet sisteminin yetersiz, hakim ve savcıların ücretlerinin de düşük olduğundan bahsedildiğini, bu gruba ayrılan yıllık paranın 800 trilyon lira civarında olduğunu kaydeden Dinçer, Köy Hizmetleri Genel Müdürlüğü'ne ise 1 katrilyon 400 trilyon lira kaynak ayrıldığını söyledi. Kurumun 52 bin işçisi bulunduğunu, bunlara ödenen paranın 1 katrilyon 400 trilyonun yüzde 85'i olduğunu kaydeden Dinçer, ''Peki bunlar ne yapıyorlar. İl bazında yılda 4 kilometre yol yapıyorlar. Biz böyle bir kurumu yaşatarak nereye gidebiliriz'' şeklinde konuştu. 
     Kafa yapısı değiştirilmeden yeniden yapılanmanın başlamayacağını da ifade eden Dinçer, merkeziyetçi anlayıştan uzaklaşılması ve insanların birbirlerine güvenmesi gerektiğini bildirdi. 
     
     ''UYGULAMAYI ELEŞTİRDİM'' 
     Kendisi hakkında gazetelerin 2 ay süreyle ''cumhuriyet ve laiklik karşıtı'' diye yazılar yazdığını da ifade eden Dinçer, kendisinin o zaman uygulamayı eleştirdiğini söyledi. 
     ''Ben o zaman daha demokratik, daha saydam, daha hesap verebilir bir Türkiye istemiştim'' diyen Dinçer, ''Bunun ne mahsuru vardı'' diye sordu. 
     Dinçer, kendisinin o zaman yaptığı konuşmada, içinde yaşadığı ülkenin, değerleriyle barışık bir ülke olmasını istediğini sözlerine ekledi. 
     
     VALİ GÜLER 
     İstanbul Valisi Muammer Güler de Türkiye'nin insana yatırım yapması durumunda çok daha iyi bir noktaya geleceğini belirterek, Türk insanının hızlı değişimlere ayak uydurabilmesi için kendisini yenilemesi gerektiğini vurguladı. 
     2023 yılında İstanbul'un dünya şehri olmayı hedeflediğini dile getiren Güler, ilin kongre turizminden zengin kültürüne kadar bunu başarabilecek güçte olduğunu kaydetti. 
     Vali Güler, İstanbul'un bu hedefine bugünkü mevcut merkeziyetçi yönetim anlayışıyla kavuşamayacağını da dile getirerek, hedeflerin gerçekleşmesinde Meclis'te görüşülmekte olan kamu yönetimine ilişkin tasarının büyük payı olacağını bildirdi. 
     
</TEXT>
</DOC>
