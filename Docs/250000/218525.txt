<DOC>
<DOCNO> 218525 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/28/son/soneko12.html </URL>
<DATE> 2004/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
KDV tebliğine göre hurda teslimlerinde KDV uygulanmayacak... 
</HEADLINE>
<TEXT>

     KDV tebliğine göre, 1 Ocak 2004 tarihinden itibaren yapılacak hurda veya atık metal, plastik, kağıt, cam teslimlerinde KDV uygulanmayacak. 
     Maliye Bakanlığı'nın ''Katma Değer Vergisi Genel Tebliği'' Resmi Gazete'de yayımlandı. 
     Tebliğin, ''2003 yılında gerçekleşen indirimli orana tabi işlemlerde iade sınırı'' bölümünde de, indirimli orana tabi işlemlere ilişkin olarak yüklenilen ve indirim yoluyla giderilemeyen KDV için 2002 yılında geçerli olan 6 milyar 400 milyon liralık iade talep sınırı, 2003 yılına ilişkin yeniden değerleme oranında yüzde 28.5 artırılacak ve 8 milyar 200 milyon lira olarak uygulanacak. 
     Tebliğe göre, 1 Ocak 2004 tarihinden itibaren yapılacak hurda veya atık metal, plastik, kağıt, cam teslimlerinde KDV uygulanmayacak. Bu düzenlemeden önce KDV'ye tabi tutularak, ithal edilen hurda mallar ile sökülecek gemiler ve suda yüzen sökülecek diğer araçlar KDV'den istisna olarak ithal edilecek. Bu malların yurtiçi teslimlerinde de KDV istisnası uygulanacak. 
     
     ARAÇ PLAKALARI... 
     Araç plakaları ile basılı evrakın tesliminde özel matrah şekli uygulanacak. Buna göre, araç plakaları ve basılı evrakın, Türkiye Şoförler ve Otomobilciler Federasyonu'na bağlı odalara tesliminde, bunların ilgili mevzuatına göre belirlenecek nihai satış fiyatı üzerinden hesaplanacak KDV, Federasyon tarafından beyan edilecek ve genel hükümler çerçevesinde vergi dairesine ödenecek. Plaka ve belgelerin ihtiyaç sahiplerine satışını yapan odalar ise bu satışlarla ilgili olarak ayrıca KDV hesaplamayacak. 
     Türkiye ile yabancı ülkeler arasında deniz, hava, karayolu ve demiryoluyla yapılan yük ve yolcu taşıma işlemleri 1984 yılında KDV'den istisna edilmişti. Uluslararası deniz taşımacılığı yapan mükelleflerin bu faaliyetleri nedeniyle yüklendikleri ancak indirim yoluyla gideremedikleri katma değer vergisi kanuna göre iade edilmesi gerekiyor. Bu istisna kapsamına giren uluslararası deniz taşımacılığı ile uğraşan mükelleflerin iadesi gereken KDV'nin yer aldığı KDV beyannamelerine, deniz manifestosu ve indirilecek KDV listesi ekleyecekler. 
     
     FAZLA VEYA YERSİZ ÖDENEN VERGİLERİN İADE ESASLARI 
     Tebliğde, fazla veya yersiz ödenen vergilerin indirim hakkına sahip olanlara nakden ve mahsuben iadesi usul ve esasları da belirtildi. 
     Buna göre, iade talebi en erken, fazla veya yersiz ödenen verginin indirim konusu yapıldığı dönemde yapılabilecek. Verginin fazla ve yersiz mahiyette olduğunun daha sonra farkedilmesi halinde iade talep edilebilecek. Talebin yapılabilmesi için bu verginin indirim konusu yapıldığı dönem ile talebin yapıldığı dönem arasındaki beyannamelerinin tamamında ''sonraki dönemlere devreden KDV'' bulunması gerekiyor. Herhangi bir dönemde devreden vergi bulunmaması halinde fazla veya yersiz ödenen verginin iadesi sözkonusu olmayacak. 
     İade talebi bir dilekçeyle yapılırken, talep yeminli mali müşavir tasdik raporu veya vergi inceleme raporu sonucuna göre yerine getirilecek. 
     Gelir vergisi bakımından basit usule tabi olan ve Katma Değer Vergisi Kanunu'nun ilgili maddesindeki istisna kapsamında işlem yapmak isteyen mükellefler de KDV beyannamelerini 3'er aylık dönemlerde verecekler. 
     
     TEVKİFAT... 
     Tebliğe göre, tevkifat uygulanacak kurum ve kuruluşlar ile işlemlerde, kurum ve kuruluşların piyasadan yapacakları her türlü mal alımında tevkifat uygulanmayacak. 
     Tevkifat uygulanacak hizmetleri ifa edenlerin bu amaçla kullandıkları mal, madde ve malzemelere ait tutarlar hizmet bedelinden düşülmeyecek, tevkifat, kullanılan malzemelere ait tutarlar da dahil olmak üzere toplam hizmet bedeli üzerinden hesaplanacak. Tevkifat, temizlik, bahçe ve çevre bakım, özel güvenlik, danışmanlık ve denetim hizmetlerinde hesaplanan KDV'nin yüzde 50'si oranında, diğer hizmetlerde ise üçte bir oranında uygulanacak. 
     Tebliğ kapsamındaki her işlemin bedeli Vergi Usul Kanunu'na göre, o yıl için geçerli fatura düzenleme sınırını aşmadığı taktirde hesaplanan KDV tevkifata tabi tutulmayacak. 2004 yılı için 440 milyon lira olan fatura düzenleme sınırı, bu yılın sonuna kadar KDV ile birlikte 440 milyon lirayı geçmeyen işlemler için tevkifat uygulaması söz konusu olmayacak. 
     Tespit eden tutarı aşan işlemlere ait KDV'nin tevkifat zorunluluğundan kaçınmak amacıyla bedel parçalara ayrılmayacak, aynı işleme ait bedellerin toplamı üzerinden tevkifat yapılacak. 
     
</TEXT>
</DOC>
