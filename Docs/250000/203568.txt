<DOC>
<DOCNO> 203568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/21/son/sontur26.html </URL>
<DATE> 2003/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclis'te "alkollü" tartışması... 
</HEADLINE>
<TEXT>

     AK Parti Yozgat Milletvekili Mehmet Yaşar Öztürk, TBMM'de dün meydana gelen tartışmaya adı karışan CHP Kırklareli Milletvekili Yavuz Altınorak'ın alkollü olduğunu ve tutmak isteyince kendisine küfrettiğini söyledi. 
     Öztürk, TBMM Genel Kurulu'nda ele alınan Adalet Bakanlığı bütçesinin görüşmeleri sırasında yasama dokunulmazlığına ilişkin konu ele alınırken meydana gelen tartışma ile ilgili olarak bir açıklama yaptı. 
     Mehmet Yaşar Öztürk, Genel Kurul'da dün yaşanan tartışmalar üzerine TBMM İdare Amiri Kemalettin Göktaş ile bazı CHP'lilerin kulise çıktığını söyledi. Bunun üzerine kendisinin de dışarı çıktığını kaydeden Öztürk, şöyle konuştu . 
     ''Ben Kemalettin Göktaş'ı yatıştırmak üzere tuttum. Bu arada CHP'li Yavuz Altınorak, hızlı bir şekilde Göktaş'ın üzerine yürüdü. Ben bu arada Göktaş'ı bırakarak Yavuz Bey'i tutum. Ayıptır, burada hepimiz milletvekiliyiz, yakışmıyor dedim. Altınorak, beni itmeye devam etti. Ben onu tutmaya çalıştım. Bunun sonrasında küfretti. Zaten kendisi de alkollüydü. Ben de onu iteleyerek, küfretme diye tepki gösterdim.'' CHP Balıkesir Milletvekili Orhan Sür de yaptığı yazılı açıklamada, Zaman Gazetesi'nde kavgayla ilgili verilen haberde kendisinin alkollü olduğu yolundaki iddianın doğru olmadığını ifade etti. Sür, ''CHP milletvekili olarak bugüne kadar hiçbir zaman Meclis çatısı altına alkol alarak gelmedim ve alkollü olarak Genel Kurula girmedim. Kaldı ki 20 Aralık Cumartesi günü gündüz, 21 Aralık Pazar sabaha karşı ve bu olay yaşandıktan sonra saat 03.00 civarında da Meclis kürsüsünde konuşma yaptım'' dedi. 
     Gür, ayrıca haberde verildiği şekliyle kendisinin de karıştığı bir olay nedeniyle Genel Kurul çalışmalarına ara verilmesinin söz konusu olmadığını belirterek, tartışmanın yaşandığı anda Salon'da bulunmadığını bildirdi. 
     
</TEXT>
</DOC>
