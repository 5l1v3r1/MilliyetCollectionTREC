<DOC>
<DOCNO> 209263 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/17/son/sondun06.html </URL>
<DATE> 2004/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Mars'taki Spirit için küçük, insanlık için büyük bir adım... 
</HEADLINE>
<TEXT>

     ABD'nin Mars'a gönderdiği Spirit adlı gezgin, gezegenin yüzeyinin araştırılması çalışmalarına dünden itibaren başladı. 
     Aracın Mars'a inişinin 13'üncü gününde, dün açıklama yapan görev ekibi başkanı Mark Adler, ''Bugün, Spirit görevine başladı'' dedi. 
     Adler, Spirit'in ilk gün, ''diğer bir gezegenin yüzeyinden alınmış, mikroskobik ayrıntıları ilk kez gösteren bir fotoğrafı gönderdiğini'' belirtti. Bu fotoğraf, Mars toprağınızın, insan saçının çapı boyutundaki ayrıntılarını içeriyor. Bir başka gezegenden ilk kez bu kadar yüksek çözünürlükte bir fotoğraf alınmış oldu. 
     Ekip, Spirit'i, yakındaki bir kratere gönderecek. Ancak Spirit'in, bir yandan da gezegen yüzeyinde incelemeler yaparak sürdüreceği bu yolculuğa ne zaman çıkacağı henüz kesinleşmedi. Spirit'in görevlerinden biri, indiği bu bölgenin, özellikle de yakındaki kraterin, eski bir göl yatağı olup olmadığının anlaşılmasını sağlamak. Bilim adamları, böylece Mars yüzeyinde geçmişte su bulunup bulunmadığını anlamaya çalışacaklar. 
     
</TEXT>
</DOC>
