<DOC>
<DOCNO> 227588 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/son/soneko23.html </URL>
<DATE> 2004/04/01/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
ATO Başkanı Kıbrıs için asıl referandum Türkiye'de yapılmalı 
</HEADLINE>
<TEXT>

     Ankara Ticaret Odası ATO Başkanı Sinan Aygün, İsviçre'deki Kıbrıs görüşmelerinin ardından Ada'nın her iki kesiminde yapılacak referandumu hatırlatarak, ''Kıbrıs için asıl referandum Türkiye'de yapılmalıdır'' dedi. 
     Aygün, yaptığı yazılı açıklamada, Annan Planı'nın Türk tarafının isteklerini büyük ölçüde yansıttığına ilişkin görüşlerin gerçeği yansıtmadığını ve Türk tarafının taleplerinin başında gelen ''Anlaşmanın birincil hukuk yapılması''na ilişkin beklentilerin muğlak olduğunu söyledi. Aygün, kesin bir garanti anlamına gelmeyen ve kısa bir süre sonra Rumların siyasal, ekonomik ve hukuki baskılarıyla kolaylıkla delinebilecek olan bu hükümlerle Kıbrıs Türklerinin güvenceden yoksun bırakılabileceğini kaydetti. 
     AB parlamentolarında onaylanmayan bu anlaşmanın Lüksemburg Adalet Divanı'nda açılacak davalarla etkisiz bırakılması neticesinde, Rumların Ada'nın bütününde eğemen olmasının kaçınılmaz olacağını belirten Aygün, ''Sözle garanti olmaz. Planın son şeklini ihtiyatla karşılıyorum. Birincil hukuk konusunun muğlaklığı karşısında, dün başımıza çuval geçirenler, yarın başımıza çorap örebilir'' dedi. Aygün şunları kaydetti 
     ''Türkiye, 1960 anlaşmaları ile Kıbrıs'ın tamamı üzerinde kapsamlı haklar ve menfaatler elde etmiştir. Bunların değiştirilmesi Kıbrıs'ta yapılacak referandum ile mümkün olamaz. Türkiye'nin haklarına ancak ve ancak Türk milleti karar verir. Bu da Türkiye'de bir referandum yapılmasını gerekli kılar. Kıbrıs'ta bir referandumdan önce Türkiye'de de referandum yapılması şarttır. Kıbrıs gibi hayati bir konuda demokratik bir yöntem olan referandum müessesesi çalıştırılmayacaksa hangi konuda çalıştırılacak 
     KKTC halkı, öngörülen referandumla anlaşmaya Evet dese bile, bu anlaşmanın Anayasa'nın 90. maddesine göre TBMM'de görüşülmesi mümkün değildir. Çünkü böyle bir görüşme için öncelikle tarafların imzasını taşıyan bir anlaşmanın varlığı şarttır. Bu durumda ortaya çıkan son metnin özellikle Türkiye'de referanduma sunulması gerekir. Konuyu referanduma götürmek için Sayın Cumhurbaşkanı'na ve Meclis Başkanı'na görev düşüyor.'' 
     
     ''VERHEUGEN ÇİRKİN POLİTİKA YAPIYOR'' 
     Avrupa Birliği'nin Genişlemeden Sorumlu Komiseri Verheugen'in Kıbrıs ile ilgili görüşmelerde ne aradığının sorulması gerektiğini de ifade eden Aygün, Verheugen'in içinde beslediği Türk düşmanlığının gizlenmez derecede açığa çıktığını söyledi. Yunanistan ve Rum tarafının sözcüsü gibi kendine misyon üstlenen Vergeugen'in diplomatik nezaketin dışına çıktığını ve çirkin politika yaptığını kaydeden Aygün, Verheugen'in bu tutumunun resmi olarak kınanması gerektiğini bildirdi. 
     
</TEXT>
</DOC>
