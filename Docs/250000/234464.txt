<DOC>
<DOCNO> 234464 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/24/son/sonspo31.html </URL>
<DATE> 2004/04/24/ </DATE>
<TIME> 20.20 </TIME>
<AUTHOR>  </AUTHOR>
<HEADLINE>
Trabzonspor 2 - Diyarbakırspor 0 maç bitti 
</HEADLINE>
<TEXT>

     Birinci Süper Futbol Ligi'nde, Trabzonspor ile Diyarbakırspor arasındaki olaylı karşılaşma 2-0 evsahibi ekibin galibiyeti ile sona erdi. Trabzonspor'un gollerini Mehmet Yılmaz attı. 
     Mehmet Yılmaz'ın maçın son dakikalarında son golü atmasının ardından Diyarbakırspor teknik direktörü Sakip Özberk'in başına isabet eden yabancı cisim ile başlayan olayar maçın uzun süre durmasına yol açtı. Bu olaydan sonra bir Trabzonspor taraftarı sahaya girince maçın hakemi İsmet Arzuman önce 3 nolu anonsu yaptırdı ve soyunma odasına gitti. Yaklaşık 12 dakika sonra sahaya dönen Arzuman 4 nolu anonsu da yaptırarak maçı başlattı ve maç Trabzonspor'un galibiyeti ile son buldu. 
     
     İLK YARI 

     Karşılaşmanın ilk yarısı, ev sahibi ekibin 1-0 üstünlüğüyle sona erdi. Karşılaşmanın ilk yarısında her iki takım da iyi bir mücadele örneği ortaya koyarken, ev sahibi takım Trabzonspor, güç de olsa Mehmet Yılmaz ile bulduğu golle devreyi 1-0 önde kapamayı başardı. 
     2. dakikada sağdan ceza alanına giren Serdar'ın şutunda, kaleci Petkoviç'ten dönen topa Bakadal vurdu, ancak meşin yuvarlak üstten auta gitti. 
     11. dakikada Stavrevski'den kaptığı topla sağ çaprazdan ceza alanına giren Gökdeniz'in yerden şutunda, kaleci Şenol'un dokunamadığı top az farkla yandan auta gitti. 
     20. dakikada gelişen Trabzonspor atağında Fatih'in ceza yayı üzerinden sert şutunda, kaleci Şenol topu çıkarmayı başardı. 
     27. dakikada Bakadal'ın pasında sağdan ceza alanına giren Serdar'ın sert şutunda, kaleci Petkoviç'in çeldiği top, altı pas içindeki Murat Hacıoğlu'nun önüne düştü. Ancak araya giren savunma, tehlikeyi uzaklaştırdı. 
     32. dakikada Volkan'ın ceza alanı dışından kullandığı serbest vuruşta, yerden giden topu kaleci Şenol iki hamlede kontrol etmeyi başardı. 
     37. dakikada Yattara'nın soldan kullandığı köşe vuruşunda, Tolga'dan önce kaleci Şenol'un güçlükle müdahale ettiği topu savunma uzaklaştırdı. 
     40. dakikada Tolga'nın pasında, ceza alanı içinde uygun durumdaki Yattara'nın şutunda, yakın mesafeden Mehmet Yılmaz kafayla topu filelere gönderdi 1-0. 
     Bundan sonraki dakikalarda başka gol olmadı ve ilk yarı Trabzonspor'un 1-0 üstünlüğüyle sona erdi. 
     
     İKİNCİ YARI 

     53. dakikada Emrah'ın soldan kullandığı köşe vuruşunda, Hüseyin'in arka direğe doğru çıkardığı topu, yakın mesafeden Erdinç kafa vuruşuyla üstten az farkla auta gönderdi. 
     60. dakikada Fatih, sakatlanarak oyun dışına çıkarken yerine Hasan Üçüncü girdi. 
     70. dakikada Sinan'ın soldan ortasında, ceza alanı sağ çaprazındaki Serdar'ın sert şutunda top, az farkla yandan auta gitti. 
     75. dakikada Jupi'nin derinlemesine pasında Serdar, bir anda kaleci Petkoviç ile karşı karşıya kaldı ancak son anda araya giren Erdinç tehlikeyi önledi. 
     76. dakikada Cumhur'un pasında ceza alanı içinde topla buluşan Çetin'in yerden şutunda top, az farkla auta gitti. 
     88. dakikada ani gelişen Trabzonspor atağında, Yattara'nın pasında ceza alanı içindeki Mehmet Yılmaz'ın şutunda, kaleci Şenol'dan dönen topa tekrar sahip olan bu futbolcunun yerden vuruşunda meşin yuvarlak, filelerle buluştu 2-0. 
     Bundan sonraki dakikalarda başka gol olmadı ve karşılaşma Trabzonspor'un 2-0 üstünlüğüyle sona erdi. 
     
     KÜNYE 

     Stat Hüseyin Avni Aker. 
     Hakemler İsmet Arzuman, Baki Tuncay Akkın, Kemal Yılmaz . 
     Trabzonspor Petkoviç, Emrah, Tolga, Erdinç, Volkan, Hüseyin, İbrahim, Yattara, Gökdeniz, Fatih, Mehmet Yılmaz. 
     Diyarbakırspor Şenol, Ramazan, Burhan, Stavrevski, Hasan, Cumhur, Jupi, Sinan, Serdar, Murat Hacıoğlu, Bakadal. 
     Gol Dk. 40 Mehmet Yılmaz. 
     Sarı Kartlar Dk. 45 Tolga Trabzonspor , Dk. 32 Sinan, Dk. 40 Murat Hacıoğlu, Dk. 45 Burhan Diyarbakırspor . 
     
</TEXT>
</DOC>
