<DOC>
<DOCNO> 203034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/18/son/sonspo27.html </URL>
<DATE> 2003/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizlisporlu futbolculara teklif yağıyor 
</HEADLINE>
<TEXT>

     Süper Lig'de başarılı bir sezon geçiren ve 4. sırada bulunan Denizlispor'un elde ettiği bu sonuç, futbolculara yaradı. 
     Yeşil-siyahlı takımın teknik direktörü Giray Bulak, ara transfer yaklaşırken çok sayıda kulüpten futbolcularına teklifler geldiğini belirtti. 
     Denizlispor'un 27 kişilik kadrosu bulunduğunu ifade eden Bulak, ''Tabii her arkadaşımız kadroya giremiyor. Bu durumda futbol oynamak istediğini belirterek, takımdan ayrılmak isteğinde olanlar var. Hepsiyle açık açık konuşuyoruz. Onlar gitmek isterse, biz de yardımcı oluruz'' dedi. 
     Denizlispor'un 16 maçta topladığı 29 puanın başarı olduğunu vurgulayan Bulak, ara transfer döneminde yararlı olabileceğine inandığı bir golcü ve bir orta saha oyuncusunun takıma katılabileceğini söyledi. Bulak, ''Şartlar uygun olursa transfer yaparız. Değilse mevcut kadromuzla yola devam ederiz. Transfer şart değil'' diye konuştu. 
     Öte yandan, Adanaspor maçının hazırlıklarını sürdüren yeşil-siyahlı futbolcular, Karahayıt'ta bir otelin sahasında antrenman yaptı. Futbolcular antrenman sonrası hamama giderek yorgunluk attı. 
     
</TEXT>
</DOC>
