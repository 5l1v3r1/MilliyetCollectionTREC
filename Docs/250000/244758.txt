<DOC>
<DOCNO> 244758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/02/son/sonspo01.html </URL>
<DATE> 2004/06/02/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Ülker, son nefeste Efes Pilsen'in önünde 70-69 
</HEADLINE>
<TEXT>

     Salon Ahmet Cömert . 
     Hakemler Fatih Söylemezoğlu xx, Halil Baldemir xx, Zafer Yılmaz xx . 
     Ülkerspor Naumoski xx 9, Booker xxx 12, Serkan xxx 17, Kerem xxx 13, Blair xx 8, Tutku xx 7, Rentzias xx 4, Arda x . 
     Efes Pilsen Kerem xx 10, Langdon xx 7, Granger xxx 25, Kaya xx 9, Prkacin xx 14, Ermal xx 4, Ender x, Alper x . 
     1. Periyot 15-19 . 
     Devre 30-32 Efes Pilsen lehine . 
     3. Periyot 56-54 . 
     5 Faulle Çıkanlar Prkacin 37.07 Efes Pilsen . 
     Türkiye Basketbol Ligi play-off final serisi ikinci maçında, Efes Pilsen'i 70-69 yenen Ülkerspor, seride durumu 2-1'e getirdi. 
     Karşılaşmaya hızlı başlayan Ülkerspor, 4. dakikayı 4-0 önde geçti. İlk sayısını Granger ile kaydeden Efes Pilsen, oyunda dengeyi sağladı ve 8. dakikada Langdon'un basketiyle ilk kez 13-12 öne geçti. İyi savunma yapan lacivert-beyazlılar, ilk periyodu da 19-15 önde tamamladı. 
     İkinci periyotta Granger'ın attığı 12 sayıyla aradaki farkı açan konuk ekip, bu oyuncunun 3 sayılık basketiyle 17. dakikada farkı 9 sayıya kadar 31-22 çıkardı. Bu dakikadan sonra Efes Pilsen sayı üretmekte zorlanırken, Ülkerspor, Serkan ve Tutku'nun 3 sayılık basketleriyle farkı azalttı ve Blair'in basketiyle ilk yarıyı 2 sayı geride kapadı 32-30 Karşılaşmanın 3. periyodunda Naumoski, Serkan ve Tutku'nun 3 sayılık basketleriyle rakibine üstünlük kuran Ülkerspor, 28. dakikayı 51-46 önde geçti. Periyodun bitimine 6 saniye kala Granger'e faul yapan Serkan, hakeme itiraz edince teknik faul aldı. Granger 3 faul atışını sayıya çevirince, 3. periyot 56-54 Ülkerspor üstünlüğüyle sona erdi. 
     Son periyoda iyi başlayan Ülkerspor, Booker'ın basketleriyle 32. dakikada farkı 9 sayıya 63-54 çıkardı. Oyundan kopmayan Efes Pilsen, 38. dakikada Langdon'un 3 sayılık basketiyle farkı 5 sayıya 70-65 indirdi. Ülkerspor hücumlardan boş dönünce, lacivert-beyazlılar önce Granger, ardından da Kerem'in basketiyle bitime 44 saniye kala farkı 1 sayıya kadar 70-69 düşürdü. Ülkerspor hücumunda Naumoski'nin atışı girmeyince, Efes Pilsen son 9 saniyede Kerem ile hücuma çıktı. Lacivert-beyazlılar Alper ile son saniye atışından faydalanamayınca, Ülkerspor karşılaşmadan 70-69 galip ayrıldı. 
     Seride ilk galibiyetini alan Ülkerspor, durumu 2-1'e getirdi. 
     
     NOTLAR 

     - Rusya'nın CSKA Moskova takımında forma giyen Mirsad Türkcan, kız arkadaşıyla birlikte karşılaşmayı tribünden izledi. 
     Milli basketbolcu karşılaşmadan önce Efes Pilsen soyunma odasına giderek, eski takım arkadaşlarına başarılar diledi. 
     - Abdi İpekçi Spor Salonu'nda çalışmalarını sürdüren A Milli Basketbol Takımı hazırlık kadrosu ve teknik heyeti de antrenmandan sonra Ahmet Cömert Spor Salonu'na gelerek karşılaşmayı seyretti. 
     - Bursa'da yapılan Genç Erkekler Türkiye Şampiyonası'nda birinci olan Ülkerspor'un pilot takımı Yeşilyurtlu oyuncular, maçtan önce taraftarlara tanıtıldı. Kupayı Ülkerspor Başkanı Orhan Özokur'a sunan oyuncular daha sonra fotoğraf çektirdi. 
     - Ülkersporlu oyuncular maçtan sonra taraftarların yanına giderek sevinçlerini paylaştı. 

     
</TEXT>
</DOC>
