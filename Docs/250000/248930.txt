<DOC>
<DOCNO> 248930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/18/son/sondun13.html </URL>
<DATE> 2004/06/18/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
CIA çalışanına gözaltında cinayet suçlaması 
</HEADLINE>
<TEXT>

     Amerikan Merkezi Haberalma Teşkilatı CIA'de sözleşmeli çalışan bir Amerikalı, Afganistan'da gözaltına alınan bir kişinin ölümüyle suçlanıyor. Sanığın adı, David Passaro olarak açıklandı. 
     BBC'nin haberine göre, 38 yaşındaki Passaro, Amerika Birleşik Devletleri'nin Kuzey Karolayna eyaletindeki bir mahkemede, Abdül Veli adlı bir Afganın gözaltında dövülerek öldürülmesinden suçlandı. 
     Abdül Veli, geçen yıl Afganistan'ın Kunar bölgesindeki bir Amerikan üssünde sorguya alındıktan iki gün sonra ölmüştü. 
     Muhabirler, Afganistan'da Amerikalıların göz altına aldığı kişilerden ikisinin daha öldürüldüğünün teyit edildiğini söylüyor. 
     David Passoro, 40 yıla kadar hapis ve 1 milyon dolar para cezası istemiyle yargılanıyor. 
     Amerika Birleşik Devletleri'nde federal yasalar, yurt dışında işledikleri suçlar için, Amerikan vatandaşları hakkında dava açılabilmesine olanak tanıyor. 
     Bunun için tek koşul suçlanan kişilerin, askeri mahkemelerin yetki alanında olmamaları. 
     Amerika Birleşik Devletleri Başkanı George Bush, Bağdat'daki Ebu Gureyb cezaevinde, Iraklı tutsakların işkenceye ve tacize maruz kaldığını söylemişti. 
     Ancak Bush bunların münferit olaylar olduğunu belirtmişti. 
     İnsan hakları örgütleri ise yurtdışında Amerikan ordusunun kontrolündeki yerlerde, bu tip olayların yaygın olduğunu savunuyor. 
     
</TEXT>
</DOC>
