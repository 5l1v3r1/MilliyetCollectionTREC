<DOC>
<DOCNO> 227420 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/guncel/gun07.html </URL>
<DATE> 2004/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya'da 'namaz molası' 
</HEADLINE>
<TEXT>

   
   İtalya'da "namaz molası" ilk kez bir iş sözleşmesine eklendi. İtalya İşçi Sendikaları Federasyonu bünyesindeki İtalya Taşımacılık Federasyonu adlı sendikal kuruluş, Milano'daki Linate Havalimanı'nda taşımacılık hizmeti veren Essevi firmasıyla imzalanan sözleşmeye, Müslüman işçilere namaz molası tanınmasını dahil etti. Katolik eğilimleriyle tanınan kuruluşun yaptığı sözleşmeye göre Müslüman işçiler, mesai saatlerinde her 6 saatte bir 30 dakika veya her 4 saatte bir 15 dakika namaz molası alma hakkına sahip olacak. Sözleşmede, Essevi firmasında çalışan 160 işçinin, Müslüman ülkelerden geldiğine dikkat çekildi. 
   İtalya Taşımacılık Federasyonu'nun Lombardia bölge başkanı Dario Balotta, ibadeti temel insan haklarından biri olarak gördüklerini belirterek, İtalya'da bu konuda bir ilki hayata geçirdiklerini söyledi ve "Bunun, İtalya'da İslam karşıtı söylemleri dindirmeye olumlu katkıda bulunmasını da diliyoruz. Tüm Müslümanları potansiyel terörist gibi algılamaktan vazgeçilmeli. Bu yeni uygulama, yabancı işçilerin ülkemize entegrasyonunu da kolaylaştıracaktır" dedi. 
   
   
   
   
</TEXT>
</DOC>
