<DOC>
<DOCNO> 219788 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/04/son/soneko25.html </URL>
<DATE> 2004/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
FreeTV Futbol maçları yayın ihalesine ciddi şekilde hazırlandık 
</HEADLINE>
<TEXT>

     Doğan Yayın Holding Başkan Yardımcısı Yalçın Balcı, şifresiz dijital televizyon yayınlarını uydu alıcısıyla tüketiciye ücretsiz ulaştırmayı hedefleyen ''Sansui FreeTv'' ile dijital televizyon yayıncılığında ciddi bir rekabet başlattıklarını bildirdi. 
     FreeTV tanıtım toplantısında konuşan Balçı, Türkiye'de 23 milyon civarında televizyon alıcısı bulunduğunu, bunların yaklaşık 1 milyonunun kablo üzerinden, 800 bininin Dijitürk aboneliği ve 30-40 bininin de uydu alıcılarıyla televizyon yayınlarına ulaştığını kaydetti. 
     Son 4 yılda çok sayıda kanalın uydu üzerinden dijital yayına geçtiğini ve bunun giderek geliştiğini belirten Balcı, şifreli yayın yapanlar dışında dijital yayınlara uydu alıcısıyla ücretsiz ulaşmanın mümkün olduğunu, ancak bunun Türkiye'de pek bilinmediğini ve kendilerinin bunu anlatmaya çalıştıklarını kaydetti. 
     ''Uydu üzerinden yapılan dijital yayınları almanın bedava olduğunu anlatarak bu işe başladık ve FreeTv'yi kurduk'' diyen Balcı, FreeTv'nin, ''Sansui''nin Türkiye şartlarına uygun olarak ürettiği uydu alıcılarıyla, şifresiz dijital yayın yapan bütün Türk kanallarının yanı sıra çok sayıda yabancı kanalı ücretsiz izleme olanağı sağladığını söyledi. 
     Yalçın Balcı, bu sistemle televizyon yayınlarının ses ve görüntü olarak daha kaliteli bir şekilde izlenebileceğini belirterek, ''Türkiye'de dijital televizyon yayıncılığında, bütün taşları yerinden oynatacak ciddi bir rekabet başlattık. Dijital yayıncılık Türkiye'de çok şey değiştirecek'' diye konuştu. 
     
     FUTBOL MAÇLARININ YAYINI 
     Futbol maçlarının da FreeTv üzerinden verileceğini ve bunun belli bir ücret karşılığında izlenebileceğini bildiren Balcı, ''Önümüzdeki dönemde yapılacak futbol maçları yayın ihalesine giriyoruz. Buna da çok ciddi bir şekilde hazırlandık'' dedi. 
     Daha sonra gazetecilerin sorularını yanıtlayan Balcı, tüketiciyi aldattıklarına ilişkin aleyhlerine açılan bir davanın bulunup bulunmadığına ilişkin bir soruya, ''Bize resmi olarak yapılan bir tebligat henüz yok, ama Dijitürk'ün böyle iddiaları olduğunu biliyoruz. Herşey mahkemelerde çözülür'' yanıtını verdi. 
     Balcı, bugüne kadar 300-350 bin uydu alıcısı sattıklarını ve yıl sonu hedeflerinin 1 milyon olduğunu da bildirdi. 
     
</TEXT>
</DOC>
