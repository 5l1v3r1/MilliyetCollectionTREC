<DOC>
<DOCNO> 201146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/10/son/soneko23.html </URL>
<DATE> 2003/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayındırlık Bakanı, belediye başkanlarını uyardı Kumar oynamayın 
</HEADLINE>
<TEXT>

     Bayındırlık ve İskan Bakanı Zeki Ergezen, yerel seçimlerin yaklaştığını hatırlatarak, ''İnanıyorum ki Belediye Başkanları seçimi daha kolay almak için imar planlarını rafa kaldırıyor, iki katlı binaların yerine çok katlı binalara göz yumuyor'' dedi. 
     Bayındırlık ve İskan Bakanlığı'nca Karayolları Genel Müdürlüğü'nde düzenlenen ''Deprem Şurası Paneli'' öncesi 17 Ağustos Marmara depremi görüntülerinin yer aldığı slayt gösterisi sunuldu. 
     Bayındırlık Bakanı Ergezen, panelin açılışında yaptığı konuşmada, Türkiye'nin en önemli sorunlarından birinin deprem sonrası yaşanan ağır ve acı faturaların bir daha yaşanmaması için neler yapılması gerektiği olduğunu söyledi. 
     
     ''BU KADERİN SORUMLUSU YETKİLİLERDİR'' 

     Afyon, Dinar, Adana, Gölcük, Adapazarı, Erzincan ve Bingöl depremi sonuçlarında, yetkililerin sorumsuzluğunun ''yenilir ve yutulur'' olmadığını unutmamak gerektiğini belirten Ergezen, şöyle devam etti 
     ''Bingöl'deki öğrenci pansiyonunu yapan firma ve onu kontrol eden mühendis, görevlerini doğru yapsalardı, o toplu öğrenci katliamı yaşanmayacaktı.'' Eğer Adapazarı'ndaki yer seçimine dikkat edilseydi, belediyeler imar planına uygun davransalardı, siyasi ve ekonomik rant peşine düşmeselerdi, inanıyorum ki Adapazarı ve Gölcük'teki o ağır ve acı faturalar bu boyutta olmayacaktı. Bu kaderin sorumlusu elbette ki yetkililerdir.'' Ergezen, Türkiye'nin çok büyük bir bölümünün birinci ve ikinci derece deprem kuşağında olduğunu hatırlatarak, ortalama 3-4 yılda bir faturası ağır depremler yaşandığını söyledi. Yapılan inceleme ve araştırmaların Japonya gibi depreme karşı tedbirde başarılı ülkeler dikkate alındığında hataların büyük olduğunun görüldüğünü kaydeden Ergezen, yer seçiminin, imar planının uygulanmasındaki hataların, kalitenin düşüklüğünün, kontrolün yetersizliği ve mühendislik hatalarının sorunların başlıca sebeplerini teşkil ettiğini bildirdi. 
     Dinar depreminden sonra yapılan araştırmalarda, beton kalitelerinde yüzde 40 eksiklik olduğunun ortaya çıktığını anlatan Ergezen, binaların yapılmaması uyarılarına, bataklık zeminler üzerinde imar planlarının 2 kat sınırı getirmesine rağmen, 5-6 katlı binalar yapılmasına göz yumulduğunu söyledi. 
     Sorunların çözümünde kamunun ve özel sektörün yapacaklarının bulunduğuna işaret eden Ergezen, kamunun kendi yaptığı yatırımları mutlaka depreme dayanıklı hale getirmesi gerektiğini, özel sektörün de yaptığı binaları lüks diye takdim ederken, kalitesizliğinden dolayı yıkılabileceklerin faturasını devlete yük etme alışkanlığını terk etmesi gerektiğini vurguladı. 
     
     YEREL SEÇİMLER 

     Yerel seçimlerin yaklaştığını da hatırlatan Bayındırlık ve İskan Bakanı, şunları kaydetti 
     ''İnanıyorum ki, Belediye Başkanları seçimi daha kolay almak için imar planlarını rafa kaldırıyor, iki katlı binaların yerine çok katlı binalara göz yumuyor. İnanıyorum ki kontrol sistemi de yok, buradan çağırıyorum insanların hayatı üzerine kumar oynamayın.'' Bakan Ergezen, yaşanan depremin sonuçlarından başta siyasiler ve bürokratların hatasının çok büyük olduğunu söyledi. 
     Ergezen, ''Bina satın alırken balkonunun nereye baktığını düşünmeden, manzaraya bakmadan, lüksünü araştırmadan önce, beton mukavemetini, zemin emniyetini, imar planına uygun yapılıp yapılmadığını, firmanın geçmişinin araştırılması'' önerisinde de bulundu. 
     
</TEXT>
</DOC>
