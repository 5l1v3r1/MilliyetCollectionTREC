<DOC>
<DOCNO> 207098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/07/son/sontur10.html </URL>
<DATE> 2004/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İlköğretim ve Ortaöğretim'de tatil 23 Ocak Cuma günü başlıyor 
</HEADLINE>
<TEXT>

     İlköğretim ve ortaöğretim okullarındaki öğrenciler, yaklaşık iki hafta sonra karne alacak. 
     2003-2004 eğitim-öğretim yılının 15 Eylül 2003 Pazartesi günü başlayan ilk yarısı, 23 Ocak 2004'te sona erecek. Öğrenciler ve öğretmenler, iki hafta sürecek yarıyıl tatili yapacak. 
     Eğitim-öğretim yılının ikinci yarısı, 9 Şubat Pazartesi günü başlayacak. 4 ay sürecek ikinci dönem, 15 Haziran 2004'te sona erecek. 
     Bu arada, karneleri basma yetkisi bulunan Milli Eğitim Vakfı, yaklaşık iki yıldan bu yana tartışılan ''karnelere reklam'' uygulamasını bu döneme de yetiştiremedi. 
     Milli Eğitim Vakfı Merkez Yönetim Kurulu Başkanı Cemil Çetin, AA muhabirinin sorusu üzerine, bu dönemde verilecek karnelerin basıma gönderildiğini ve reklam bulunmayacağını belirtti. Reklam alınması için piyasa araştırması yapılacağını kaydeden Çetin, değerlendirmeler sonucunda ikinci dönemde verilecek karnelere reklam konulabileceğini söyledi. 
     Karnelere reklam alınması çalışmalarını yürüten Milli Eğitim Vakfı, karnelere sticker yapıştırma yoluyla reklam alınması önerisini değerlendirmiş, uygulamada ve yasal yönden sıkıntılar yaşanabileceği endişesiyle uygun bulmamıştı. Çeşitli seçenekleri inceleyen vakıf yönetimi, karneye, sadece reklamların yer alacağı yeni bir sayfa eklenmesi konusunda görüş birliğine varmıştı. 
     
</TEXT>
</DOC>
