<DOC>
<DOCNO> 231327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/son/sonsiy07.html </URL>
<DATE> 2004/04/14/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
3 itirazdan sonra Bolay Belediye Başkanı belli oldu 
</HEADLINE>
<TEXT>

     Konya'nın Taşkent İlçesi'ne bağlı Bolay Beldesi Belediye Başkanı, seçimlerden sonra yapılan karşılıklı 3 itirazın ardından MHP adayı Ahmet Alptekin oldu. 
     AA muhabirinin edindiği bilgiye göre, 28 Mart Mahalli İdareler Seçimleri'nde Bolay Beldesi'ndeki başkanlık yarışı AK Parti ve MHP'nin adayları arasında geçmiş, AK Parti adayı Gazi Güner 2 oy farkla belediye başkanlığını kazanmıştı. 
     Bunun üzerine MHP adayı Ahmet Alptekin, İlçe Seçim Kurulu'na itiraz ederek oyların yeniden sayılmasını istedi. İlçe Seçim Kurulu'nun yaptığı sayım sonrasında Alptekin'in 3 oy farkla başkan seçilmesinden sonra bu kez de Güner, İl Seçim Kurulu'na itirazda bulundu. 
     İl Seçim Kurulu'nun yaptığı sayımdan sonra da fark Alptekin'in üstünlüğü ile 1 oy farka düşünce, Güner bu kez de, son olarak Yüksek Seçim Kurulu'na itirazda bulunarak, oyların yeniden sayılmasını talep etti. 
     Yüksek Seçim Kurulu ise İl Seçim Kurulu'nun verdiği kararın doğru olduğunu belirterek, yapılan itirazı reddedince Bolay Beldesi'nin Belediye Başkanı Alptekin oldu. Alptekin, İlçe Seçim Kurulu'ndan mazbatasını aldı. 
     
</TEXT>
</DOC>
