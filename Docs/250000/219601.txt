<DOC>
<DOCNO> 219601 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/03/son/sontur36.html </URL>
<DATE> 2004/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiçek 'Seçimleri takiben anayasa değişikliği gündeme gelir' 
</HEADLINE>
<TEXT>

     Adalet Bakanı ve Hükümet Sözcüsü Cemil Çiçek, Avrupa Birliği'ne uyum konusunda köklü adımlar atılabilmesi için anayasa değişikliğinin zorunlu olduğunu belirterek, ''Umut ediyorum ki mahalli idare seçimlerini takiben bir anayasa değişikliği ülkenin gündemine gelir'' dedi. 
     Çiçek, Bakanlar Kurulu toplantısının ardından Başbakanlık Merkez Binası'nda yaptığı açıklamada, kamuoyunun bir süreden beri ilgilendiği Mahalli İdareler Kanun Tasarısı ile ilgili son değerlendirmelerde bulunulduğunu belirtti. 
     Tasarının bugün imzaya açıldığını ve TBMM'ye gönderileceğini ifade eden Çiçek, Kamu Yönetimi Temel Kanunu Tasarısı'nın, TBMM'de belli bir noktaya kadar geldiğini ve 49 maddesinin geçtiğini anımsattı. Çiçek, bu tasarıyla birlikte Mahalli İdareler Kanun Tasarısı'nın da eş zamanlı olarak yürürlüğe girmesi gerektiğini kaydetti. 
     Kamunun yeniden yapılandırılmasının ikinci ayağının bu tasarı olduğu ifade eden Çiçek, şöyle konuştu 
     ''Bu tasarıyla bir taraftan Türkiye'de uzunca bir zamandır uygulamalarda bulunmuş ancak aradan geçen zaman içerisinde ihtiyaçları karşılamayan 1580 sayılı Belediye Kanunu, 3030 sayılı Büyükşehir Belediye Kanunu ve İl Özel İdaresi Kanunu'ndan müteşekkil üç kanunda önemli ve köklü değişiklikler yapan tasarıyı hükümetimiz kamuoyunun bilgisine ve tartışmasına açmıştı. 
     Değişik kurumlardan gelen, değişiklik tasarılarını da dikkate almak suretiyle son değerlendirmeleri yaptık ve bugün TBMM'ye sevkine karar verildi.'' 
     
     BASIN KANUNU İMZAYA AÇILDI 
     Basın Kanunu ile ilgili çalışmaların da gündeme geldiğini ifade eden Çiçek, tasarının, İletişim Şurası'nda ortaya çıkan görüşler doğrultusunda Avrupa Birliği AB standartları, ülke ihtiyaçları, Avrupa İnsan Hakları Mahkemesi AİHM içtihatları ve evrensel gelişmeler dikkate alınarak hazırlandığını kaydetti. 
     Çiçek, tasarının amacının basın özgürlüğünü ve bu özgürlüğün kullanımını yeni baştan değerlendirmek olduğunu belirterek, bugün imzaya açılan tasarının kısa sürede imzaları tamamlanarak TBMM'ye gönderileceğini söyledi. Çiçek, tasarının muhtemelen yerel seçimlerin ardından TBMM Genel Kurulu'nda görüşüleceğini belirtti. 
     
     ANAYASA DEĞİŞİKLİĞİ 
     Bakanlar Kurulu toplantısında AB ile ilgili olarak Ulusal Program'ın neresinde bulunulduğuna ilişkin olarak AB Genel Sekreterliği tarafından sunulan raporların değerlendirildiğini dile getiren Çiçek, şunları söyledi 
     ''Bu konuda önemli adımlar attığımızı zaten herkes biliyor. Ancak, daha atmamız gereken adımlar olduğunun farkındayız. Ama kamuoyunun da bir şeyin farkında olması gerekiyor ki, bundan sonra yasal düzenlemeleri yapabilmek, bir anayasa değişikliğine büyük ölçüde ihtiyaç gösteriyor. Daha önce yaptığımız düzenlemeler, uyum paketleri büyük ölçüde anayasa değişikliği gerektirmeyen bir kanunda, birden fazla kanunda değişiklik yapan adımlardı. Ama bundan sonraki düzenlemelerde gerçekten uyum konusunda köklü adımları atabilmemiz anayasa değişikliğini zaruri kılıyor. Anayasa değişikliği bugün toplumsal bir ihtiyaç haline gelmiştir. 
     Toplumun büyük kesimlerinden değişik anayasal kurumlarımızdan artık bugünkü anayasa hükümlerinin ihtiyacı karşılamadığı, mutlaka yeni bir düzenlemenin yapılması gerektiği hep ifade edilmiştir. Umut ediyorum ki mahalli idare seçimlerini takiben bir anayasa değişikliği ülkenin gündemine gelir.'' 
     
     ''GÖREV TBMM'NİN'' 
     Bu değişiklik yapılmadan mevzuattaki uyum açısından yapılabilecek çalışmaların sınırlı olacağını ifade eden Çiçek, vakit geçirmeden bir anayasa değişikliğinin Türkiye'nin gündemine gelmesi gerektiğini kaydetti. 
     Anayasa değişikliğinin bir hükümet meselesi değil, esas itibariyle parlamentonun görevi olduğunu dile getiren Çiçek, ''Ümit ediyorum ki, dile getirmeye çalıştığımız bu ihtiyacı meclisimiz dikkate alır, bu değişikliği meclis gündemine getirmiş olur'' dedi. 
     Bakan Çiçek, bugün Türk futbol takımlarının hem Türkiye'de hem ülke dışında önemli maçlarının olduğunu da anımsatarak, bütün Türk takımlarına başarılar diledi. 
     
</TEXT>
</DOC>
