<DOC>
<DOCNO> 235944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/29/son/sonspo28.html </URL>
<DATE> 2004/04/29/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Ersun Yanal, ilk sınavında otoritelerden geçer not aldı... 
</HEADLINE>
<TEXT>

     Şenol Güneş'in yerine A Milli Futbol Takımı'nın başına getirilen Milli Takımlar Teknik Direktörü Ersun Yanal, ay-yıldızlı ekibin başında çıktığı ilk sınavda otoritelerden geçer not aldı. 
     Türk Milli Takımı, özel maçta deplasmanda Belçika'yı 3-2 yenerken, millilerin sergilediği oyun ve aldığı galibiyet, 2006 Dünya Kupası elemeleri öncesi umut verdi. 
     Futbol Federasyonu Başkanı Haluk Ulusoy, galibiyet nedeniyle teknik heyet ve futbolcuları kutlayarak, ''Ersun Yanal ile futbolcular arasında pozitif elektriklenme var. Bu da başarıyı getirecektir'' dedi. 
     Milli takımın ortaya koyduğu performansı öven Ulusoy, özellikle hazırlık maçlarında son dönemde alınan başarısız sonuçların ardından elde edilen bu galibiyet ve sergilenen oyundan dolayı duyduğu memnuniyeti dile getirdi. 
     
     ÖZDEMİR ''BÖYLE BİR HEYECANLA BAŞLAMAK ÇOK GÜZEL'' 

     Futbol Federasyonu Milli Takımlar Sorumlusu Selami Özdemir de A Milli Futbol Takımı'nda yeni bir dönemin başladığını vurgulayarak, ilerisi için umut dolu mesajlar verdi. 
     Özdemir, AA muhabirine yaptığı açıklamada, Belçika maçı sonrası oluşan ortamın güzelliğinden bahsederek, ''Öncelikle böyle bir heyecanla başlamak çok güzel bir şey. Türk futbolunda bir taşın üzerine bir taş daha ekleniyor. Milli takım ilerisi için çok büyük umut verdi'' dedi. 
     Milli takımın bünyesinde zaten çok yetenekli gençlerin bulunduğunu belirten Özdemir, şöyle devam etti 
     ''Yeniden sitemimiz geri dönüyor. Koşan, rakibi bozan, pres yapan, bol gol pozisyonuna giren bir milli takım yaratılıyor. Ancak bunun devamını getirmek lazım. Ümit ediyorum, yeni teknik ekip, bu genç oyuncu kadrosuyla çok güzel işler yapacak. Bana göre takımda genç ve yaşlı oyuncuların entegrasyonu da sağlanmış oldu. Bu milli takım çok yakında hedefine ulaşacaktır.'' Ersun Yanal'ın, Türkiye'nin son dönemde yetiştirdiği değerlerden birisi olduğunu ifade eden Selami Özdemir, ''Bilim ile futbolu birarada götüren, dünyada futbolda en ileri giden ülkelerdeki metotları uygulayan bir teknik adam. Görev yaptığı kulüplerde, kendisine sağlanan olanaklar ölçüsünde başarılı oldu. İnanıyorum ki, Türk Milli Takımı'nın kendisine sağlayacağı imkanlarla, başarı çıtasını çok daha yükseltecektir'' diye konuştu. 
     
     ÇOBANOĞLU ''GÜVEN VERİCİ BAŞLANGIÇ'' 

     A Milli Futbol Takımı Menajeri Can Çobanoğlu da milli takımın Belçika karşısında sergilediği oyunla kalitesini ortaya koyduğunu söyledi. 
     Çobanoğlu, AA muhabirine yaptığı açıklamada, ortaya konan oyun ve alınan galibiyetin Ersun Yanal yönetimindeki yeni dönemin başlangıcında güven verici olduğunu belirterek, şunları kaydetti 
     ''Ancak Türk Milli Takımı, kapasitesinin henüz yüzde 50'sini oynamakta. Ersun hocayla birlikte elimizdeki oyuncu kalitesi, Türkiye'ye zevk verecek ve iyi sonuçlar alacak kapasitededir. En önemlisi de takım birlikteliği ve takım içi sevgi, önümüzdeki dönemin en büyük silahı olacaktır.'' 
     
     GALİBİYET HASRETİ BİTTİ 

     A Milli Futbol Takımı, Ersun Yanal'ın ilk sınavında, 6 maçlık galibiyet hasretine son verdi. 
     Yaptığı özel ve resmi son 6 maçta 4 kez berabere kalıp, 2 kez yenilen Türkiye, 3-2'lik Belçika galibiyetiyle bu hasreti dindirdi. 
     
</TEXT>
</DOC>
