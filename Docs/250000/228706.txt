<DOC>
<DOCNO> 228706 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/05/son/sonspo10.html </URL>
<DATE> 2004/04/05/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Beşiktaş, istikrarı yakaladı 
</HEADLINE>
<TEXT>

     Ligde ezeli rakibi Galatasaray'ı 2-1 yenerek, şampiyonluk iddiasını sürdüren Beşiktaş, aldığı bu galibiyetle istikrarı da yakaladı. 
     İkinci yarıya kötü bir başlangıç yapan ve üst üste 2 galibiyet göremeyen siyah-beyazlı takım, geçen haftaki Gaziantepspor galibiyetinin ardından derbi maçta da Galatasaray'ı yenerek, bu yarıda üst üste 2 galibiyet alma başarısı gösterdi. 
     Beşiktaş, ikinci yarının ilk haftasında kendi sahasında olaylı bir maç sonrası Samsunspor'a hükmen yenilirken, 2. maçında Bursaspor'u yendi. Ancak ''Kara kartallar'', bir sonraki hafta Ankaragücü ile 1-1 berabere kalarak, inişli çıkışlı grafik çizmeye başladı. 
     Siyah-beyazlı ekip, 21. haftada Denizlispor'u kendi sahasında yenerken, bundan sonraki haftalarda üst üste 3 karşılaşmada Malatyaspor ile 0-0 berabere kalıp, İstanbulspor'a 2-1 ve Trabzonspor da 3-0 mağlup olarak, puan veya puanlar yitirdi. 
     Ligin 25. haftasında BJK İnönü Stadı'nda Elazığspor'u 5-3 yenen Beşiktaş, 26. haftada deplasmanda Diyarbakırspor'a 3-1 yenilerek, yine istikrardan uzak bir performans ortaya koydu. 
     
     SON 2 HAFTADA İSTİKRAR VAR 
     Beşiktaş, son 2 maçında 2 galibiyet alarak, uzun bir aradan sonra istikrar yakaladı. 
     Ligde 9 hafta içinde üst üste 2 galibiyeti bir arada göremeyen siyah-beyazlı takım, geçen hafta Gaziantepspor'u yendikten sonra bu hafta da Galatasaray'ı mağlup ederek, bu mutluluğu yaşadı. 
     Beşiktaş, son olarak ligin ilk yarısında son 3 haftada üst üste 3 karşılaşmayı da kazanarak, başarılı bir görüntü ortaya koymuştu. 
     
</TEXT>
</DOC>
