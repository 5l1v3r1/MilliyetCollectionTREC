<DOC>
<DOCNO> 225782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/26/son/sondun40.html </URL>
<DATE> 2004/03/26/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Talat, 4. Annan Planı'nın yarın sunulmasını beklemiyor 
</HEADLINE>
<TEXT>

     İsviçre'de devam eden Kıbrıs görüşmelerinde KKTC heyetine başkanlık eden Başbakan Mehmet Ali Talat, Annan planının 4. versiyonunun yarın sunulacağına dair ellerinde bilgi olmadığını söyledi. 
     ''Böyle bir bilgi bizde yok, beklentimiz de yok'' diyen Talat, BM'nin dün akşam taraflara bağlayıcı belge sunduğuna ilişkin haberleri de yalanladı. 
     Türk Ajansı-Kıbrıs'a TAK telefonla açıklama yapan Başbakan Talat, ''Annan planının 4. versiyonunun yarın İsviçre'de taraflara sunulacağına'' ilişkin haberlerle ilgili olarak, ''Bu haberler nereden çıkıyor anlamadım. Sürekli spekülasyon yapılıyor. Bizde böyle bir bilgi yok ve bu yönde beklentimiz de yok'' dedi. 
     ''BM'nin dün akşam taraflara bağlayıcı hükümler içeren bir belge sunduğuna'' ilişkin haberleri de ''spekülatif'' olarak niteleyen Talat, ''Yüzlerce belge sunuldu, kağıtlar gidip geliyor, sürekli öneriler var, birçok konu görüşülüyor ama şu ana kadar bağlayıcı hiçbir belge sunulmadı'' diye konuştu. 
     İsviçre'de, beklentilerinin aksine dörtlü olarak masaya oturamadıklarını, ancak yemeklerde tarafların bir araya geldiğini söyleyen Talat, BM Genel Sekreteri'nin Kıbrıs Özel Temsilcisi Alvaro de Soto yanında, İsviçre'de bulunan ABD Dışişleri Bakanlığı Kıbrıs Özel Koordinatörü Thomas Weston, İngiltere'nin Güney Kıbrıs Yüksek Komiseri Lyn Parker ve diğer yabancı diplomatlar aracılığıyla yoğun mekik diplomasisi yapıldığını bildirdi. 
     
     DENKTAŞ'A SÜREKLİ BİLGİ VERİLİYOR 

     Müzakereler hakkında heyet üyelerinin Cumhurbaşkanı Rauf Denktaş'a sürekli telefonla bilgi verdiğini, bugün saat 11.00 sıralarında da kendisinin Cumhurbaşkanı Denktaş'la telefon görüşmesi yaptığını anlatan Talat, bir soru üzerine, ''Sayın Cumhurbaşkanı'nın buraya geleceği konusunda bir bilgimiz yok'' dedi. 

     
</TEXT>
</DOC>
