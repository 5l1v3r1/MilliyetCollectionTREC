<DOC>
<DOCNO> 209324 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/17/son/sontur15.html </URL>
<DATE> 2004/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Suudi Arabistan ile ticaret hacmimizi artıracağız 
</HEADLINE>
<TEXT>

     Başbakan Recep Tayyip Erdoğan, ''İlişkilerimizin olumlu seyrettiği Suudi Arabistan ile yaklaşık 1.5 milyar dolar düzeyinde olan ticaret hacmimizi, en kısa zamanda artırabileceğimiz kanaatindeyim'' dedi. 
     Suudi Arabistan'a hareketinden önce İstanbul Atatürk Havalimanı Devlet Konukevi'nde basın açıklaması yapan Başbakan Erdoğan, ''5. Cidde Ekonomik Forumu''na ''baş konuşmacı'' olarak katıldığını belirterek, forumun da kısa zamanda dünyanın önde gelen ekonomistleri ve fikir adamlarını biraraya toplama başarısını gösterdiğini söyledi. 
     Mekke Valisi Prens Abdülmecid Bin Abdülaziz'in himayesinde düzenlenen foruma binin üzerinde işadamı, üst düzey devlet adamı ve bilim adamının katılacağını ifade eden Erdoğan, forumda, Türk ekonomisini ve ekonomide kısa sürede kaydedilen gelişmeleri anlatacağını bildirdi. 
     Başbakan Erdoğan, foruma, Kazakistan Devlet Başkanı Nursultan Nazarbayev, Malezya eski Başbakanı Mahathir Muhammed, Ürdün Kraliçesi Rania, ABD eski Başkanı Bill Clinton, Lübnan Başbakanı Refik Hariri ve çeşitli ülkelerin maliye bakanları ile Dünya Ticaret Örgütü direktörünün de katılacağını kaydetti. 
     Forum vesilesiyle Suudi Arabistan yetkilileriyle ikili görüşmeler gerçekleştireceğini anlatan Erdoğan, sözlerini şöyle sürdürdü 
     ''İlişkilerimizin olumlu seyrettiği Suudi Arabistan ile yaklaşık 1.5 milyar dolar düzeyinde olan ticaret hacmimizi, en kısa zamanda artırabileceğimiz kanaatindeyim. Suudi Arabistan'a yaptığımız 700 milyon dolarlık ihracatımız, toplam 48 milyar dolar tutarındaki 2003 ihracatımız içinde yaklaşık yüzde 1.5'luk bir paya sahip bulunmaktadır. Bu rakamların yeterli olmadığını ve artırılması amacıyla iş adamlarımıza önemli görevler düştüğü inancını taşıyorum. Forumun, Türkiye ve katılımcılara yeni ufuklar açacağına inanıyorum.'' Erdoğan, Suudi Arabistan ziyaretine çok sayıda işadamının katıldığını da hatırlatarak, ''İş adamlarımız bu fırsatı değerlendirerek, Türk-Suudi İş Konseyi bünyesinde muhatapları ile biraraya geleceklerdir. Suudi Arabistan'da 100 bin vatandaşımız yaşamakta ve her yıl 200 bin vatandaşımız hac ve umre için bu ülkeyi ziyaret etmektedir'' dedi. 
     Başbakan Erdoğan, ziyareti sırasında, Türk çocuklarına eğitim vermek üzere Cidde'de açılan Uluslararası Türk Okulu'nu da ziyaret edeceğini kaydetti. 
     
     SORULARI YANITLADI 
     Daha sonra basın mensuplarının sorularını yanıtlayan Başbakan Recep Tayyip Erdoğan, ''Suudi Arabistan'da, Türkiye'ye yönelik hac kotasının artırılması için görüşmeler yapıp yapmayacağına'' ilişkin soruya şu karşılığı verdi 
     ''Gazetelerdeki bazı haberleri biz de okuyoruz. Bizimle ilgili çıkan haberler tamamıyla spekülasyondur. Bizim bu konuda hiçbir turizm acentesine verilmiş sözümüz, vaadimiz yoktur. Bildiğiniz gibi Türkiye'ye ayrılan kontenjan 70 bindi. Bu kontenjan, Dışişleri Bakanı ve Başbakan Yardımcısı Sayın Abdullah Gül'ün gayretleriyle, hizmetliler dahil olmak üzere 113 bine çıkarılmıştır. Ama bu bir kere görüşülerek, kontenjan artırımı sağlandı. Bundan sonra bir başka ricaya girmek, tekrar bu tür görüşmeleri yapmak, diplomasi açısından da, Türkiye'nin dış itibarı açısından da yanlıştır. Kaldı ki, süre iyice daralmıştır. Bu tür görüşmeleri bu saatten sonra yanlış buluyoruz. Hac kontenjanı konusu gündemimizde yoktur.'' Erdoğan, ''Suudi Arabistan'da gümrüklerde bazı sıkıntılar yaşandığının'' söylenmesi üzerine de, ''Türkiye-Suudi Arabistan Karma Ekonomik Komisyonu toplantısı çerçevesinde bu tür konuların ele alınacağını'' bildirdi. 
     Başbakan Erdoğan, basın açıklamasının ardından THY'ye ait özel uçakla Suudi Arabistan'a hareket etti. Erdoğan'ı uğurlayanlar arasında Başbakanlık Müsteşarı Ömer Dinçer, AK Parti İstanbul İl Başkanı Mehmet Müezzinoğlu ile İstanbul Emniyet Müdürü Celalettin Cerrah da yer aldı. 
     
</TEXT>
</DOC>
