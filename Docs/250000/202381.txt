<DOC>
<DOCNO> 202381 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/16/spor/spo03.html </URL>
<DATE> 2003/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Sahası da kapandı 
</HEADLINE>
<TEXT>

   PFDK, İstanbul maçında sahaya atılan çakı yüzünden Aslan'a ceza kesti. Telekom ile oynanacak kupa sınavı Bursa'ya alındı 
      
   2.5 milyar lira 
   PROFESYONEL Futbol Disiplin Kurulu, İstanbulspor maçında sahaya atılan çakı ve tehlikeli maddeler yüzünden Galatasaray'ın sahasını bir maç kapattı, 2.5 milyar lira da para cezası verilmesini kararlaştırdı. Futbol Federasyonu da Sarı - Kırmızılı takımın sahasında oynayacağı ilk resmi müsabaka olan Türk Telekom Türkiye Kupası maçını Bursa'ya aldı. 
   
   Sakatlar can sıktı 
   CİM - BOM, Telekom maçının hazırlıklarına ise dün başladı. Sabah yapılan antrenmana sakatlıkları bulunan Hakan Şükür, Bülent Korkmaz, Ergün Penbe, Abdullah ve grip olan Cihan katılamadı. Sol ayak bileğinde ödem bulunan Hakan Şükür'ün forma giymesinin zor olduğu açıklandı. Bülent, Ergün ve Abdullah'ın durumları ise bugün netlik kazanacak. 
   
   Kimlik kontrolü    GEÇTİĞİMİZ hafta Florya Metin Oktay Tesisleri'nden çıkarılan Hürriyet, Sabah, Fotomaç ve Fanatik gazetesi muhabirleri dün sabah yapılan antrenmana da alınmadılar. Teknik Direktör Fatih Terim'in emri ile tesislere giriş kapısında, güvenlik görevlileri tarafından tek tek kontrol edilen ve kimlikleri sorulan gazetecilerden "cezalı olmayanlar" içeriye girebildi. 
   
   Tazminat hesabı    ERHAN TELLİ 

   GALATASARAYLI yöneticiler, Fatih Terim'in isteğiyle devre arasında gönderilmesi düşünülen yerli ve yabancı oyuncuların tazminatlarını hesaplamaya başladı. Yöneticilerin yerli oyuncularla maç başına anlaşma yaptıkları için sıkıntı çekmeyecekleri, ancak Frank De Boer, Lukunku ve Batista gibi yabancıların sözleşmelerinde ağır şartların yeraldığı bildirildi. 
   FRANK de Boer ile bire bir görüşerek anlaşma zemini arayacak olan Sarı - Kırmızılılar'ın Hollandalı oyuncu ile karşılıklı anlaşarak sözleşmesini fesh etmeye çalışacakları ve belirli bir tazminat karşılığında bu oyuncuyu serbest bırakacakları öğrenildi. Lukunku'ya kulüp arayan Galatasaray'ın Batista'yı da takasta kullanmayı planladığı belirtildi. 
   
   Bu sese kulak verin    "Galatasaray kadrosu o kadar kötü değil. Futbolcular, Terim'i resmen gönderecekler. Olay futbolcularla Terim arasında bir kavgaya dönüştü. Her hafta operasyon, neşter laflarının da sebebi bu olsa gerek." 
   MEHMET ÇIRAK 
   
   "Masaldaki gibi, imparatorun çıplak olduğunu görenler susuyordu. Ama çırılçıplak olduğunu görüp de, susacak kimse kalmış mıdır " 
   ŞENOL ŞİMŞEK 
   
   "Testi kırıldıktan sonra ağıt döken, akıl veren çok olur. Maksat bunu kırılmadan görmek. Bugünleri geçen seneden gören ve ligin ilk maçında bu sene olacakları kestirenlere ayıp oluyor." 
   CENGİZ AKGÜN 
   
   "FT'nin kendisine İtalya 3. Ligi'nden bir kulüp zamanı geldi, geçiyor. Benim önerim Pisa. Hem ünlü, hem Floransa'ya yakın." 
   EMRE MARCELLİ 
   
   "Sayın Terim lütfen artık o bulunduğun tribünden saha kenarına bir daha inme. Galatasaraylı olarak zaten çoğumuzun kalbindesin. Lütfen sonunda bizleri de oradan indirtmeye sebep olmayın. 
   "AYLAN İZMİRLİ 
   
   "Aslında Terim, eğer kulübe bu iki sezona yakın bir zamanda verdiği mali zararlar sonunda hala teknik direktör olarak kalmak istiyorsa, artık söylenecek tek bir söz vardır şaka ama ordu göreve derim." 
   KORCAN KORAY 
   
   
</TEXT>
</DOC>
