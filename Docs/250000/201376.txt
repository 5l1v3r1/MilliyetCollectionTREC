<DOC>
<DOCNO> 201376 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/11/son/soneko26.html </URL>
<DATE> 2003/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizbank Baş Ekonomisti Ekonomik gelişmeler umut verici 
</HEADLINE>
<TEXT>

     Denizbank Baş Ekonomisti Saruhan Özel, son dönemde yaşanan terör olaylarına rağmen ekonomide işlerin yolunda gittiğini ve gelişmelerin umut verici olduğunu söyledi. 
     Özel, Balıkesir Sanayici ve İşadamları Derneği BASİAD tarafından ''Türk Girişimcilik Haftası'' nedeniyle düzenlenen toplantıda, Türk ekonomisinin mevcut durumu ve geleceği konusundaki görüşlerini işadamlarıyla paylaştı. 
     Son dönemde yaşanan terör olaylarının ekonomiyi olumsuz etkilemediğine işaret eden Özel, ekonominin olumlu seyrini devam ettirdiğini ve bunun güven ortamının devamı bakımından son derece önemli olduğunu belirtti. Özel, ''Ekonomi doğru yolda, gelişmeler umut verici'' derken, 2004 yılının ilk yarısının, ekonominin uzun vadeli geleceği açısından kritik öneme sahip olduğunu vurguladı. 
     Kasım ayı enflasyon rakamlarının, beklentiler doğrultusunda oldukça düşük çıkmasının da ekonomideki olumlu havanın devam ettiğini gösterdiğini anlatan Özel, bu yılki büyümenin yüzde 5, tüketici fiyat artışının ise yüzde 20'nin altında gerçekleşmesini beklediğini ifade etti. Özel, bütçe politikasında IMF'ye verilen taahhütlerin yerine getirileceğini kaydederek, şunları söyledi 
     ''Cari denge açığı, iki revizyon sonrasındaki resmi beklenti olan 7.5 milyar doların biraz üzerine çıkabilir. Kurların sakin seyrini sürdüreceğini, nominal kamu borçlanma faizlerinin yıllık bileşik yüzde 30 civarında kalacağını ve kamu iç borç stoğunun 200 milyar doları geçmeyeceğini düşünüyorum.'' Özel, reformlar konusunda hükümetin başarılı bir icraat ortaya koyduğunu, yeni İş Kanunu, Sosyal Sigorta Sistemi'ndeki değişiklikler, ''vergi barışı'', İcra İflas Yasası gibi yeni yasaların yanı sıra özellikle Avrupa Birliği'ne uyum çerçevesindeki 7 yasanın sorunsuz çıkmasının çok önemli adımlar olduğunu ifade etti. ABD ve IMF ile uyumlu bir politika izlenmesinin, ekonomiye olan güveni artırdığını belirten Dr. Özel, ''Ancak hükümet özelleştirme konusunda aynı başarıyı gösteremedi'' yorumunda bulundu. 
     Balıkesirli yatırımcıların sorularını da yanıtlayan Saruhan Özel, sanayicilere, yatırımlarını yönlendirirken, doğru bilgilere dayalı öngörülere önem vermelerini, sonuçları göze alınamayacak riskli yatırımlardan uzak durmalarını önerdi. 
     
</TEXT>
</DOC>
