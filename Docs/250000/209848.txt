<DOC>
<DOCNO> 209848 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/20/son/sondun01.html </URL>
<DATE> 2004/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
New York 7 bin 200 kamerayla gözetleniyor... 
</HEADLINE>
<TEXT>

     New York kentinin en az 7200 kamerayla gözetlendiği ve kentteki kameraların sayısının giderek arttığı ortaya çıktı. 
     New Yorklu sivil toplum örgütlerinin yürüttüğü bir araştırma, kentteki gözetleme ve güvenlik kameralarının sayısının 5 yılda 3 kat arttığını gösterdi. 
     Sivil haklar savunucusu Bill Brown, 1996'dan bu yana New York'taki kameraları incelemeye aldığını belirterek, New York Sivil Özgürlükler Birliği'nin 1999'da tespit ettiği 2397 kameranın sayısının 3'e katlandığını kaydetti. 
     Özellikle Manhattan bölgesinde güvenlik ve gözetleme kameralarının sayısında artış olduğunu söyleyen Brown, bunları fark etmenin çok zor olduğunu, çünkü kameraların parkmetre, sokak lambası veya yeni inşa edilen bir binada duvar süslemesinin içine gizlendiğini anlattı. 
     Akademisyen Brown, ancak New York'taki tüm kameraların Londra'da olduğu gibi tek bir merkeze bağlı olmadıklarını belirterek, sokaklardaki kameraların büyük bölümünün özel kişi ve kuruluşlara ait olduğunu kaydetti. 
     Brown tarafından hazırlanan haritada, New York'taki gizli kameraların yerleri ayrıntılarıyla gösteriliyor. Bu konudaki araştırması yurtdışında da bilinen Brown'ın İngiltere, Avusturya ve Almanya'daki sivil toplum kuruluşlarından davet aldığı ve kentlerdeki gizli kameraların yerlerini gösteren haritalar hazırlamasının istendiği belirtiliyor. 
     
</TEXT>
</DOC>
