<DOC>
<DOCNO> 230669 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/12/son/sonsiy15.html </URL>
<DATE> 2004/04/12/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Erdoğan "Kıbrıs'ı Japonya'dan konuşmam" 
</HEADLINE>
<TEXT>

     Başbakan Recep Tayyip Erdoğan, Kıbrıs'ı Japonya'dan konuşmayacağını ifade ederek, ''Şu anda Abdullah Bey orkestrayı orada yönetiyor'' dedi. 
     Başbakan Erdoğan, Japonya Başbakanı Junichiro Koizumi ile yaptığı görüşmenin ardından ikamet ettiği New Otani otelinde, günboyu yaptığı temaslar hakkında gazetecilerle sohbet etti. 
     Tokyo'daki temasları çerçevesinde yerel saatle bu sabah Prens Tomohito Mikasa ile görüştüğünü ifade eden Erdoğan, prensin Türkiye'ye farklı bir sevgi beslediğini dile getirdi. Erdoğan, prensin bu sevgiyi tırnaklarına yaptırdığı Türk bayrağı ile ifade ettiğini gördüğünü ve bundan memnuniyet duyduğunu söyledi. 
     Daha sonra Mitsubishi firması Başkanı Kojima ile biraraya geldiğini kaydeden Erdoğan, tüpgeçit, köprü, gıda, gemi inşaatı gibi konularda neler yapılabileceğini ele aldıklarını belirtti. 
     Japonya İmparatoru Akihito Mikasa ile de görüştüğünü anımsatan Erdoğan, imparatora Türkiye'ye olan ilgisinden dolayı teşekkür ettiğini dile getirdi. 
     Itochu Şirketi Başkanı Niwa ile de biraraya geldiğini kaydeden Erdoğan, bu firmanın Türkiye'de mevcut yatırımlarının bulunduğunu, bunları farklı yatırımlara taşımanın gayretinde olduklarını ifade etti. 
     Erdoğan, Ihı şirketi Başkanı Mototsugu Ito ile görüştükten sonra Başbakan Koizumi ile yaptığı toplantı hakkında bilgi verdi. 
     Dolu dolu bir görüşme yaparak iki ülke ilişkilerini ele aldıklarını belirten Başbakan Erdoğan, ekonomik, kültürel ve ticari ilişkileri geliştirmek istediklerini kaydetti. İki ülke arasındaki ticaret açığını gidermenin yollarını arayacaklarını belirten Erdoğan, Ortadoğu ve bölgesel sorunların da konuşulduğunu söyledi. Irak meselesi ve terör başlıklarını da ele aldıklarını kaydeden Erdoğan, Japonya'nın Türkiye'ye karşı çok farklı bir muhabbetinin olduğunu ifade etti. 
     
     IRAK'TAKİ JAPON REHİNELER 
     Koizumi'yi Türkiye'ye davet ettiğini bildiren Erdoğan, Irak'ta rehin alınan 3 Japon vatandaşının durumunu da görüştüklerini söyledi. Japon rehinelerin 24 saat içinde serbest bırakılacağının açıklanmasına rağmen henüz böyle bir gelişme olmadığını kaydeden Erdoğan, 1985'te İran'da kaçırılan Japonlar'ın kurtarılarak Türk Hava Yolları ile Japonya'ya getirilmesi konusunu Japon tarafının hatırlattığını ve öve öve bitiremediğini anlattı. 
     Bu olayın Japonya'da belgesel konusu yapıldığını belirten Erdoğan, Japonlar'ın bunun TRT'de yayınlanması dileğini kendisine ilettiğini söyledi. Erdoğan, rehineler konusunda Türkiye'nin elinden geleni yapmaya hazır olduğunu belirtti. 
     Bir gazetecinin Japon rehineler konusunda Türkiye'nin devreye girip girmeyeceği sorusuna karşılık Erdoğan, ''İstihbari noktada yardımcı oluruz. İstihbarat örgütümüzde bilgiler olduğu anda bunu aktarırız'' dedi. 
     Türkiye'nin ''bu konuda arabulucu olup olmayacağı'' sorusu üzerine de Erdoğan, karşıda muhatap alınacak bir devletin bulunmadığını, 3 Japon'un kim tarafından rehin alındığının bilinmediğini kaydetti. 
     Erdoğan, bir başka soruyu yanıtlarken de Başbakan Koizumi'nin önceden Japon halkının yüzde 70'inin Türkiye'nin Irak'a asker gönderilmesine kaşı çıktığını, ancak bugün bunun tersine dönerek, halkın yüzde 70'inin Türk askerinin bölgeye gönderilmesinden yana olduğunu söylediğini bildirdi. Erdoğan, ''Türkiye Irak sorununun çözümünde nasıl bir rol oynar '' sorusunu yanıtlarken, Irak'ta şu anda bir muhatabın bulunmadığını ifade etti. 
     Bu işi birinci derecede çözmesi gerekenin ABD olduğunu ifade eden Erdoğan, 2'si gazeteci 3 Japon'un rehin alınmasını doğru bulmadığını kaydetti. 
     
     KIBRIS 
     Kıbrıs ile ilgili soruları yanıtlamak istemeyen Erdoğan, ''Kıbrıs'ı buradan konuşmam. Kollektif akıl önemli. Şu anda Abdullah Bey orkestrayı orada yönetiyor'' diye konuştu. Ülkenin tek meselesinin bu olmadığını ifade eden Erdoğan, tekelci bir anlayışla işlerin yürüyemeyeceğini, sistemi oturtmanın önemli olduğunu kaydetti. 
     Bu konunun dışında Irak ve ekonomi gibi konuların da öncelikler arasında yer aldığını anlatan Başbakan Erdoğan, herşeyden el etek çekilemeyeceğini belirtti. Erdoğan, ''Bireye tamamen bağlı değil. Oturtulmuş bir sistemle, -tek aktör olmamalı- aktörler olmalı'' diye konuştu. 
     
     ''GELİŞMİŞLİK EĞİTİMLE YAKALANMALI'' 
     Bir gazetecinin Japonya'nın son derece gelişmiş bir ülke olduğunu ifade etmesi üzerine Erdoğan, bu gelişmişliğin eğitimle ilgisi bulunduğunu ifade etti. Bu gelişmişliği Türkiye'nin de eğitimle yakalaması gerektiğini ifade eden Erdoğan, kaliteli bir eğitim seviyesinin yakalanması durumunda sorunların aşılmış olacağını kaydetti. 
     İlk defa bütçeden eğitime ayrılan payın savunmaya ayrılanın üzerine çıktığını kaydeden Erdoğan, ''Ülkemizi bir baştan diğer bir başa kaliteli eğitim veren okullarla donatmak istiyoruz'' dedi. 
     ''Niçin dil öğretemiyoruz, niçin üniversiteye hazırlık kurslarına gidiliyor '' diye soran Erdoğan, bunların hepsinin aşılması gerektiğini ifade ederek, eğitimde kaliteyi yakalama yönünde 30 kişilik ve bilgisayarla donatılmış sınıflar yapmayı hedeflediklerini kaydetti. 
     
</TEXT>
</DOC>
