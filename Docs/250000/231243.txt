<DOC>
<DOCNO> 231243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/son/sondun34.html </URL>
<DATE> 2004/04/14/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Katzav, bana suikast ihtimali var, yan yana durmayalım deyince... 
</HEADLINE>
<TEXT>

     Macaristan'a ziyarette bulunan İsrail Cumhurbaşkanı Moşe Katzav'a karşı dün ortaya çıkan suikast girişimi bugün de Macar gündemini meşgul etti. 
     Macar İçişleri Bakanlığı yetkilileri, Macar istihbarat servisinin isteği üzerine dün sabah gözaltına alınan Filistin kökenli Macar vatandaşının İsrail Cumhurbaşkanı ile hiçbir alakası olmadığını, ancak dünyanın ileri gelen haber ajanslarının Macaristan'da görev yapan muhabirlerinin ''olayı saptırarak'' verdiklerini söylediler. 
     Daha sonra yapılan açıklamada ise 42 yaşındaki diş hekimi Salih Taysir'in Kasım 2003'de Budapeşte'de bir sinagogu bombalamak için Suriye vatandaşı iki kişiden bomba yapım malzemesi istediği, bu iki kişinin ise başka suçlardan dolayı gözaltında olduğu kaydedildi. 
     Macaristan'a üç günlük resmi ziyaret için gelen Katzav'a suikast yapılacağı söylentisi nedeniyle dünya basını gözünü Budapeşte'ye çevirdi. 
     Katzav, Macaristan Cumhurbaşkanı Ferenc Madl'a şaka yollu kendisiyle yan yana gelmemesini, en az üç metre uzakta durmasını, kendisine yapılacak bir suikast girişiminde başkalarına zarar gelmemesini istediğini söyledi. 
     
     ARAFAT 
     Katzav, başkent Budapeşte'de gazetecilere açıklamasında, İsrail'in Filistin Devlet Başkanı Yaser Arafat'ı öldürme planı olmadığını belirterek, ''Bununla birlikte Arafat'ın barışa en büyük engellerden biri olmaya devam ettiğini düşünüyoruz. Çünkü Arafat manevi olarak terörizmi destekliyor'' dedi. 
     İsrail Başbakanı Ariel Şaron, Arafat'a yönelik tehditlerini son günlerde bir kez daha yinelemiş ve ''Yahudileri ya da İsrail vatandaşlarını öldürenler ya da öldürmeye özendirenler, ölmeyi hak eder. Arafat'ın yıllardır birçok Yahudinin ölümünden sorumlu olduğu bilinmektedir'' demişti. 
     
</TEXT>
</DOC>
