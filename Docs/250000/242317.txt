<DOC>
<DOCNO> 242317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/24/son/sondun25.html </URL>
<DATE> 2004/05/24/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
'Kraliyet Düğünü' krize neden oldu 
</HEADLINE>
<TEXT>

     İran Dışişleri Bakanı Kemal Harrazi'nin, geçen cumartesi Madrid'de yapılan kraliyet düğününe eski İran şahının ailesinin davet edilmesini protesto etmek için, bugün İspanyol Dışişleri Bakanı Miguel Angel Moratinos ile yapacağı görüşmeyi iptal ettiği ortaya çıktı. 
     İspanya Veliaht Prensi Felipe ile Letizia Ortiz'in düğün törenine, Mısır'da sürgünde ölen eski İran şahının karısı Farah Diba ve oğlu Rıza Pehlevi'nin davet edilmesi, İran ve İspanya arasında diplomatik krize yol açtı. 
     İspanyol diplomatik kaynaklardan basına sızan bilgilerde, bugün Madrid'e gelip Moratinos ile görüşmesi öngürülen Harrazi'nin, İspanyol kraliyet ailesinin takındığı tutumu protesto etme düşüncesiyle bu programını iptal ettiği kaydedildi. 
     Moratinos ve Harrazi'nin iptal edilen toplantısında, Irak'taki savaş ve bunun bölge ülkelerine etkisiyle Ortadoğu sorununun konuşulmasının öngörüldüğünü söyleyen yetkililer, iki ülke dışişleri bakanlarının gelecekte, başka bir yerde görüşebileceklerini ifade ettiler. 
     İran yönetimi, son İran Şahı Muhammed Rıza'nın eşi Farah Diba ve oğlu Rıza Pehlevi'nin İspanya'da yapılan düğüne davet edilmesini protesto etmişti. 
     Dışişleri Bakanlığı sözcüsü Hamid Rıza Asefi, ''İran halkının tanımadığı kişilerin davet edilmesi uygun bir davranış değildir. Bu kişilerin İran halkı arasında yeri yoktur. İspanya hükümeti sonuçta bu iki misafirin bu tür törenlerde hiç kimseyi temsil etmediğinin farkına varacaktır'' demişti. 
     Son İran Şahı Muhammed Rıza Pehlevi, 1979 yılındaki İran İslam Devrimi'nden önce İran'ı terk etmiş ve bir yıl sonra Mısır'da sürgünde ölmüştü. 
     
</TEXT>
</DOC>
