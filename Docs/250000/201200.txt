<DOC>
<DOCNO> 201200 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/10/son/sonspo25.html </URL>
<DATE> 2003/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatih Akyel takımla birlikte çalıştı 
</HEADLINE>
<TEXT>

     Fenerbahçe, ligde Denizlispor ile yapacağı maçın hazırlıklarına, bir günlük iznin ardından devam etti. 
     Teknik direktör Christoph Daum yönetiminde, Samandıra Tesisleri'nde gerçekleştirilen antrenmanda, futbolcular kondisyon artırıcı, pres ve top kapma çalışmalarının ardından çift kale maç yaptı. Rahatsızlığı nedeniyle yaklaşık iki haftadır takımdan ayrı antrenman yapan Fatih, bir süre arkadaşlarıyla çalıştıktan sonra, tesislere girdi ve bir süre de burada çalıştı. A 2 Milli Takımı ile birlikte İskoçya'da bulunan Yusuf ve Ali Güneş'in katılmadığı antrenmanda Kemal de takımdan ayrı koşu yaptı. 
     Bu arada, antrenör Roland Koch, antrenmanın sonunda Mahmut, Servet ve Can'a pas ve ikili mücadeleye yönelik özel bir çalışma uyguladı. 
     Fenerbahçe, yarın Şükrü Saracoğlu Stadı'nda basına kapalı gerçekleştireceği antrenmanla Denizlispor maçı hazırlıklarını sürdürecek. 
     
</TEXT>
</DOC>
