<DOC>
<DOCNO> 230844 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/yazar/cemal.html </URL>
<DATE> 2004/04/13/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Tehlikeli oyun 
</HEADLINE>
<TEXT>

   
   Güney Kıbrıs'tan gelen haber cumartesi günü öğleden sonra bomba gibi düştü. AKEL kararını değiştirmiş, 'evet'ten 'hayır'a dönmüştü. Daha önce evet kararını 4'e karşı 10 oyla alan politbüro idi. Parti tarihinde bir ilke imza atarak bunu değiştiren ise merkez yönetim kurulu oldu. 
   AKEL, Güney Kıbrıs'ın en güçlü, en disiplinli partisi. Referandumun anahtarı da onun elinde. Şimdi, eğer referandum iki ay ertelenmezse benim oyun hayır diyor. 
   Ankara karşı çıktı. 
   Başbakan Talat da öyle. 
   Hafta sonu sıcağı sıcağına konuştuğum Türk Dışişleri'nden üst düzeyde bir yetkilinin tepkisi şöyleydi 
   "Zinhar Erteleme söz konusu olamaz. 1 Mayıs'ta kendi devletleriyle Avrupa Birliği'ne girecekler. Baştan beri bütün istedikleri bu... Bu bir oyun. Arkasında Atina da var. Bürgenstock'ta önce Yunan Dışişleri Bakanı Molivyatis istedi ertelemeyi, reddettik. Sonra Başbakan Karamanlis aynı öneriyi getirdi, yine hayır dedik. Bu oyunu en başta Birleşmiş Milletler'in görmesi ve gerilememesi lazım. Ayrıca kimin çözüm istemediği artık apaçık orta yerde değil mi Avrupa Birliği de başta yapmış olduğu hatayı anlasın, sorun çözülmese de Kıbrıs'ı içeri alıyoruz diyerek..." 
   Aynı yetkili gülerek ekledi 
   "Onur Öymen'ler de, AKEL'in karşı çıkmasıyla şimdi görsünler, Türk tarafı olarak ne kadar iyi müzakere ettiğimizi, ne kadar iyi bir anlaşma yaptığımızı..." 
   Dışişleri Bakanı Gül'ün yakın çevresinin AKEL'in kararına ilk tepkisi de olumsuzdu. Güvenilir bir kaynak şöyle diyordu pazar günü 
   "Kesinlikle kabul edilebilir bir şey değil. Bizim bugüne kadarki bütün çabamız, 1 Mayıs öncesi çözüme yönelikti. Şimdi referandum olursa, yalnız Rumlar AB'ye girmiş olacak. Referandumun ertelenmesi, Annan planının yol haritasına aykırı. Ayrıca 1 Mayıs eşiği aşıldı mı, Rumlar daha sonra çok daha fazlasını istemeye başlar. AKEL bu kararıyla Rumların maskesini aşağı indirmiş oldu. Avrupa Birliği, Batı bugüne kadar Kıbrıs'ı hep Rumların gösterdiği resme bakarak görüyordu. Bu maskenin inmesini de genellikle Denktaş'ın katı tutumu önlüyor, uzlaşmaz taraf olarak hep Türk tarafı gözüküyordu. Halbuki Rumlardı, çözümü asıl istemeyen taraf. Yeni bir devlet istemiyorlardı. Türkleri ortak olarak değil, azınlık olarak mevcut devlete yamamak istiyorlardı. Şimdi bu oyun ortaya çıktı. Ayrıca Avrupa Birliği de görsün, çözüm olmasa da Kıbrıs'ı üyeliğe kabul edeceğim demesindeki büyük hatayı..." 
   AKEL'in cumartesi günkü kararı, Ankara'da tepkiye yol açarken Kuzey Kıbrıs'ta da kafaları karıştırdı. Özellikle AKEL'den hiç böyle bir adım beklemeyen evetçi çevrelerde düş kırıklığıyla birlikte moral bozukluğu yarattı. 
   Nedeni açıktı 
   Güney'deki hayır, Kuzey'den evet çıksa bile çözümü engelliyor, Kıbrıs Türklerini AB'nin dışında bırakıyordu. Örneğin, KKTC'de Barış ve Demokrasi Hareketi Partisi kampanya sloganı olarak, "Baharda hepiniz Avrupa Birliği'ndesiniz " sözünü seçmişti. Parti lideri Mustafa Akıncı'yla hafta sonu sohbet ederken üzgündü. Kıbrıs'ın geleceği ve barış açısından AKEL'in tehlikeli bir oyun oynadığını söylüyordu. 
   Haklıydı. 
   Bu tehlikeli oyunu başta Birleşmiş Milletler olmak üzere Amerika ve Avrupa Birliği görmeli ve bir an önce harekete geçmeli. AKEL'in yarın büyük kongresi var. Evet mi, hayır mı, nihai karar burada alınacak. 
   Tekrarlamakta yarar var 
   Rumların oyunu tehlikeli. Bu bir şantaj oyunu. Bu oyun Kıbrıs'ı bölünmeye götürürken, Doğu Akdeniz'de, Ege'de barış ve istikrarı da tehlikeye atar. 
   
      
   
   
</TEXT>
</DOC>
