<DOC>
<DOCNO> 247482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/13/spor/aspo.html </URL>
<DATE> 2004/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
SABRIN SONU DÜNYA REKORU 
</HEADLINE>
<TEXT>


Atletizmin yaşayan efsanesi Gebrselassie'nin tavsiyesi ile 1999'da Türkiye'ye gelen ve ailesine para yollamak için Etiyopya'ya dönmeyen milli atlet, yüzünden Federasyon Başkanı istifa etmişti 

Murat Ağca 


Henüz 17 yaşındayken, 1999 yılında annesini, babasını ve altı kardeşini bırakıp, Etiyopya'nın kavuran bozkırından hiç tanımadığı bir ülkeye gelen asıl adıyla Hewan, bizim deyişimizle Elvan'ı, aslında Dünya rekortmenliğine "rastlantılar" taşıdı. 
Herşey, ENKA'nın Etiyopya'da çimento fabrikası yatırımı yapmaya karar vermesiyle başladı. Aynı zamanda Yönetim Kurulu üyesi olan atletizm şubesinin genel kaptanı Nejat Gül'ün girişimiyle ENKA, Etiyopya'daki atlet potansiyelini değerlendirmek için harekete geçti. Ancak araştırmalar sonunda tespit edilen atletleri, milli takımda oldukları için Etiyopyalılar vermedi. Bunun üzerine Etiyopya'nın efsane atleti Haile Gebrselassie'nin de "Çok yetenekli bu kızı alın" tavsiyesiyle Elvan Abeylegesse ile birlikte Almitu Bekele de Türkiye'ye geldi. Bekele daha sonra uyum sorunu yaşadı ve geri döndü. Aynı dönemde Fenerbahçe'nin getirdiği iki Etiyopyalı da kısa süre sonra Türkiye'den ayrıldı. Gelir gelmez naylon evlilikle Türk yapılan Elvan ise geri dönmeyen tek atlet oldu. Çünkü geride bıraktığı ailesinin yaşamı ona bağlıydı. kulübünden aldığı maaşının ve başarıyla paralel gelen para ödüllerinin büyük bölümünü h l ailesine gönderiyor, Elvan. O, ailesinin gururu olduğu kadar aynı zamanda da geçim kaynağı 

ENKA ile devam 
ENKA'da aslında sprint antrenörü olan ancak Şarık Tara'dan "Kitapları oku, bu kızı yetiştir" talimatını alan Antrenör Ertan Hatipoğlu'na emanet edilen genç yetenek, kısa sürede büyük ilerleme kaydetti. Bu dönemde atletizm camiasında ise yabancı atletlere doğan antipati, Elvan ve diğerlerini savunan Federasyon Başkanı Fikret Çetinkaya'yı da zor durumda bıraktı. Dönemin Spor Bakanı Fikret Ünlü, "Türk atletlerinin yolu kesildiği" gerekçesiyle Çetinkaya'yı Başbakanlık Ceza Kurulu'na sevk etti. Başkan Çetinkaya soruşturma sonunda 2 yıl 4 ay ceza alınca görevinden istifa etmek zorunda kaldı. Ancak Elvan, ENKA'nın desteğiyle yoluna devam etti. 

Rekor avcısı 
Önce yıldızlar, gençler ve büyüklerde sekiz mesafede Türkiye rekorlarını ele geçiren Elvan, Avrupa 23 Yaşaltı 3 bin metre rekorunu da kırdı. Avrupa Kros Şampiyonası, Akdeniz Oyunları ve Avrupa Milletler Kupası'nda kürsüye çıkan milli atlet, 2003'te Dünya Şampiyonası'ndaki 5.'lik dışında koştuğu ve aralarında Dünya Atletizm Finali'nin de bulunduğu tüm uluslararası yarışlarda zirvede yer aldı. Son olarak Moskova'da yapılan Avrupa Kulüpler Şampiyonası'nda 1500 metrede 3.58.28 ile sezonun en iyi derecesini yaparak bu mesafede de olimpiyat barajını aşan Elvan, Atina Olimpiyatı'nda 5 bin metrenin yanında 1500'de de yarışabileceğini açıklamıştı. 

Rekora devam 

Elvan, ENKA'nın özel uçağıyla dün akşam İstanbul'a dönerken, antrenörü Hatipoğlu yeni hedeflerinin, 3000 metrede Avrupa rekoru olduğunu açıkladı 


Yarış arıyorlar 
5000 metrede müthiş bir dünya rekoruna imza atan Elvan Abeylegesse gözünü, 3 bin metrede Rumen Gabriela Szabo'ya ait Avrupa rekoruna dikti. Milli atletin antrenörü Ertan Hatipoğlu, bu sezon hedefledikleri başarılara ulaştıklarını belirterek, "Önce Şampiyon Kulüpler'de 1500 metrede harika derece koştuk. Ardından 5 binde Dünya rekoru geldi. Şimdi sırada 3 bin metre Avrupa rekoru var. Uygun yarış bulursak, bu hedefi de gerçekleştirmek istiyoruz" dedi. 

Görkemli tören 
NORVEÇ'TEN ENKA Yönetim Kurulu Başkanı Şarık Tara'nın gönderdiği özel uçakla dönen Elvan, havalimanında görkemli törenle karşılandı. VIP salonunda gerçekleşen karşılama töreninde Gençlik ve Spor Genel Müdürü Mehmet Atalay ile birlikte Atletizm Federasyonu ve ENKA kulübü yetkilileri de hazır bulundu. Elvan, rekorunu Türk halkına hediye ederken, Atalay da ödül yönetmeliğinde değişiklik yaparak Dünya rekoruna da ödül verileceğini açıkladı. 

Kop'tan uyarı 
SÜREYYA Ayhan'ın antrenörü Yücel Kop, Elvan Abeylegesse'yi kırdığı Dünya rekoru nedeniyle kutlarken, milli atletin erken form tuttuğu iddisında bulundu. Kayseri'de, olimpiyat hazırlıklarını sürdüren Ayhan ile kampta bulunan Kop, "Elvan'ın derecesi büyük başarı. Ancak olimpiyata daha 70 gün var. Bu formunu koruması için tüm yarışlara girmesi lazım. Çünkü bir kez form tutarsanız, dönüşü olmaz" dedi. Kop, Elvan'ın 1500 koşmasının kendilerini etkilemeyeceğini tekrarladı. Süreyya Ayhan da Elvan'ı başarısından dolayı kutladı. 

Marka oldu 
BBC'nin yorumu 
ELVAN için İngiliz yayın kuruluşu BBC, "Pistte yeni bir marka" yakıştırması yaparken, "Türk atlet, yedi yıllık rekorun yeni sahibi oldu" dedi. Eurosport, "Golden League'e, Elvan damgasını vurdu. Etiyopya doğumlu 22 yaşındaki atlet, Çin'li Bo Jiang'ın rekorunu 3 saniye geliştirerek, ne kadar iyi bir sporcu olduğunu ortaya koydu" ifadelerini kullandı. 

Hikayesi yayınlandı 
FRANSIZ L'Equipe "Rekor Abeylegesse'nin" başlığıyla verdiği haberde, Elvan'ın pistlerdeki hikayesini de yayınladı. Uluslararası Atletizm Federasyonu IAAF'ın internet sitesi de ilk haber yaptığı Elvan için "Abeylegesse, tarihe geçti" başlığını kullandı. İtalyan La Gazzetta Dello Sport ise "Atletizmin yeni yıldızı Abeylegesse" diye yazdı. 


Traji komik kamp 

Önce kamyonla 
Bolu'da kampa başlayan Elvan, tesislere il müdürlüğünün malzeme taşıyan kamyonuyla ulaşabilmişti. MİLLİYET, rekortmen atletin traji komik durumunu manşete taşımıştı. 

Ayı çıkabilir 
Elvan ve partneri, Bolu'da bir de ayı olayı yaşamışlardı. Tesislere yaya olarak dönerlerken, ayı diye iddia ettikleri hayvanları gördüklerinde, koşarak kaçışmışlardı. 

Sonra Mercedes'le 
Ayı olayı sonrası Bolu'dan ayrılan Elvan'ın, dönüşü de muhteşem olmuştu. Milli atletimiz, kamyondan Mercedes'e terfi etmiş, tesislere makam aracı ile lüks içinde gitmişti. 



</TEXT>
</DOC>
