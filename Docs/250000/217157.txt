<DOC>
<DOCNO> 217157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/23/son/soneko09.html </URL>
<DATE> 2004/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Gelir vergisi beyannamesi 1 Mart'tan itibaren verilecek 
</HEADLINE>
<TEXT>

     İşadamları, serbest meslek erbabı, menkul sermaye iradı geliri olanlar ile kira geliri elde edenler, 2003 gelirleri için 1 Mart Pazartesi gününden itibaren beyanname verecek ve verginin yüzde 50'lik ilk taksidini ödeyecek. 
     Beyan ve vergi ödeme dönemlerinin yeniden belirlenmesinin ardından kira geliri elde edenler de, bu yıldan itibaren Ocak ayı yerine Mart ayında bildirimde bulunacak. Kira gelirlerinin yanı sıra ticari ve zırai kazanç sahipleri, serbest meslek erbabı ve menkul kıymet geliri olanlar da, 1 Mart'dan itibaren beyanname verecek. 
     Beyan dönemi, 15 Mart'ta sona erecek. Ancak Gelirler Genel Müdürlüğü'nün daha önce aldığı karar çerçevesinde, zor durumda olan ve işlemlerini tamamlayamayan mükellefler, 15 Mart akşamına kadar vergi dairelerine başvurmak kaydıyla, beyannamelerini 31 Mart akşamına kadar teslim edebilecek. 
     Mükellefler, tahakkuk eden verginin yarısını 31 Mart akşamına kadar, ikinci taksidi ise Temmuz ayında ödeyecek. 
     
     KİRA GELİRLERİ 
     Beyana tabi geliri sadece gayrımenkul sermaye iradından ibaret olan mükelleflerden 2003 yılı içinde elde ettiği konut kira geliri, istisna tutarı olan 1.5 milyar lirayı aşanlar ile işyeri kira gelirleri üzerinden vergi kesintisi yapılanlardan kira tutarı beyanname verme sınırı olan 12 milyar lirayı geçenler, beyan kapsamında olacak. 
     İşyeri kira gelirlerinde 12 milyar sınırının aşılıp aşılmadığının tespitinde, gelir vergisi tevkifatına tabi kira gelirleri ile mesken kira gelirinin 1.5 milyar lirası aşan kısmı, birlikte dikkate alınacak. 
     Tevkifata ve istisna uygulamasına konu olmayan gayrımenkul sermaye iratları toplamı 600 milyon lirayı aşanlar ile diğer mal ve haklardan kira kazancı olanlar da bildirimde bulunacak. 
     Bu arada 1.5 milyar liralık istisna, bir mükellefin birden fazla konuttan kira geliri elde etmesi halinde bir defa uygulanacak. Bir konuta birden fazla kişinin ortak olması halinde ise 1.5 milyar liralık sınır her bir ortak için geçerli sayılacak. 
     Geçen yıl kira geliri elde edip de, beyanname vermeyen ya da eksik beyanda bulunanlar, 1.5 milyar liralık istisnadan yararlanamayacak ve 2 kat birinci derece usulsüzlük cezasına tabi tutulacak. Kira gelirleri de takdir komisyonlarınca belirlenecek. 
     
     FAİZ GELİRLERİ 
     Mevduat faizleri, repo gelirleri, yatırım fonlarının katılma belgelerine ödenen kar payları ve sigorta poliçelerinden elde edilen iratlar için yine beyanname verilmeyecek. 
     Diğer mükelleflerde ise şu şartlar geçerli olacak 
     -26.7.2001 tarihinden önce Türk Lirası cinsinden ihraç edilen Devlet tahvili ve Hazine bonosu faizleri, 12 milyar lirayı aşıyorsa beyanname verilecek. 
     -26.7.2001 tarihinden itibaren Türk Lirası cinsinden ihraç edilen Devlet tahvili ve Hazine bonosu faizleri, yüzde 57.5'luk indirim oranı ve 121 milyar 794 milyon liralık istisna uygulandıktan sonra 12 milyar lirayı aşıyorsa beyan edilecek. 
     -26.7.2001 tarihinden önce ihraç edilen dövize, altına veya başka bir değere endeksli menkul kıymetler ile döviz cinsinden Devlet tahvili ve Hazine bonosu faizlerinde toplam tutar 12 milyar lirayı aşıyorsa beyanname verilecek. 
     -26.7.2001 tarihinden sonra ihraç edilen dövize, altına veya başka bir değere endeksli Devlet tahvili ve Hazine bonosu faizleri, 121 milyar 794 milyon liralık istisna uygulandıktan sonra kalan tutar 12 milyar lirayı aşıyorsa beyanname verilecek. 
     -Her nev'i alacak faizleri, İndirim oranı uygulandıktan sonra kalan tutar, 600 milyon lirayı aşıyorsa beyan edilecek. 
     -Kıyı bankacılığından off-shore bankacılık elde edilen faiz gelirleri 600 milyon lirayı aşıyorsa, tamamı için beyanda bulunulacak. 
     -Türkiye'de elde edilen kar payları. Elde edilen kar payının brüt tutarının yarısı gelir vergisinden istisna olup, kalan tutar 12 milyar lirayı aşıyorsa beyanname verilecek. 
     -1999-2002 tarihleri arasında sona eren hesap dönemlerinde elde edilen, kurumlar vergisinden istisna kazançlar ile yatırım indiriminden yararlanan kazançların dağıtımı halinde gerçek kişilerce elde edilen kar payları. Elde edilen kar payının net tutarına bu tutarın 1 9'u eklenerek bulunacak tutarın yarısı gelir vergisinden istisna olacak, kalan tutar 12 milyar lirayı aşıyorsa beyanname verilecek. 
     
     MÜKELLEF SAYILARI 
     Bu arada Türkiye'de geçen yıl, 1 milyon 666 bin 298 gelir vergisi beyannamesi verildi. Bunun 381 bin 883'ü gayrımenkul beyannameleri oluşturdu. 
     Gelirler Genel Müdürlüğü verilerine göre, Ocak 2004 itibarıyle ülkede 1 milyon 748 bin 446 faal gelir vergisi mükellefi bulunuyor. 
     İstanbul 483 bin 467 mükellef ile başı çekerken, bu ili 116 bin 860 mükellef ile İzmir, 109 bin 450 mükellef ile Ankara, 70 bin 676 mükellef ile Bursa, 44 bin 61 mükellef ile Konya, 35 bin 548 mükellef ile de Kocaeli izliyor. 
     Türkiye'de gelir vergisi mükellef sayısının en düşük olduğu iller ise bin 79 mükellef ile Tunceli, bin 133 mükellef ile Bayburt, bin 424 mükellef ile de Hakkari olarak sıralanıyor. 
     
</TEXT>
</DOC>
