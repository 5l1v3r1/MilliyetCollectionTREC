<DOC>
<DOCNO> 218174 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/27/yasam/yas04.html </URL>
<DATE> 2004/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Hz. İsa'nın acısına kalbi dayanamadı 
</HEADLINE>
<TEXT>

   Hz. İsa'nın son 12 saatini anlatan 'Tutku', vizyona 'olaylı' girdi. Filmi izleyen bir kadın, 'çarmıha gerilme' sahnesinde kalp krizi geçirerek hayatını kaybetti 
      DIŞ HABERLER SERVİSİ 
   
   Hıristiyan dünyasının gündemini aylardır meşgul eden Mel Gibson'ın yönettiği 'The Passion of the Christ' İsa'nın Tutkusu filmi, gösterime girer girmez 'olay' yarattı 
   Hz. İsa'nın yaşamının son 12 saatini ve çarmıha gerilişini en ince ayrıntısına kadar irdeleyen filmi seyreden bir kadın, kalp krizi geçirdikten sonra kaldırıldığı hastanede hayatını kaybetti. East Wichita'lı 50 yaşlarındaki kadının kimliği açıklanmadı. İzleyiciler, 'kadının, İsa'nın çarmıha gerildiği sahneyi izlerken fenalaştığını ve yere yığıldığını' söyledi. 
   ABD'liler sinemalara akın ederken, Washington'daki bir sinemanın yöneticisi de tehdit aldığını açıkladı. 'USA Radio News'a açıklama yapan sinema sahibi, "Telefonla arayan kişi 'Filmi oynattığına pişman olacaksın' diye tehditte bulundu" dedi. 
   
   Museviler tedirgin 
   Denver'daki bir kilise de 'The Passion'ın gösterime girdiği gün, "Hz. İsa'yı Museviler öldürdü" şeklinde açıklama yaptı. Görgü tanıkları, kilisenin kapısındaki ışıklı mesaj panosunda yer alan açıklamanın, Musevi cemaatinin büyük korkusu haline geldiğini söyledi. 
   
   Maliyeti çıkardı    'TUTKU', ABD ve Kanada'da gösterime girdiği ilk gün 20 milyon dolar yaklaşık 28 trilyon lira hasılat yaptı. Hasılatın 3 milyon dolarının kilise ve gruplara özel gösterimlerden elde edildiği bildirildi. Sinema eleştirmenleri, 20 milyon dolarlık hasılatın, dini konulu bir film için sıradışı olduğunu söyledi. Mel Gibson, filmin 25 milyon dolarlık maliyetini kendi cebinden ödemişti. 
   
   
</TEXT>
</DOC>
