<DOC>
<DOCNO> 201899 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/14/ekonomi/eko05.html </URL>
<DATE> 2003/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa suçlarına sınır ötesi takip 
</HEADLINE>
<TEXT>

   SPK Başkanı Cansızlar, sermaye piyasalarında işlenen suçlarla ilgili sınır ötesi takip için 24 ülke ile anlaşma yaptıklarını söyledi 
   AHMET ERHAN ÇELİK Abant 
   
   Sermaye Piyasası Kurulu SPK , menkul kıymet borsaları başta olmak üzere sermaye piyasasında işlenen suçlarla ilgili sınır ötesi takip yapılabilmesi için 24 ülkenin katıldığı mutabakat zaptını imzaladı. Mutabakat zaptıyla mali piyasalara ilişkin her türlü bilgi, ülkeler arasında değiş tokuş edilebiliyor. 
   SPK Başkanı Doğan Cansızlar, Abant'ta düzenlenen sermaye piyasalarını değerlendirme toplantısında gazetecilerin sorularını yanıtladı. Sermaye piyasalarındaki suçlarla ilgili sınırötesi takip konusunda bilgi veren Cansızlar, "Diyelim ki bir başka ülkedeki bir şirketin ortakları veya mali bilançosuna ilişkin bilgiler istiyoruz, gönderecekler" dedi. Cansızlar, mutabakat zaptına imza koyan 24 ülke arasında İsviçre'nin bulunmamasının sıkıntıya neden olduğunu ve ticarı sır kavramının yeniden düzenlenmesi gerektiğini söyledi. 
   
   Devlet içinde devlet 
   Cansızlar, Merkez Bankası ve üst kurulların bağımsızlığının zedelendiğine ilişkin iddiaları değerlendirirken, SPK'nın böyle bir sıkıntısı olmadığını kaydetti. Cansızlar, "Müdahale varsa, bağımsız olamaz. Bize bugüne kadar müdahale olmadı. Bundan sonra da olacağını sanmıyorum. Ayrıca bağımsız olmak demek devlet içinde devlet olmak değildir" diye konuştu. 
   Hiçbir kurumun, hükümetin ekonomik programından ve devlet politikasından ayrı hareket edemeyeceğini belirten Cansızlar, "Ülkede ekonomik kriz varken 'ben istediğimi yaparım' demek olmaz" dedi. 
   
   'İstikrarsızlık rekabeti yok ediyor'    ERSİN ERCAN - FIRAT KESKİNKILIÇ BOLU 
   Devlet Bakanı ve Başbakan Yardımcısı Abdüllatif Şener toplantının açılışında yaptığı konuşmada, siyasi ve ekonomik istikrarsızlığın, ekonominin uluslararası alandaki rekabet gücnü kaybetmesine neden olduğunu söyledi. Şener, ekonominin finans sektöründe sorunlar yaşamasının siyasi ve ekonomik istikrarla doğrudan bağlantısı olduğunu söyledi. Şener, ekonomideki gelişmeleri iyi değerlendiremeyen ve problemlerle boğuşan ülkelerin gelecekte ağır faturalar ile karşılaşacaklarını belirtti. 
   Şener şunları söyledi "1953'ten 2000'e kadar Türkiye'deki kişi başına milli gelir 18 kat artarken, İspanya'da 64, İtalya'da 52, Portekiz'de 59, Yunanistan'da 60 kat artmıştır." 
   
   
</TEXT>
</DOC>
