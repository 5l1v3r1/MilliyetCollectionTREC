<DOC>
<DOCNO> 249588 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/21/son/sondun23.html </URL>
<DATE> 2004/06/21/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Türk milletvekilinin aşırı dinci ağabeyleri Der Spiegel'de... 
</HEADLINE>
<TEXT>

     Almanya'da yayımlanan Der Spiegel dergisi, Hamburg Eyalet Meclisi üyesi Aydan Özoğuz'un aşırı dinci ağabeyleri Yavuz ve Gürhan Özoğuz'un yaşantılarına geniş şekilde yer verdi. 
     Dergi, kendini ''köktendinci'' olarak nitelendiren Yavuz Özoğuz'un, ailesiyle birlikte sıkı şekilde İslami kurallara göre yaşadığını belirtti. 
     Der Spiegel, Delmenhorst kentinde yaşayan ailenin içki içilen ortamlardan uzak durduğunu, içki satarak para kazandığı için Lufthansa havayolu şirketinin hisselerini satın almadığını ve kadınların erkeklerin elini sıkmadığını yazdı. 
     Özoğuz kardeşlerin ''Biz Almanya'da yaşayan köktendincileriz'' başlıklı bir kitap da yayımladıklarını kaydeden dergi, kışkırtıcılık yapmak suçundan 3 ay tecilli hapis cezasına çarptırılan Yavuz Özoğuz'un, ''Allah bizi buraya köprüler kurmamız için gönderdi'' şeklinde konuştuğunu belirtti. 
     Der Spiegel, Özoğuz kardeşlerin Ayetullah Humeyni'yi örnek aldıklarını ve İsrail devletinin ortadan kaldırılması düşüncesini benimsediklerini, bununla birlikte terörizmi kınadıklarını ve 11 Eylül saldırılarının ardında ABD'nin olduğu teorilerine katıldıklarını yazdı. 
     
</TEXT>
</DOC>
