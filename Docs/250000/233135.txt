<DOC>
<DOCNO> 233135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/son/soneko17.html </URL>
<DATE> 2004/04/20/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
TMO, yeni alımlarda ticaret borsalarını devreye sokacak... 
</HEADLINE>
<TEXT>

     Hububatta yeni alım dönemi hazırlıkların başlayan Toprak Mahsulleri Ofisi TMO , bu yıl ağırlıklı olarak ticaret borsalarını devreye sokmayı öngörüyor. 
     A.A muhabirinin edindiği bilgiye göre, 2002 yılında 4 borsada pilot alımlar yapan, geçen yıl alım yapılan borsa sayısını 8'e çıkaran TMO, bu yıl 16 borsayı daha devreye sokmaya hazırlanıyor. 
     Bu borsalarda TMO, bir alıcı gibi hareket edecek ve ürün fiyatlarının, müdahale düzeyi olarak belirlenen düzeyin altına inmesini önleyecek, fiyatların oluşmasına katkı sağlayacak. TMO, alım için girdiği borsaların çevresindeki işyerlerinde alım yapmayacak. Böylece, ürünün ticaret borsalarına gelmesi, alım-satımın kayda girmesi sağlanacak. Üreticinin ürününü borsaya getirmesini sağlamak amacıyla da yeni teşvikler üzerinde çalışılıyor. 
     Hububatta yeni alım döneminin hazırlıklarını yapan TMO, geçen hafta, 24 ticaret borsasının yöneticilerini Ankara'ya çağırarak, görüşlerini aldı. Toplantıya, TMO'nun 2002 yılında doğrudan alım yaptığı Polatlı, Karaman, Konya, Edirne, 2003 yılında alım yaptığı Çorlu, Bandırma, Ankara, Erzurum ile bu yıl devreye sokulması düşünülen, Kırklareli, Tekirdağ, Malkara, Balıkesir, Biga, Eskişehir, Haymana, Yozgat, Yerköy, Sivas, Aksaray, Gaziantep, Şanlıurfa, Diyarbakır, Çanakkale, Keşan ticaret borsalarının yöneticileri katıldı. Toplantıda, hazırlıklar hakkında bilgi verilirken, hububat alımlarının borsaya yönlendirilmesi halinde ortaya çıkacak sorunlar ve 2 yıldır borsalarda yapılan alımlar sırasında karşılaşılan sorunlar görüşüldü. 
     Toplantının açılışında konuşan TMO Genel Müdür Vekili Nebi Çelik, hububatın ticaret borsalarına yönlendirilerek, tüccarın alımlarının artırılmasını öngördüklerinin, Ofis'i bir ''regülasyon kurumu'' haline dönüştürmeyi hedeflediklerini söyledi. Çelik, bu amaçla, TMO'nun doğrudan ticaret borsalarına alıcı olarak yer aldığı yerlerde, alım merkezleri aracılığı ile alım yapmayacağını açıkladı. 
     Genel Müdür Yardımcısı İsmail Kemaloğlu da, TMO'nun, belirlenen ticaret borsalarında alım yaparken fiyat istikrarını bozmayacağını, fiyat istikrarının sağlanması halinde de piyasadan çekileceğini belirtti. Kemaloğlu, ''Borsaların aktivitesi arttıkça, piyasalar derinleştikçe TMO'nun müdahale oranı düşecek. Dağınık işyerleri yerine belli başlı borsalarda alım yapmak, TMO'nun alım maliyetlerini de azaltacak'' dedi. 
     Ürünün borsaya yönlendirilmesini sağlamak üzere yeni teşvikler üzerinde de çalıştıklarını kaydeden Kemaloğlu, ürününü borsada satan üreticilere sertifikalı tohumluk almaları konusunda kolaylık sağlanabileceğini söyledi. 
     Hububat ticaretinin kayıt altına alınması açısından ticaret borsalarının çok önemli olduğunu vurgulayan Kemaloğlu, borsalarda, üretici yanında kooperatiflerden de ürün almayı planladıklarını da açıkladı. 
     TMO, 2002 yılında 4 ticaret borsasından 3 bin 500 ton, geçen yıl ise 8 ticaret borsasından 40 bin ton civarında doğrudan alım yaptı. Bu yıl devreye sokulması düşünülen söz konusu 24 ticaret borsasında, 2002'de toplam 38 bin 467, 2003'te ise 85 bin 364 ton hububat işlem gördü. TMO, geçen yıl toplam 544 bin ton buğday aldı. 
     
     BORSALAR, MÜDAHALE ALIM FİYATI AÇIKLANMASINA KARŞI 

     Edinilen bilgiye göre, TMO bu yıl da hububat alım ve satış fiyatlarını açıklamayı öngörüyor. 
     Ancak toplantıya katılan bazı ticaret borsası başkanları, TMO'nun müdahale alım fiyatı açıklamasına karşı çıkarken, bunun piyasada fiyatların oluşmasını olumsuz etkilediğini öne sürdü. Ürünün ticaret borsasına yönelmesi için, TMO'nun doğrudan buralarda doğrudan alım yapmaması gerektiği vurgulandı. Bir borsa başkanı, ''TMO fiyat açıklarsa, borsaya gitmeye gerek kalmaz. Çiftçi, o fiyatı veren tüccara nerede olsa ürün satar'' dedi. 
     
     SATIŞLAR BORSADA DEĞİL, BENZİNCİDEKİ KANTARDA YAPILIYOR 

     Bazı borsa başkanları, her il ve hemen her ilçede ticaret borsası bulunmasına karşın, hububat ticaretinin büyük bölümünün kayıt dışı yapıldığını belirterek, hemen her benzincide kantar olduğuna, tüccarın kantarda tarttırdığı ürünü aldığına dikkati çektiler. 
     Bir borsa başkanı, ilinde 130 bin ton buğday satışı olmasına karşın, bunun sadece 30 bin tonunu borsada tescil edildiğini belirterek, ''Benzincilerin önü buğday dolu, ama borsaya ürün gelmiyor'' dedi. 
     Bir başa borsa başkanı da, TOBB'da seçim döneminin yaklaştığını hatırlatarak, kayıt dışı satışların önlenmesi halinde, bazı üyelerin kendilerine, ''maliyenin memurluğuna mı soyundun'' diye tepki gösterebileceğini ifade etti. 
     Sistemin iyi işlemesi için, borsalarda işlem gören hububatın kalite standardisazyonunun iyi yapılması, borsaların altyapısının ve laboratuvarların yeterli hale getirilmesi gerektiğine dikkat çekildi. 
     Alımlar sırasında standardizasyonun sağlanması için, TMO eksperlerinin muayene alma ve analiz aşamasında yardımcı olacak. TMO, fiziki analiz kapasitesi yeterli olan borsalarda alıcı olarak girecek. TOBB, bu borsaların altyapısının iyileştirilmesinde destek sağlayacak. Çiftçi, TMO temsilcisi tarafından borsada satın alınan ürününü, düzenlenecek belge ile TMO alım merkezine teslim edecek. 
     Bazı borsa başkanları, ürünün borsaya gelmesi için, salon satışlarında stopajın sıfırlanmasını önerdi. 
     
</TEXT>
</DOC>
