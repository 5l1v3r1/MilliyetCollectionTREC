<DOC>
<DOCNO> 202224 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/15/son/sondun60.html </URL>
<DATE> 2003/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Yüzüklerin Efendisi Kralın dönüşü, yılın en iyi filmi... 
</HEADLINE>
<TEXT>

     New York Film Eleştirmenleri Derneği, ''Yüzüklerin Efendisi Kralın Dönüşü''nü, yılın en iyi filmi seçti. 
     Genellikle Oscar'a karşı daha entellektüel bir seçimi temsil eden New York Film Eleştirmenleri'nin bu yıl, J.R.R. Tolkien'in eserinden uyarlanan popüler üçlünün son filmi ''Yüzüklerin Efendisi Kralın Dönüşü''nü seçmesi dikkat çekti. 
     New York Film Eleştirmenleri geçen yıl ''Cennet'ten Uzakta''yı en iyi film seçerken, Oscar'ı bir müzikal olan ''Chicago'' kazanmıştı. 
     ''Film Ödülleri'' kitabının yazarı ve GoldDerby.com adlı internet sitesinin sabihi olan Tom O'Neil, bu yılki seçimin kendisini tümüyle şaşırttığını belirterek, bu seçimin ''Yüzüklerin Efendisi Kralın Dönüşü''nü Oscar ödülleri yarışında öne geçirdiğini söyledi. 
     New York Eleştirmenleri, ''Lost in Translation'' filminin yönetmeni Sofia Coppola'yı en iyi yönetmen seçerken, aynı filmin oyuncusu Bill Murray en iyi erkek oyuncu seçildi. 
     Hope Davis ise ''American Splendor'' ve ''The Secret Lives of Dentists'' adlı filmlerdeki oyunu ile en iyi kadın oyuncu seçildi. 
     Shari Springer Berman ve Robert Pulcini'nin birlikte yazıp yönettiği ''American Splendor'' ayrıca en iyi ilk film seçildi. 
     ''The Secret Lives of Dentists''in senaryosunu yazan Craig Lucas ise en iyi senaryo yazarı seçildi. 
     İranlı göçmen oyuncu Shohreh Ashdaghloo, ''House of Sand and Fog'' filmindeki oyunu ile en iyi yardımcı kadın, Eugene Levy ise ''A Mighty Wind'' filmindeki rolü ile en iyi yardımcı erkek oyuncu seçildi. 
     New Yorklu eleştirmenler en iyi yabancı film olarak ise ''City of God'' filmini seçtiler. 
     ''Capturing the Friedmans'' en iyi belgesel film seçilirken, Fransız filmi ''The Triplets of Belleville'' en iyi animasyon filmi seçildi. 
     
</TEXT>
</DOC>
