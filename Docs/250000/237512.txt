<DOC>
<DOCNO> 237512 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/05/son/soneko44.html </URL>
<DATE> 2004/05/05/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Babacan Yeni sürece 1-0 önde başladığımız inancındayım 
</HEADLINE>
<TEXT>

     Devlet Bakanı Ali Babacan, 21. yüzyılın terör olayları ve savaşlarla başlamış olsa da eski ekonomik alışkanlıklardan vazgeçilmesi gerekliliğinin artık tüm dünya tarafından kabul edildiğini ve dünyayı yeniden kurgulamanın mücadelesinin verildiğini belirterek, ''Türkiye olarak bu yeni sürece 1-0 önde başladığımız inancındayım'' dedi. 
     Babacan, 4. Türkiye İktisat Kongresi'nin açılışında yaptığı konuşmada, bugün insan sermayesi, güven, çevreye saygı gibi unsurların ekonominin temelini oluşturduğunu belirterek, bilgi, etik, sosyal sorumluluk, dayanışma gibi kavramların, artık ekonomilerde belirleyici rol oynadığını bildirdi. 21. yüzyılın terör olayları ve savaşlarla başladığını dile getiren Babacan, şunları söyledi 
     ''Her ne kadar 21. yüzyıl terör olayları ve savaşlarla başlamış olsa da eski ekonomik alışkanlıklardan vazgeçilmesi gerekliliği artık tüm dünya tarafından kabul ediliyor ve dünyayı yeniden kurgulamanın mücadelesi veriliyor. 
     Türkiye olarak bu sürece 1-0 önde başladığımız inancındayım. Ülkemizin konumu, doğal zenginlikleri, nüfus yapısı, tarihi, kültürel ve entelektüel birikimi, her şeyden öte iş gücü ve iş ahlakı yeni süreçte bize eşsiz avantajlar sunuyor. Burada yapılması gereken, dünyadaki değişimi iyi okumak, iyi algılamak ve Türkiye'nin zenginliklerini, potansiyelini bu yeni sürece adapte edebilmektir. Hükümetimizin ekonomi anlayışı da tam bu felsefeye denk düşmektedir.'' Geçmişte yaşanan istikrarsızlıkların, krizlerin, yolsuzlukların ve çözümsüzlüklerin, topluma ''çok acı tecrübeler'' kazandırdığını dile getiren Babacan, bu acı tecrübelerden ders alarak, geleceğin Türkiye'sini yeniden inşa etmenin mücadelesini verdiklerini söyledi. Bu nedenle Türkiye'nin yeni bir dönüm noktasında ve dönüşümün eşiğinde bulunduğunu kaydeden Babacan, ''İşte bu nedenle Türkiye, sağlam adımlarla, kararlı duruşla, istikrarla, güvenle yeni bir çağa adımını atmaktadır. Hükümetimizin ekonomik programında bu yeni durum çok net olarak belirtilmiş, politikalarımız buna göre şekillenmiştir'' dedi. 
     
     ''EKONOMİ POLİTİKALARIMIZIN MERKEZİNDE İNSAN UNSURU VAR'' 
     Ekonomi politikalarının merkezinde insan unsurunun yer aldığını belirten Babacan, temel hedeflerinin, bütün vatandaşların imkanlardan eşit derecede yararlanması, refahtan eşit pay alması, huzurlu, adil, güvenli bir ortamda yaşaması olduğunu ifade etti. ''Yoksulluğun, yolsuzluğun, acının, gözyaşının, çaresizliğin olmadığı, hayal kırıklıklarının yaşanmadığı, umutların köreltilmediği bir Türkiye inşa etmek en büyük arzumuzdur'' diyen Babacan, şöyle devam etti 
     ''Türkiye'yi hak ettiği konuma ulaştırmak, her köşesini kalkındırmak, her ilçede, her ilde, her bölgede kalkınma seferberliği başlatmak, üretene, ihracat yapana, istihdam oluşturana destek olmak görevimizdir. Üzerimizdeki yükün, üzerimizdeki emanetin farkındayız. Yetimin, yoksulun, kimsesizin tek kuruşuna uzanan eli kırmakta kararlıyız. Biz Türkiye'ye inanıyoruz, Türk insanına güveniyoruz, bu güvenle tüm engelleri tek tek aşacağımızdan hiç şüphe duymuyoruz.'' 
     
     ''ÇÖZÜMÜ HAYAL GİBİ GÖRÜNEN SORUNLAR...'' 
     Babacan, düne kadar çözümü hayal gibi görünen, bir rüyadan öteye geçemeyen sorunları tek tek çözüme kavuşturduklarını belirterek, enflasyonda, faiz oranlarında, büyümede, ihracatta, üst üste rekor düzeyde sonuçlar elde edildiğini bildirdi. 
     Türkiye'nin bir kez daha kendine güvenmesini, yaşadığı kaosun ve krizlerin ardından bütün gayretini toplayıp yeni bir başlangıç yapmasını ve umutların yeşermesini sağladıklarını kaydeden Babacan, 18 aylık iktidarları süresince asla rehavete kapılmadıklarını, parasal ve mali disiplinden taviz vermediklerini ve popülizme kaçmadıklarını söyledi. Yapısal reformlarla ekonomiyi sağlamlaştırdıklarını bildiren Ali Babacan, şöyle devam etti 
     ''Halen bazı sorunların var olduğunu, daha yapılması gereken çok işimiz olduğunu biliyoruz. Ancak, istikrarla, güvenle, samimiyetle, tutarlılıkla ve gerçekçi politikalarla bu sorunları çözeceğimize inanıyoruz. Bugün Türkiye, yalnızca ülke içinde değil, dünya genelinde takdirle izlenen bir ülke konumuna gelmiştir. Türkiye'nin yıldızını parlatan, yalnızca makroekonomik göstergelerdeki iyileşme değil, değişen dünyaya girerken sahip olduğu avantajlardır. Bu avantajlarla Türkiye dünyada kilit rol oynamakla kalmayacak, aynı zamanda belirleyici de olacaktır. Bu temenni bir hayal, bir ütopya değildir.'' 
     
     ''YARINKİ TÜRKİYE'YE İLİŞKİN HEDEFLER'' 
     Babacan, yarınki Türkiye'ye ilişkin hedeflerinin net olarak ortada olduğunu dile getirerek, bu hedefleri şöyle sıraladı 
     ''İnsan hakları ve demokrasi konusunda Batı standartlarını aşmış, AB'ye üye olmuş, Birliğin en dinamik ve en hızlı büyüyen ülkesi olarak örnek alınan, kamu borcu milli gelirin yüzde 40'ını aşmayan, kamu faiz harcamalarının milli gelir içindeki payı yüzde 2'nin altında, fiyat istikrarını kalıcı olarak sağlamış emeklilik ve sağlık konularını ustaca çözmüş, komşularıyla barışı ve ekonomik işbirliğini güçlendirmiş, esnek işgücü piyasasıyla makul bir işsizlik oranına sahip, mali sistemin büyüklüğü milli gelirinin yüzde 100'ünü aşmış tüm vatandaşlarına eğitim, teşebbüs ve fırsat eşitliği sağlamış bir Türkiye asla hayal değildir. 
     Türkiye bu manzaraya ulaşmak için her türlü imkana, avantaja, her şeyden öte kararlılık ve inanca sahiptir. Bu manzaranın oluşumu yönünde hükümetimiz canla başla çalışmaya devam edecektir.'' 
     
</TEXT>
</DOC>
