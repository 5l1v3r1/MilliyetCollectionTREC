<DOC>
<DOCNO> 206317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/04/spor/spo02.html </URL>
<DATE> 2004/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Alex artık yaz aşkı 
</HEADLINE>
<TEXT>

   Fenerbahçe tüm girişimlere rağmen Brezilyalı oyuncuyu ikna edemedi, transfer yeni sezona ertelendi. Alex yaptığı açıklamada, "Cruzeiro'dan şimdilik ayrılmayacağım" ifadesini kullandı 
      MEHMET ÇİFTÇİ 

   
   Sonuç çıkmadı 
   BREZİLYALI süper solak Alex'i renklerine katmak için aylardır uğraşan Fenerbahçe, üçüncü tur görüşmelerinden de sonuç alamadı. Hem Cruzeiro Kulübü'nü, hem de yıldız oyuncuyu ikna edemeyen Sarı - Lacivertli yönetim, bu transferi gelecek sezona bıraktı. Türkiye'ye dönmeden önce Luciano'nun da Teknik Direktör Daum'un isteği üzerine Alex ve Cruzeiro Kulübü başkanı ile bir araya geldiği, ancak tüm uğraşlara rağmen bir sonuca varamadığı öğrenildi. 
   
   Son bir umut 
   ALEX ve menajeri Acaz Fellegger ortak yaptıkları açıklamada, 18 Aralık'ta Cruzeiro ile sözleşme yenilediklerini ve Fenerbahçe'ye transferin söz konusu olmadığını belirttiler. Brezilyalı yıldızın Libertadores Kupası'nda oynamak istediği ve Sarı - Lacivertli kulüple gelecek yıl için masaya oturabileceğini bildirdiği kaydedildi. Fenerbahçe'nin yarın son bir girişimde daha bulunacağı, yine sonuç çıkmazsa Alex defterini kapatacağı ileri sürüldü. 
   
   Kemal rötar yaptı    BİR süredir Almanya'da tedavi gören Kemal'in, Antalya kampına iki gün gecikmeli katılacağı ifade edildi. Üst adalesindeki yırtık iyileşen genç oyuncunun, fizyoterapist eşliğinde çalışmalarını sürdürdüğü bildirildi. Köln'de bugün bir kez daha kontrolden geçecek olan Kemal, bu nedenle Antalya'daki hazırlık çalışmalarına rötarlı gelecek. 
   
   Ortega geliyor    BAŞKAN Aziz Yıldırım'ın her konuda anlaşmaya vardığı Ariel Ortega'nın yarın Türkiye'ye geleceği belirtildi. İspanya'da Teknik Direktör Daum ile de yüz yüze görüşen Arjantinli yıldızın Fenerbahçe defterini bir kez daha açarak sahalara geri dönmeyi sabırsızlıkla beklediği ifade edildi. Bu arada Fenerbahçe'nin yabancı futbolcuları yarın İstanbul'da olacak. 
   
   'Aslanlar gibi oynar'    SARI - Lacivertli takımın genç yıldızı Serhat, ikinci yarı öncesi ilginç görüşler ileri sürdü. Ortega'nın iki haftada Türkiye'yi ayağa kaldıracağını savunan Serhat, "Aslanlar gibi gelir, oynar. Bütün kapılar ona açık" dedi. Genç oyuncu, Recep ve Volkan'a da sahip çıktı, "Rüştü ağabey de hatalı goller yiyiyordu, ama şimdi Barcelona'da" yorumunu yaptı. 
   
   Recep'ten Daum'a mesaj    Genç kaleci Recep, tatilin en çok kendisine yaradığını söyledi. İlk yarıda yaptığı hatalardan ders çıkardığını kaydeden Recep, "Çok iyi dinlendim. Kafam rahatladı. Bu konuda ailem ve arkadaşlarımdan büyük destek gördüm. Umuyorum Rizespor maçıyla birlikte tekrar kaleyi devralacağım. Sevgili hocamız Christoph Daum, artık bana ve Volkan'a güvensin. Bu işi sonuçta biz götüreceğiz" dedi. 
   
   
</TEXT>
</DOC>
