<DOC>
<DOCNO> 223536 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/18/son/sontur06.html </URL>
<DATE> 2004/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
G-stringli fotoğrafı yayınlanan muhabirin şikayeti yersiz bulundu 
</HEADLINE>
<TEXT>

     Basın Konseyi Yüksek Kurulu, SKY Türk TV muhabiri Burcu Göksüzoğlu'nu konu alan ''Muhabirin İş Kazası'' başlıklı haber ve fotoğraf nedeniyle Hürriyet Gazetesi ve Hürriyet fotomuhabiri Hüsnü Savaş hakkındaki şikayetin ''yersizliğine'' karar verdi. 
     Konseyden yapılan yazılı açıklamada, Hürriyet Gazetesi'nin 12 Aralık 2003 tarihli nüshasında yayınlanan fotomuhabiri Hüsnü Savaş imzalı ''Muhabirin İş Kazası'' başlıklı fotoğrafta, şikayetçi bayan muhabir Burcu Göksüzoğlu'nun bir haber kaynağı ile konuşmak için diz çökmüş vaziyetteyken arka planda ortaya çıkan ''g-string''li görüntüsüne yer verildiği hatırlatıldı. 
     Açıklamada, fotoğraf altında da, ''bayan muhabirin düşük bel pantolon giydiği için böyle bir görüntünün ortaya çıktığı'' yolunda ifadeler kullanıldığı belirtildi. 
     Şikayetçi bayan muhabir Burcu Göksüzoğlu'nun, ''Söz konusu fotoğraf ve fotoğraf altındaki ifadelerle, Hürriyet Gazetesi ve fotomuhabiri Hüsnü Savaş tarafından kendisinin küçük düşürüldüğünü ve böylece meslek ahlakının çiğnendiğini'' iddia ettiği anlatılan açıklamada, Göksüzoğlu'nun, ''Basın Meslek İlkeleri'nin 4, 5, 12 ve 13. maddelerinin ihlal edildiğini ve 'gerekli uyarının yapılmasını' istediği'' de bildirildi. 
     Açıklamada, Hürriyet Gazetesi Genel Yayın Yönetmeni Ertuğrul Özkök ile fotomuhabiri Hüsnü Savaş'ın 35 yıllık meslek hayatlarında bu tür suçlamalarla ilk kez karşılaştıklarını belirten savunmalarında, ''şikayetçinin iddialarının doğru olmadığını'' ifade ettikleri kaydedildi. 
     
     KARAR... 

     Özkök ile Savaş'ın, savunmalarında, ''Bir art niyetin söz konusu olmadığını, asıl meslek ilkelerini çiğneyen kişinin bayan muhabir olduğunu, çünkü bir gazetecinin kamusal görev olan gazeteciliği yaparken kıyafetinin kamuya açık yerlere uygun olması gerektiğini'' belirttikleri anlatılan açıklamada, şöyle denildi 
     ''Durumu değerlendiren Basın Konseyi Yüksek Kurulu, 'şikayet konusu haber ve fotoğrafın bayan muhabir Burcu Göksüzoğlu'nu aşağılayıcı unsurlar taşımadığı, muhabirin görev yaptığı bir yerde özel yaşamının söz konusu olamayacağı, gazeteciliğin sıfatına gölge düşürebilecek bir davranış veya insani değerleri incitici bir yayın bulunmadığı' görüşünü benimseyerek, Basın Meslek İlkeleri'nin 'Kişileri ve kuruluşları eleştiri sınırlarının ötesinde küçük düşüren, aşağılayan veya iftira niteliği taşıyan ifadelere yer verilemez' şeklindeki 4. madde, 'Kişilerin özel yaşamı kamu çıkarlarının gerektirdiği durumlar dışında yayın konusu olamaz' şeklindeki 5. madde, 'Gazeteci görevini, taşıdığı sıfatın saygınlığına gölge düşürebilecek yöntem ve tutumlarla yapmaktan sakınır' şeklindeki 12. madde ve 'Şiddet ve zorbalığı özendirici, insani değerleri incitici yayın yapmaktan kaçınılır' şeklindeki 13. maddesinin ihlal edilmediğine ve haber değeri olan bu fotoğrafı yayınlayan Hürriyet Gazetesi ve fotomuhabiri Hüsnü Savaş hakkındaki şikayetin 'yersizliğine' oybirliği ile karar vermiştir.'' 
     
</TEXT>
</DOC>
