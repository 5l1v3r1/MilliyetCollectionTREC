<DOC>
<DOCNO> 222992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/17/spor/spo04.html </URL>
<DATE> 2004/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İki maç al kupayı kap 
</HEADLINE>
<TEXT>

      
   Prim 600 milyar 
   TRABZONSPOR Başkanı Atay Aktuğ, öncelikli olarak kupayı hedeflediklerini belirtirken, Bordo - Mavili yönetim tur primini 600 milyar lira olarak belirledi. Asbaşkan Nevzat Şakar ve Futbol Şube Sorumlusu Süleyman Atal, "Ligde 9 maçı da kazanmamız durumunda şampiyonluk şansımız olabilir. Ancak kupa böyle değil. İki galibiyet halinde şampiyonluk gelecek" yorumunu yaptı. 
   
   Tekrarı yok bunun 
   TEKNİK Direktör Ziya Doğan ise İstanbulspor maçının kendileri açısından final niteliği taşıdığını söyledi. Doğan şöyle devam etti "Kupada verilen kaybın telafisi de yok. Bu maçtan galibiyetle ayrılmamız halinde öyle inanıyorum ki, Türkiye Kupası'nın bir kulbunu yakalamış oluruz. Finalde rakibin kim olacağı hiç önemli değil. Trabzon finallerin takımı olduğunu da gösterecektir." 
   
   Maxim cezalı    PROFESYONEL Futbol Disiplin Kurulu, Trabzonsporlu Maxim Romashchenko'ya 1 maç, Trabzonspor kulübüne ise 2.5 milyar lira para cezası verdi. Kurul, Beyaz Rus futbolcuyu Beşiktaş maçında gördüğü kırmızı kart sonrası hakeme kaba ve küçük düşürücü söz söylediği için oynamaması gereken ilk resmi müsabaka dışında 1 resmi müsabakadan daha men etti. Ayrıca maçta çıkan olaylar nedeniyle Trabzonspor da 2.5 milyar lira para cezasına çarptırıldı. 
   
   İstanbulspor ilk peşinde    LİGDE kümede kalma savaşı veren İstanbulspor, Türkiye Kupası'nda finale kalıp, tarihinde bir ilke imzasını atmak istiyor. Teknik Direktör Aykut Kocaman, sıkıntılı geçen sezonda finale kalıp büyük bir başarı yakalamak istediklerini belirtti. Trabzonspor karşısında bugün tur kovalayacak olan Sarı-Siyahlılar, tam kadro Bordo-Mavililer'in karşısına çıkacak. Güngören'deki maçın biletlerinin 20 milyon lira olduğu ifade edildi. 
   
   
</TEXT>
</DOC>
