<DOC>
<DOCNO> 225593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/25/son/sontur17.html </URL>
<DATE> 2004/03/25/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Karın faturası yeni çıkıyor... Bursa'da 100 bin ağaç zarar gördü 
</HEADLINE>
<TEXT>

     Son yılların en ağır kışını geçiren Bursa'da, yoğun kar yağışı nedeniyle ormanlık alanlardaki yaklaşık 100 bin ağacın zarar gördüğü bildirildi. 
     Bursa Orman Bölge Müdürü Tevfik Dedebaş, AA muhabirine yaptığı açıklamada, kent genelinde son yılların en ağır kışının yaşadığını belirterek, bu durumun, şehir içinde olduğu gibi ormanlık alanlarda bulunan ağaçlara da zarar verdiğini söyledi. 
     Kış döneminde, Bursa bölgesindeki ormanlarda yaklaşık 100 bin ağacın, karın ağırlığına dayanamayarak kırıldığını ya da devrildiğini ifade eden Dedebaş, hasarın özellikle Keles İlçesi Orman İşletme Müdürlüğü sınırları içinde bulunan Karabel ve Baraklı mevkilerinde yoğunlaştığını kaydetti. 
     Dedebaş, baharın gelmesiyle birlikte orman yangınlarının artabileceğine de işaret ederek, kış döneminin artık atlatıldığını, bundan sonra ormanlık alanlarda yaz önlemlerinin alınması gerektiğini vurguladı. 
     Yangınların, ormanlara kardan daha çok zarar verdiğini belirten Dedebaş, vatandaşlara bu konuda daha duyarlı olma çağrısında bulundu. 
     
</TEXT>
</DOC>
