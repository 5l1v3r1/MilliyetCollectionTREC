<DOC>
<DOCNO> 247807 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/14/son/sonsiy23.html </URL>
<DATE> 2004/06/14/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Gül, İKÖ'de konuştu KKTC ile doğrudan ilişkiler kurma zamanı geldi 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, BM'nin son Kıbrıs raporunda KKTC ile işbirliği yapılması yönünde tüm ülkelere çağrıda bulunulduğunu hatırlatarak, uluslararası toplum için KKTC ile doğrudan ekonomik, ticari, sosyal ve kültürel ilişki kurma zamanının geldiğini söyledi. 
     Gül, İKÖ toplantısının açılışında yaptığı konuşmada, Annan planının 24 Nisan'da yapılan referandumlarda Rum kesimi tarafından reddedildiğini, KKTC de ise büyük bir çoğunlukla kabul gördüğünü ifade ederek, referandumun Kıbrıs'ta temel değişime yol açtığını söyledi. Referandum sonucuna ilişkin uluslararası organizasyonların ve birçok ülkenin Rum kesimine eleştiri yönelttiğini belirten Gül, Kıbrıslı Türklerin kararlılığının ise övgü aldığını kaydetti. 
     İKÖ Genel Sekreteri Belkeziz'in KKTC'ye yaptığı ziyaretin bu çerçevede büyük önemi olduğunu ifade eden Gül, ziyareti ''zamanlı ve anlamlı'' olarak değerlendirdi. Gül, Belkeziz'in temasları sonrasında, uluslararası camianın ve Müslüman ülkelerin Kıbrıs halkına maddi ve manevi destek vermeleri yönündeki raporunu hatırlattı. 
     BM Genel Sekreteri Kofi Annan'ın son Kıbrıs raporunda da tüm uluslara, KKTC ile ilişki kurmaları ve KKTC'ye uygulanan izalosyonun kaldırılması yönünde işbirliği yapılması yönünde çağrıda bulunulduğunu belirten Gül, ''uluslararası toplum için KKTC ile doğrudan ekonomik, ticari, sosyal ve kültürel ilişki kurma zamanı geldi'' dedi. Gül, izolasyonun kaldırılması yönünde ABD ve AB'nin bazı adımlar attığını söyledi. 
     Gül, İKÖ Dışişleri Bakanları toplantısının, KKTC'ye uygulanan izolasyonun kaldırılması çerçevesinde İslam dünyası için bir fırsat olacağını belirtirken, İslam dünyasından bu yönde destek mesajı beklediklerini ifade etti. 
     Gül, İKÖ toplantısında, Türkiye'nin İKÖ genel sekreterliği adayı Prof. Ekmeleddin İhsanoğlu'na tam destek verileceğine inandıklarını söyledi. 
     İKÖ toplantısının açılış oturumunda konuşan Gül, hükümetinin, İKÖ ve sekreteryasının canlandırılmasını arzu ettiğini ve ''İKÖ'nun kurumsal olarak ilerlemesi'' gerektiğini belirterek, bu konuda ellerinden gelen katkıyı sağlamak istediklerini kaydetti. 
     Bu doğrultuda İKÖ genel sekreterliğine aday gösterdiklerini ifade eden Gül, İslam Kültür, Sanat ve Tarih Araştırma Merkezi IRCICA Genel Direktörü İhsanoğlu'nun, bu göreve gelmesi durumunda İKÖ Genel Sekreterliği'nin ötesinde bir hizmet sunacağından emin olduğunu söyledi. 
     Gül, İsrail-Filistin sorununa çok önem verdiklerini ve iki tarafla da diyalog içinde olduklarını belirterek, uluslararası toplumun da konuya gereken önemi vermesi gerektiğini ifade etti. 
     Bölgedeki olayların dünyada barış ve istikrara da zarar verdiğini kaydeden Gül, İKÖ'nün Ortadoğu Dörtlüsü ile başlattığı temasları da takdir ettiklerini bildirdi. 
     Bakan Gül, Irak'ta geçici hükümetin başarılı olmasını ve Irak halkının çıkarlarına hizmet etmesini istediklerini belirtti. 
     BM'nin Irak'taki rolünün artırılmasının önemini vurgulayan Gül, Irak'ın istikrarsız ve şiddete açık ortam içinde bulunduğunu belirterek, terör olaylarının bir an önce son bulması yönündeki arzusunu dile getirdi. 
     Gul, İKÖ olarak BM Güvenlik Konseyi'nin 1546 sayılı kararını desteklediklerini belirterek, örgütün Irak'ta daha aktif rol oynamasını istediklerini ve ''siyasi sürece nasıl katkıda bulunabiliriz'' sorusuna yanıt aranması gerektiğini söyledi. 
     Azeri-Ermeni anlaşmazlığının bölgesel istikrara ve barışa darbe vurduğuna da kaydeden Gül, sorunun barışçı yöntemlerle çözülmesi gerektiğini söyledi. 
     Azerbaycan'ın toprak bütünlüğünün korunması ve işgalin bir an önce sona erdirilmesi gerektiğini belirten Gül, Türkiye olarak sorunun çözümü yolunda üzerlerıne düşeni yapmaya hazır olduklarını belirtti. 
     Gül, Afganistan'da Bonn sürecinin başarıyla uygulanmakta olduğunu görmekten memnuniyet duyduklarını da söyleyerek, seçimlerden sonra ülkede yeni bir dönemin başlayacağına işaret etti ve Türkiye'nin Afganistan'a desteğinin devam edeceğini kaydetti. 
     Dışişleri Bakanı Gül, İKÖ-AB Ortak Forumu'nun ikincisinin ekimde yapılacağını sözlerine ekledi. 

     
</TEXT>
</DOC>
