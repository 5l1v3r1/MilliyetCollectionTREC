<DOC>
<DOCNO> 231594 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/son/sondun22.html </URL>
<DATE> 2004/04/15/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Schröder AB'nin genişlemesi tarihi bir fırsat... 
</HEADLINE>
<TEXT>

     İtalya'da ailesiyle geçirdiği yaklaşık 2 haftalık Paskalya tatilini tamamlayan Almanya Başbakanı Gerhard Schröder, AB'nin genişlemesinin tarihi bir fırsat olduğunu söyledi. 
     Schröder, Alman Haber Ajansı'na DPA yaptığı açıklamada, 1 Mayıs'ta gerçekleşecek genişlemenin önemine dikkati çekerek, ''Doğu Avrupa'da henüz 1989 yılına kadar diktatörlük, baskı, dikenli tel ve vur emri vardı. Günümüzde ise Avrupa'yı sadece ekonomik açıdan değil, siyasi açıdan da birleştirme şansına sahibiz. AB'nin genişlemesi tarihi bir fırsat, bundan içtenlikle istifade etmeliyiz'' dedi. 
     Almanya'da ve diğer bazı AB ülkelerindeki genişlemeden kaynaklanan endişeleri anladığını ifade eden Schröder, özellikle büyük göç endişesi bulunduğunu, bu nedenle de yeni üye olacak ülkeler ile serbest dolaşım konusunda belirli bir geçiş süresini karara bağladıklarını anımsattı. 
     Almanya'nın bu tarihi sorumluluğunun bilincinde olduğunu kaydeden Schröder, ''Genişleme bizim kararlı tutumumuz olmadan bu kadar çabuk gerçekleşemezdi. Bunu bir parça gururla söyleyebilirim. Bunun için kararlı şekilde mücadele ettik. AB'nin hareket yeteneğini koruyabilmesi için bundan sonra da çabalarımızı sürdüreceğiz. Bu 25 ya da 27 üyeli bir AB için de geçerli'' diye konuştu. 
     AB'nin hareket yeteneğinin, saydamlığının ve kendi bünyesindeki demokrasinin korunabilmesi için Avrupa anayasasının kabul edilmesinin önemini vurgulayan Schröder, anayasanın kabul edilmesine öncelik verilmesi, bu arada daha da büyüyecek bir AB içinde Avrupa'nın bütünleşmesinin en iyi şekilde nasıl sağlanabileceğinin düşünülmesi gerektiğini söyledi. 
     Başbakan Schröder, bugün bir grup New York'lu öğrenci ile bir araya gelecek, daha sonra da Hollanda'ya giderek Rotterdam kentindeki Erasmus Üniversitesi'nde bir konuşma yapacak. 
     Schröder ayrıca Hollanda Kraliçesi Beatrix ve Başbakan Balkenende ile görüşecek. 
     
</TEXT>
</DOC>
