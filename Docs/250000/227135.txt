<DOC>
<DOCNO> 227135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/son/sondun16.html </URL>
<DATE> 2004/03/31/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Irak... Direnişçiler araçları yaktı, cesetleri parçaladılar 
</HEADLINE>
<TEXT>

     Irak'ın başkenti Bağdat'ın batısındaki Felluce kentinde, direnişçilerin iki aracı yaktıkları bildirildi. 
     Görgü tanıkları, ''Sünni üçgeni'' adı verilen bölgenin bir ayağını oluşturan Felluce'deki direnişçilerin, bazı yolcuları yaktığını, bir yolcuyu ise aracın dışına sürükleyerek etrafında dansettiğini ve zafer işareti yaptığını belirtti. Tanıklar, araçların ABD öncülüğünde Irak'ta görev yapan ittifak yetkililerinin kullandığı arazi araçlarından olduğunu kaydetti. 
     Bir görgü tanığı ise direnişçilerin küçük silahlarla araçlara ateş açtığını söyledi. Bölgedeki kaynaklar, muhtemelen araçtaki birçok kişinin öldüğünü belirtiyor. 
     
     CESETLER PARÇA PARÇA 

     Irak'ın başkenti Bağdat'ın batısındaki Felluce kentinde saldırı düzenlenen iki araçta öldürülenlerin yabancı oldukları ve cesetlerinin kızgın kalabalık tarafından parçalara ayrıldığı bildirildi. 
     Bölge sakinleri, yabancıların küçük silahlarla öldürüldükten sonra araçlarının ateşe verildiğini belirttiler. 
     AP televizyonu, öldürülen bir kişinin kömürleşmiş cesedini yayınlarken, Abdulaziz Muhammed adlı Felluceli, kızgın kalabalığın cesetleri caddelerde sürüklediğini ve parçalara ayırdığını, bazı cesetlerin bir köprüye asıldığını söyledi. 
     Araçlarda bulunan kişilerin kimliği hakkında henüz bilgi edinilemedi. 
     Bir bölge sakini, cesetlerin birinin üzerinde köpek resmi bulunan arma olduğunu söyledi. Bölge sakinleri, araçlarda silah da bulunduğunu ifade ettiler. 

     
</TEXT>
</DOC>
