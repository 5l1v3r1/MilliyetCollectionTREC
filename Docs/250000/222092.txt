<DOC>
<DOCNO> 222092 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/13/son/sonyas03.html </URL>
<DATE> 2004/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya, ''Mona Lisa Gülüşü''nde İstanbul'u dinliyor... 
</HEADLINE>
<TEXT>

     ''Constantinople'deki her kız Şimdi Bayan İstanbul Yani Constantinople'de biriyle buluşacaksanız O sizi İstanbul'da bekliyor olacak Peki niye Constantinople değil Onu da Türkler'in keyfi bilir, kime ne''... 
     Dünyanın dört bir yanındaki milyonlarca sinema seyircisi, medeniyetin beşiği İstanbul'un hikayesini bu notalarda dinliyor. Ünlü aktris Julia Roberts'ın rol aldığı ''Mona Lisa Gülüşü-Mona Lisa Smile'' isimli film, Trevor Horn Orchestra'nın seslendirdiği ''İstanbul not Constantinople '' ile ''yedi tepeli şehre'' göz kırpıyor. 
     Filmde üniversitenin bahçesinde düzenlenen panayır sahnesinde bir anda kulağa çalınan parça, sanatçının yumuşak yorumuyla dikkati çekiyor. 
     Internet sitelerinde filmin müziklerinin yer aldığı ''Mona Lisa Smile'' isimli albümün müzik eleştirmenlerince yapılan değerlendirmesinde şarkı, ''filme can veren parçalardan. Dönemin havasını çok iyi yansıtıyor'' sözleriyle anlatılıyor. 
     The Four Lads tarafından yıllar önce seslendirilen parçanın yeni düzenlemesinde Trevor Horn Orchestra, başarılı yorumuyla alkış topluyor. Topluluk, filmde ayrıca ''Sh Boom'' adlı parçayı da seslendiriyor. 
     
     ÜNLÜLER GEÇİDİ 

     ''Mona Lisa Smile'', dünya müzik listelerinde en çok satılan film müzikleri sıralamasına bomba gibi düştü. 
     Haftalardır ilk sıralardan inmeyen albümde, Seal, Tori Amos, Celine Dion, Elton John gibi ünlü sanatçıların yapıtları yer alıyor. Albümde sırasıyla şu çalışmalar bulunuyor 
     1. Mona Lisa Smile - Seal. 
     2. You Belong To Me - Tori Amos. 
     3. Bewitched Bothered and Bewildered - Celine Dion. 
     4. The Heart Of Every Girl - Elton John. 
     5. Santa Baby - Macy Gray. 
     6. Murder, He Says - Tori Amos. 
     7. Beseme Mucho - Chris Isaak. 
     8. Secret Love - Mandy Moore. 
     9. What'll I Do - Alison Krauss. 
     10. Istanbul Not Constantinople - Trevor Horn Orchestra. 
     11. Sh Boom - Trevor Horn Orchestra. 
     12. I'm Beginning To See The Light - Kelly Rowland. 
     13. I've Got The World On A String - Lisa Stansfield. 
     14. Smile - Barbra Streisand 
     
     ''ÖLÜ OZANLAR DERNEĞİ''Nİ ANIMSATIYOR 

     Julia Roberts'ın Hollywood'un yeni dönem gözde oyuncuları Julia Stiles ve Kirsten Dunst ile rol aldığı ''Mona Lisa'nın Gülüşü''nün gösterimi halen Türkiye'deki sinemalarda sürüyor. 
     Yönetmenliğini Mike Newell'ın üstlendiği filmin diğer oyuncuları Maggie Gyllenhaal, Juliet Stevenson, Dominic West, Ginnifer Goodwin, Topher Grace ve Marcia Gay Harden. 
     Görüntü yönetmenliğini Anastas Michos'un üstlendiği film, idealist sanat öğretmeni Katherine Watson'ın birbirinden değişik sorunlara sahip öğrencileriyle sıcak bir bağ kurmasını konu alıyor. 
     Film, Robin Williams'ın bir dönem fırtına gibi esen filmi ''Ölü Ozanlar Derneği''ni anımsatırken, izleyiciden de büyük ilgi görüyor. 
     
</TEXT>
</DOC>
