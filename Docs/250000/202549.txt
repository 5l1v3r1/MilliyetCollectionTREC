<DOC>
<DOCNO> 202549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/16/son/sontur04.html </URL>
<DATE> 2003/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Eminönü'de kaza 2 kişi yaralı 
</HEADLINE>
<TEXT>

     Eminönü'de, şarampole düştükten sonra alev alan cipte sıkışan sürücü ve arkadaşı yaralandı. 
     Sirkeci'den Bakırköy yönüne giden Serkan Meral'in 24 kullandığı 34 DM 348 plakalı cip, sabah saatlerinde Gülhane Parkı önünde kontrolden çıkarak karşı yola geçti. Kaldırımı da aşarak yol kenarındaki çalılıklara düşen araç, ön tarafından alev aldı. 
     Kazayla birlikte silah sesleri duyan Sarayburnu'ndaki çay bahçesinin görevlileri, hemen olay yerine gittiler. 
     Araçta bulunan ve yaralı olduğu görülen Şükrü Arsakay'ın 24 bir taksiyle Taksim Eğitim ve Araştırma Hastanesi'ne gönderilmesini sağlayan görevliler, cipte sıkışan sürücü Meral için de itfaiyeden yardım istediler. 
     Bu görevliler ile çevreden yetişen vatandaşlar, bidonlarla taşıdıkları suyla da büyüyen alevleri söndürmeye çalıştılar. 
     Olay yerine gelen itfaiye ekipleri, cipteki yangını kısa sürede söndürdükten sonra ayakları sıkışan sürücü Serkan Meral'i de kurtararak, Taksim Eğitim ve Araştırma Hastanesi'ne kaldırılmasını sağladılar. 
     Kazanın ardından olay yerine gelen ve cipin sahibi olduğunu söyleyen bir kişi, görünmemesi için aracın plakasını eğdikten sonra görüntü alınmaması konusunda basın mensuplarıyla da tartıştı. 
     Polis, çay bahçesindeki görevlilerin kazadan hemen sonra 4 el silah sesi duyduklarını söylemeleri üzerine cipin çevresinde ve çalılıklarda inceleme yaptı. 
     Yapılan aramada, aracın arka koltuk döşemesinde 1, cipin hemen yanında yerde de 3 adet boş kovan bulundu. 
     Bunun üzerine ifadesi alınan sürücü Meral'in, ''kazayı duyurmak için havaya ateş ettiğini'' söylediği bildirildi. 
     Olayla ilgili başlatılan soruşturma sürüyor. 
     
</TEXT>
</DOC>
