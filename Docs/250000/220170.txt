<DOC>
<DOCNO> 220170 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/06/siyaset/siy06.html </URL>
<DATE> 2004/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
De Soto Anlaşma şansı azalıyor 
</HEADLINE>
<TEXT>

      UTKU ÇAKIRÖZER Ankara 

   
   Kıbrıs sorununun çözümü için KKTC Cumhurbaşkanı Rauf Denktaş ile Güney Kıbrıs Rum Kesimi lideri Tasos Papadopulos arasında yapılan müzakereler sürerken görüşmelerdeki BM Temsilcisi Alvaro De Soto, dün Dışişleri Bakanlığı'nda Abdullah Gül ve müsteşarı Ugur Ziyal'le bir araya geldi. De Soto'nun ziyareti, "Denktaş'tan umut kesildi. Artık doğrudan Ankara ile pazarlık yapıyor" yorumlarına neden oldu. 
   De Soto, görüşmenin ardından yapıtğı açıklamada, "Zaman geçtikçe adadaki liderlerin kendi aralarında anlaşma şansı azalıyor" dedi. Müzakerelerde ele alınan tüm başlıkları görüştüklerini kaydeden De Soto, gelecek hafta adada başlayacak olan "al-ver süreci" için bir belge verip verilmeyeceği konusunda "Bunu olasılık dışı bırakmıyoruz. Ancak şu anda bende böyle bir belge yok" diye konuştu. De Soto, Başbakan Erdoğan'ın çözüm yönünde ortaya koyduğu iradenin süreceğine inandıklarını da belirtti. 
   Görüşmede 21 Mart'a kadar uzlaşma sağlanamaması durumunda Türkiye ve Yunanistan'ın da katılımıyla 22 - 29 Mart tarihleri arasında yapılacak 4'lü toplantı da ele alındı. Ankara, toplantının siyasetçi seviyesinde Başbakan ya da Dışişleri Bakanı seviyesinde yapılması talebini BM'ye de resmen iletti. 
   Yarın Yunanistan'da seçim yapılacağı için De Soto, Yunanistan'la yapacağı değerlendirmeyi gelecek haftaya bıraktı. 
   
   
   
   
</TEXT>
</DOC>
