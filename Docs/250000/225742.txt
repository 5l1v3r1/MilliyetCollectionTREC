<DOC>
<DOCNO> 225742 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/26/yazar/toruner.html </URL>
<DATE> 2004/03/26/ </DATE>
<TIME>  </TIME>
<AUTHOR> Yaman TÖRÜNER  </AUTHOR>
<HEADLINE>
Hiç olmazsa 
</HEADLINE>
<TEXT>

   
   Son zamanların moda sözcüğü "hiç olmazsa". Hükümet ve bürokratları için yapılan tüm değerlendirmeler böyle başlıyor 
   Eskiden, Bakanlar Kurulu toplantısı hastanede mi yapılacak yoksa, Başbakanlık'ta mı diye merak ederdik. Şimdi hiç olmazsa, toplantının yapılacağı yer belli. Eskiden, Başbakan'ın odasına çıkması için asansör yapılmıştı. Şimdiki Başbakan hiç olmazsa odasına yürüyerek çıkıyor. Başbakan "Üniversitelerin de, yargı organlarının da parasını biz veriyoruz, istediğimiz kararı çıkartırız" diyor. Hiç olmazsa, görüşlerini çekinmeden, açık açık söylüyor. Eskiden Başbakan'ın yurtdışına gidip görüşme yapacak mecali yoktu. O yüzden işleri telefonla halletmeye çalışırdı. Şimdiki Başbakan, hiç olmazsa adamların ziyaretine gidiyor. Lisan bilmese de yüz yüze konuşuyor. Şimdiye kadar Kıbrıs için hiçbir atılım yapılmadı. Bunlar hiç olmazsa, görüşmelere başladılar. Takiye, makiye. Şimdiye kadar Amerika'ya doğruları söylüyor, destek alamıyorduk. Şimdi, hiç olmazsa onları idare ediyoruz. Irak'a şans eseri de olsa asker göndermedik. Hiç olmazsa, bunların şansları açık. Öncekiler uğursuzdu. Üstünde koskoca Ali Babacan yazan kamyonlar Ankara sokaklarında fink atıyor. Başbakan da, Ali Babacan da ticaret yapsalar bile, hiç olmazsa açık açık yapıyorlar. Eskiden koalisyon vardı. Dört kişiye laf anlatmak zorunda kalırdık. Şimdi hiç olmazsa, bir kişiyle muhatap oluyoruz. Önceki hükümetler bir şeyler yapmaya kalkar, ağızlarına yüzlerine bulaştırırlardı. Şimdiki hükümet iş yapmasa da, hiç olmazsa IMF'nin sözünü dinliyor. Baksanıza, enflasyon düştü. Dış ticaret açık vermiş diyorsunuz. Hiç olmazsa, ihracat arttı. Üretim yokmuş, büyüme yokmuş. İşsizlik artıyormuş. Hiç olmazsa, enflasyon düşüyor. Eskiden başımızda, bir de enflasyon belası vardı. Türk lirası değerliymiş. Olsun, hiç olmazsa ithal malları ucuz. İç borçlar 150 milyar dolara ulaştı. Olsun, hiç olmazsa faizler düştü, reel faizler düşmese de ucuza borçlanılabiliyor. Yahu, hiç olmazsa borç bulunabiliyor. 
   
   
   Son günlerde, içinde "hiç olmazsa" bulunan sözcükler uzayıp gidiyor. Aza razı olmak, "bir lokma bir hırka" felsefesi bizi geri bıraktı. Maalesef, "hiç olmazsa" sözcüğü en aydın geçinenlerimizin ve işadamlarımızın ağzından düşmüyor. Bunlar ekonomi krizi sırasında da, D - E - F gitti ama hiç olmazsa, A - B - C kaldı demişlerdi. Belki, bir süre sonra, 
   Kıbrıs gitti ama hiç olmazsa, bayrağında kırmızı kaldı. Kürt devleti kuruldu ama hiç olmazsa, bizim dışımızda kuruldu, da diyecekler. 
   
      
   
</TEXT>
</DOC>
