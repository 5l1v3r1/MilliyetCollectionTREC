<DOC>
<DOCNO> 220763 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/08/son/sonspo08.html </URL>
<DATE> 2004/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
G.Antep'te yüzler asık 
</HEADLINE>
<TEXT>

     UEFA Kupası'nda güçlü rakibi AS Roma'ya yenilerek elenen Gaziantepspor'un, kendi sahasında da Akçaabat Sebatspor ile 2-2 berabere kalarak puan kaybetmesi, taraftarları hayal kırıklığına uğrattı. 
     Gaziantepspor Profesyonel Futbol Şube Sorumlusu Asım Atmaz, mutlaka kazanmaları gereken Akçaabat Sebatspor maçında berabere kalarak çok önemli 2 puan kaybettiklerini söyledi. 
     Atmaz, sahaya AS Roma maçı yorgunluğu ile çıkmalarına karşın özellikle maçın ilk yarısında çok iyi mücadele ettiklerine dikkat çekerek, şöyle konuştu 
     ''Maça çok iyi başlayan taraf Gaziantepspor oldu. Özellikle, ilk yarıda rakibimize oranla çok üstün oynayıp, üst üste gelişen ataklarımızın ikisini de gole çevirip, ilk yarıyı 2-0 üstün tamamladık. İlk yarıda, tüm futbolcularım iyi mücadele edip, yorgunluk belirtisi göstermediler. 
     Ancak, maçın ikinci yarısında, futbolcularımız yorgunluğun yanı sıra 2-0 üstün olmanın rehavetine de kapılıp, rakibi küçümsediler. Bu durumu iyi değerlendiren rakibimiz, ikinci yarıda 2 gol atarak, beraberliği yakaladı. İbrahim Toraman'ın kırmızı kartla oyun dışı kalmasına rağmen, galibiyet golü için rakip kalde gol arayışlarımız devam etti. Eksik olmamıza rağmen futbolcularım oyundan kopmayıp, üst üste ataklar geliştirdiler. Tabi ki bu ataklar golle sonuçlanmadı ve kendi sahamızda altın değerinde çok önemli iki puan kaybettik.'' Atmaz, Akçaabat Sebatspor maçını unutup, bu hafta deplasmanda karşılaşacakları Çaykur Rizespor maçını düşünmek zorunda olduklarını da sözlerine ekledi. 
     
</TEXT>
</DOC>
