<DOC>
<DOCNO> 219015 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/01/son/sonspo24.html </URL>
<DATE> 2004/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray, İspanya'ya Hakan Şükür'ü de götürdü 
</HEADLINE>
<TEXT>

     UEFA Kupası 3. tur rövanş maçında deplasmanda Villarreal ile karşılaşacak Galatasaray, İspanya'ya gitti. 
     Sarı-kırmızılılılarda, belindeki sakatlığına rağmen oynama ihtimali bulunan Hakan Şükür, teknik direktör Fatih Terim tarafından kadroya alınırken, cezalı olan Ayhan İspanya'ya götürülmedi. 
     Fatih Terim, Atatürk Havalimanı'nda hareketten önce yaptığı açıklamada, gerçeklerin ortada olduğunu belirterek, ''İlk maçta 2-2'lik sonuç vardı. Bu yüzden kazanmak zorundayız. Ancak böylelikle turu geçebiliriz. Gidişimiz moralli değil. Toparlanmak zorundayız'' dedi. 
     Kendisini en çok futbolcularının yorgunluğunun düşündürdüğünü kaydeden Terim, ''90 dakika sonunda yolumuza devam etmek için galip gelmeliyiz. Oyuncularımın da bunu yapacağına inanıyorum. İyi işler yapıyoruz ancak ufak detaylarda takılıyoruz. İnanıyorum ki bunları da yakında aşacağız'' diye konuştu. 
     Basın mensuplarının, yapılan eleştirileri nasıl karşıladığını sormaları üzerine Terim, ''Türkiye'de kaybettiğiniz zaman eleştiri beklenir. Oyun kurgusunun önemi yoktur. Kaybedince demek ki eleştirilmek gerekiyor. Ümit Karan'ı 80 dakika oynattım. Dinlendirmek için değil yorgun olduğu için çıkarttım. Onun yerine de Sabri'yi koyduk. Yani hücumdan vazgeçmedik'' diye yanıtladı. 
     Hakan'ın oynama ihtimali bulunduğunu ve bu nedenle İspanya'ya götürdüklerini kaydeden Terim, Fenerbahçe maçında taktik gereği liberoda oynattığı Petre'ye bu maçta aynı yerde görev vermeyebileceğini söyledi. 
     
     17 KİŞİ GİTTİLER 
     Galatasaray, Villarreal karşılaşması için İspanya'ya 17 kişilik futbolcu kafilesiyle gitti. 
     Cezalı olan Ayhan'ın yanı sıra, statü gereği Avrupa kupası maçlarında oynayamayan Bratu götürülmeyip, Hakan Şükür kadroya dahil edildi. 
     Ayrıca, erken sözleşme teklifinden henüz yanıt alınamayan Berkant da Villarreal maçı kafilesinde kendisine yer bulamadı. 
     Sarı-kırmızılıların 17 kişilik İspanya kafilesi, Mondragon, Aykut, Ömer, Petre, Orhan, Prates, Volkan, Batista, Cihan, Ergün, Necati, Sabri, Ümit, Hasan, Suat, Murat ve Hakan'dan oluştu. 
     
</TEXT>
</DOC>
