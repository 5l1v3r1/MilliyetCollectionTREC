<DOC>
<DOCNO> 210179 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/21/son/sonspo11.html </URL>
<DATE> 2004/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İbrahim Altınsay ayrılma nedenlerini açıkladı... 
</HEADLINE>
<TEXT>

     Beşiktaş Kulübü Yönetim Kurulu Üyesi İbrahim Altınsay, yeni dönemde siyah-beyazlı kulüpte yönetici olarak görev almayacağını, sıradan bir taraftar olarak desteğini sürdüreceğini açıkladı. 
     İbrahim Altınsay, 2000 yılından bu yana Beşiktaş Kulübü Yönetim Kurulu üyesi olarak görev yaptığını ve bu süre içinde kesintisiz olarak icra kurulu üyeliği, pazarlama ve gelirler komitesi başkanlığı ile futbol ve transfer komiteleri üyeliği görevlerini üstlendiğini vurgulayarak, şunları kaydetti 
     ''Bütün bu çalışmalarda 'ben' değil 'biz' demeyi düstur edindim. Kulübümüzü gerçekten dünyanın önde gelen kulüpleri haline getirmek için bütün enerjimizle ve heyecanımızla çalıştık. Gücümüzü, bilet alıp maça gelen, lisanslı ürün satın alan, kalbi nerede olursa olsun Beşiktaş ile birlikte çarpan gerçek taraftarlardan aldık. Bugün varolan koşullarda ise kulübümüzü 'Avrupa'nın lideri yapma' hedefine daha fazla katkıda bulunamayacağım sonucuna vardım ve yeni dönemde yönetim kurulunda üzülerek görev almayacağımı 14 Ocak 2004 Çarşamba günü başkanımıza arzettim.'' Siyah-beyazlı kulübün hafta sonunda yapılacak olağan genel kurul toplantısının bir şenlik havasında geçmesini beklediğini, bu nedenle toplantı öncesinde kararının nedenleri üzerinde uzun boylu durmaya gerek olmadığını anlatan Altınsay, şöyle devam etti 
     ''Ancak kararımın, resmi sözleşmesini imzaladığım Adrian Ilie transferiyle hiçbir şekilde ilgili olmadığını belirtmek isterim. Dilerim Avrupa'da kupa kazanmak için gereken çağdaş vizyon, yönetim sistemi ve kültür, kulübümüzde gelişerek varlığını sürdürür. Yine dilerim, yönetimimiz gerçek taraftarlarıyla olan bağını etkin bir biçimde güçlendirir, kulübe yeni taraftarlar kazandırır. 
     Beşiktaş Kulübü Yönetim Kurulu üyeliğini, hele 100. yılda bu görevde olmayı, hayatımın en büyük şansı sayıyorum. 101 yıldır çağlayarak akan Beşiktaş ırmağında bir su damlası bile sayılmam. Bundan önce de Beşiktaş neredeyse orada olmaya ve elimden geldiğince kulübümüze hizmet etmeye çalıştım. Bundan sonra da sıradan bir taraftar olarak Beşiktaş'ın hizmetinde olacağım. Kulübümüzü dünya kulübü yapma hedefini yakından takip edeceğim. Kulübün gerçek taraftarlarıyla bağını güçlendirmesini ve yeni taraftarlar kazanmasını gözeteceğim.'' 
     
</TEXT>
</DOC>
