<DOC>
<DOCNO> 232009 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/16/son/soneko21.html </URL>
<DATE> 2004/04/16/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Meyve üreticilerine don uyarısı Bahçelerinizde lastik ve saman yakın 
</HEADLINE>
<TEXT>

     Konya'da hava sıcaklıklarındaki ani düşüş, meyve ağaçlarında don tehlikesi yaşanmasına neden oldu. 
     Konya Tarım İl Müdür Yardımcısı Ahmet Dinç, Konya ve ilçelerinde hava sıcaklıklarında ani ısı değişimlerinin olduğunu söyledi. 
     Dinç, sıcaklıkların özellikle eksi 2 derecenin altına düşmesiyle birlikte, meyve ağaçlarında don tehlikesinin yaşanmaya başladığını ve havanın yağışlı olmasının riski artırdığını kaydetti. 
     Çiçeklenme dönemindeki meyve ağaçlarında yaşanacak don ihtimaline karşı, ilçe tarım müdürlükleri aracılığıyla vatandaşların uyarıldığını belirten Dinç, şunları söyledi 
     ''Her yıl Nisan ayında yaşanan bu durum karşısında meyvecilerin bir takım önlemler alması gerekiyor. Meyve bahçesi olan kişiler birkaç gün devam edecek düşük hava sıcaklıklarında, bahçelerinde saman ve lastik yakarak ortamın ısısını dengelemeliler. Bu konuda özellikle meyveciliğin yoğun olarak yapıldığı ilçelerimizde, gün boyu anonslar yapılarak, vatandaşları uyarıyoruz.'' Dinç, soğuk havalara karşı önlem alınmadığı takdirde, ağaçların meyve verimlerinde önemli oranlarda kayıp yaşanacağını sözlerine ekledi. 
     
</TEXT>
</DOC>
