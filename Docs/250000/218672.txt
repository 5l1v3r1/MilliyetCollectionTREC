<DOC>
<DOCNO> 218672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/29/yasam/yas01.html </URL>
<DATE> 2004/02/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Esrarengiz variller bu kez Bodrum'da 
</HEADLINE>
<TEXT>

   Şiddetli lodosla sahile 100 kadar esrarengiz varil vurdu. Varillerden biri, bir işçinin kafasına döküldü 
      YAŞAR ANTER Bodrum DHA 
   
   Daha önce Karadeniz kıyılarına sık sık vuran esrarengiz variller, bu kez şiddetli lodosun ardından Bodrum'u 'istila etti'. 
   Dün sabah yaklaşık 100 kadar esrarengiz varil, Bodrum Kalesi önündeki kayalıklara, mendireğe, Kara Kuvvetleri Eğitim Merkezi ve Kumbahçe Mahallesi sahillerine vurdu. Harekete geçen Sahil Güvenlik Komutanlığı botları, varillerin uluslararası sulardan geçiş yapan bir gemiden bırakılmış olabileceği ihtimali üzerine, Güllük ve Bodrum arasında incelemelerde bulundu. 
   
   'Kimyevi madde araştırılıyor' 
   Bodrum Sahil Güvenlik Komutanlığı 1 No'lu Bot Komutanı Astsubay Başçavuş Avni Cındık ile 101 No'lu Bot Komutanı Üsteğmen Alpaslan Baysal, Karaada açıkları ve Akyarlar arasındaki bölgede başka variller de buldu. Ardından Emniyet Müdürü Ümit Akyol da incelemelerde bulundu. 
   Bu arada belediye işçileri de, varilleri kamyonlarla belediye atölyelerinin bulunduğu alana götürdü. İşçilerin bazıları, içinde beyaz bir sıvı bulunan varilleri eldiven takmadan ve özel kıyafet giymeden taşıdı. Bu sırada bir varildeki sıvı, işçilerden birinin başından aşağı döküldü. 
   Kaymakam Osman Ekşi varillerde kimyasal madde olup olmadığının araştırıldığını açıkladı. 
   
   
</TEXT>
</DOC>
