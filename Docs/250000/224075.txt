<DOC>
<DOCNO> 224075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/20/son/sontur06.html </URL>
<DATE> 2004/03/20/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Nevşehir'de 50 metre yüksekliğinde peribacası çöktü 
</HEADLINE>
<TEXT>

     Nevşehir'de 50 metre yüksekliğindeki bir peribacası çöktü. Olayda ölen ya da yaralanan olmadı. 
     AA muhabirinin aldığı bilgiye göre, Göreme beldesi Gedik Mahallesi'nde bulunan ve içi boş olan 50 metre yüksekliğindeki peribacası, gece yıkıldı. 
     Göreme Belediye Başkanı Fevzi Günal, yıllardan beri kullanılmayan ve içi boş olan peribacasının, bakımsızlık nedeniyle yıkıldığını söyledi. 
     Günal ''Yöre halkından peri bacalarını kullanma hakkı yıllar önce alındı. İçerisinde insan barındıran peri bacaları sahipleri tarafından korunduğu için zamana karşı direnebiliyor. Kaderine terk edilen peribacaları ise kar ve yağmur sularının neden olduğu aşınma ve çatlama sonucu zamanla yıkılıyor'' dedi. 
     Fevzi Günal, peribacalarının korunması için halkın kullanımına açık olması gerektiğini kaydetti. 
     Nevşehir Kültür ve Tabiat Varlıklarını Koruma Kurulu yetkilileri ile Nevşehir Bayındırlık ve İskan Müdürlüğü yetkilileri, çöken peribacasının bulunduğu bölgede inceleme yaptılar. 
     
</TEXT>
</DOC>
