<DOC>
<DOCNO> 205543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/01/yasam/yas05.html </URL>
<DATE> 2003/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Tecavüzcü polise 15 yıl 4 ay hapis 
</HEADLINE>
<TEXT>

Üç çocuk annesi Leyla Bozacı’ya tecavüz davasında yargılanan Kerem Döndü’ye, üç ayrı suçtan ceza verildi 
     İSMAİL POLAT İstanbul 

     Şile’de, Romanya uyruklu evli ve üç çocuk annesi Leyla Bozacı’ya tecavüz edilmesiyle ilgili iki polis memuru ve bir bar sahibinin yargılandığı dava, sonunda sonuçlandı. Üsküdar 1. Ağır Ceza Mahkemesi’nde yapılan duruşmaya, olay sonrasında meslekten atılan polis memurları tutuklu sanık Kerem Döndü ile tutuksuz sanık Benal Demir katıldı. 
     
     Döndü Mağdur benim 
     Duruşmada sanık polis memuru Döndü, son savunmasını şöyle yaptı 
     "Olay Şile’de kapatılan bar sahiplerinin emniyete yönelik komplosudur. Mağdurenin iddia ettiği gibi kendisine zorla tecavüz etmedim. Kendi isteğiyle gerçekleşti. Kaldı ki Şile’de bir otel odasında bir insana zorla çay bile içirtilmez ki tecavüz olsun. Mağdurum beraatimi ve tahliyemi istiyorum." 
     Bu savunma sonrası mahkeme heyeti, Döndü’ye önce tehdit ve şiddet kullanmak suretiyle ırza geçmek’ suçundan 7 yıl ağır hapis cezası verdi. Bu ceza artırım maddesi uygulanarak, 9.5 yıla çıkarıldı, ancak sanığın mahkemedeki iyi hali nedeniyle 8 yıla indirildi. 
     
     İki sanığa beraat’ 
     Döndü, evli kadını kaçırıp alıkoymak’ suçundan da 6 yıl 10 ay hapse mahkum edildi. Hülya Yiğit’e sarkıntılıktan’ 5 ay, mütecaviz sarhoşluk’tan 1 ay 20 gün hapis cezası alan Döndü, toplam 15 yıl 4 ay hapis cezasına çarptırıldı. Diğer sanıklardan polis memuru Benal Demir ve bar sahibi Mehmet Pot ise beraat etti. 
     
Bozacı Bu ceza az bile      Duruşma çıkışı konuşan Leyla Bozacı, Kerem Döndü’ye verilen hapis cezasını yetersiz bulduğunu belirterek, "Madem bu kadar az ceza vereceklerdi, dava başladığı anda bu kararı verselerdi. Yıllardır mahkeme kapılarına boşuna gelmişiz" dedi. Beraat eden polis memuru Demir de, baştan beri suçsuz olduğunu söylediğini belirterek, "Adalet yerini buldu. Ama Kerem haksız yere bu cezayı aldı" diye konuştu. Bu arada karar için verilen arada tutuksuz sanık Benal Demir ile tartışan Bozacı’nın eşi Eyüp Bozacı, polis tarafından adliye dışına çıkarıldı. Eyüp Bozacı, kararı temyiz edeceklerini ifade etti. 



 YAŞAM 














</TEXT>
</DOC>
