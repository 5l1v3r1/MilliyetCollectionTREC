<DOC>
<DOCNO> 211726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/28/son/soneko32.html </URL>
<DATE> 2004/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Güler Hesaplamalar doğalgaz ve elektriğe zammı gerektirmiyor 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, yaptıkları hesaplamalara göre, doğalgaz ve elektrik fiyatlarına zammı gerektirecek bir durum olmadığını bildirdi. 
     Güler, Türkiye Enerji Forumu'nda basın mensuplarının sorularını yanıtladı. Güler, elektrik kablolarının yeraltına indirilmesiyle ilgili bir soru üzerine, zaten programlarında olan bu konunun 2004 yılında gerçekleştirileceğini söyledi. 
     Uygulamaya İstanbul ve Ankara gibi büyük şehirlerden başlanacağını ifade eden Güler, şöyle konuştu 
     ''Bu daha önce planladığımız, birgün iktidara gelir gelmez hesapladığımız bir konuydu. Geçen sene bunun hazırlığını yaptık. İhale şartnamelerini oluşturduk. Bu yıl da bunları toprak altına alacağız.'' Güler, bu uygulamanın, kayıp-kaçağı önlemek, yaşam kalitesini artırmak ve estetik görünüm açısından birçok faydası bulunduğunu ifade ederek, ''Çünkü son fırtınada da gördük ki bu sistem, büyük ölçüde tahrip olmuş. 10 yıldır bunlar ele alınmamıştı, bugün özelleştireceğiz, yarın özelleştireceğiz diye. Şimdi biz bunu yoğun şekilde sürdürüyoruz'' diye konuştu. 
     Güler, bununla ilgili, bütçeye koydukları miktarın dışında, yabancı sermaye olarak büyük teklifler aldıklarını bildirdi. 
     Yeni yasaya göre, iletimin kamuda kalacağını, dağıtımın ise özelleştirileceğini dile getiren Güler, ''Onun için bunun hesaplamasını, analizini yapıyoruz. Aksiyon planını tespit ettik. Bunları peyderpey, süratli bir şekilde uygulamaya koyacağız'' dedi. 
     Güler, bu uygulamanın tamamlanacağı süreye yönelik bir soruya da ''Süre olarak vermek doğru değil ama muhtemelen 2 sene içinde tamamlamak istiyoruz'' karşılığını verdi. 
     
     ELEKTRİK KESİNTİLERİ 
     Güler, geçen hafta fırtınadan dolayı yaşanan elektrik kesintileri konusunda şunları kaydetti 
     ''Elektrik hatlarında aşırı yük var. Bildiğiniz gibi elektriğe 14 aydır zam yapmadık. Aydınlanmanın dışında, ısınmada da yoğun şekilde kullanılıyor. Aşırı yükler var ve 10 yıl içinde bakımsız kalmış. Sadece kar değil, fırtına da aşırı boyutta oldu. Ama bunların hiçbiri bahane değil.'' Bu sorunun çözümünün, kabloların yeraltına indirilmesi ve özelleştirme olduğunu vurgulayan Güler, ''Bunların mutlaka yapılması lazım. Bunda da en ufak bir tereddüt yok'' dedi. 
     Güler, doğalgaz ve elektrik fiyatlarına zam geleceği yönündeki söylentilerin hatırlatılması üzerine de, şöyle dedi 
     ''Farkındaysanız bu geçen Mart'tan beri söyleniyordu. Biz de bu hesap, kitabı yapıyoruz. Yaptığımız hesaplamalar, böyle bir zammı gerektirmiyor. Fiyatları düşürürken de yük olmadan yaptık. Bunların tamamı verim artırıcı, israfı önleyici çalışmalardı. O bakımdan bütçeye yük olmadan yaptık. Bu yüzden zam düşünmüyoruz.'' 
     
</TEXT>
</DOC>
