<DOC>
<DOCNO> 218739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/29/son/sondun44.html </URL>
<DATE> 2004/02/29/ </DATE>
<TIME>  </TIME>
<AUTHOR>  </AUTHOR>
<HEADLINE>
John Kerry'nin 2 akrabası, II.Dünya savaşı sırasında ölmüş 
</HEADLINE>
<TEXT>

     ABD başkanlık seçiminde Demokrat Parti'nin önde giden aday adayı John Kerry'nin iki akrabasının, II. Dünya Savaşı'nda Yahudi katliamı sırasında öldüğü ileri sürüldü. 
     Avusturya'nın başkenti Viyana'da Tarihsel Aile Araştırmaları Enstitüsü'nde çalışan Avusturyalı soybilimci Felix Gundacker, Kerry'nin büyükannesi İda'nın kız kardeşi Jenni ve erkek kardeşi Otto Loewe'nin Nazilerin toplama kamplarında öldüğünü söyledi. 
     Gundacker, Jenni ve Otto Loewe'nin II. Dünya Savaşı sırasında Viyana'daki evlerinden alınarak 13 Ağustos 1942'de Theresienstadt toplama kampına götürüldüğünü belirtti. 
     Jenni'nin muhtemelen Avusturyalı komutan Franz Stangl'ın komutasındaki Treblinka kampında öldüğünü söyleyen Gundacker, Otto'nunsa 29 Haziran 1943'de Theresienstadt'de öldüğünü ifade etti. 
     Kerry'nin ailesinin kökeni hakkında araştırma yapan Gundacker, John Kerry'nin büyükannesi İda'nın 22 Şubat 1877'de Siegfried ve Josefine Loewe'nin beşinci çocuğu olarak dünyaya geldiğini belirtti. 
     John Kerry'nin Almanya vatandaşı Yahudi büyükbabası Fritz Kohn'ın ise 1873 yılında Moravya'nın kuzeyindeki Horni Benesov bölgesinde doğduğu bildirildi. 
     Kohn'un ailesinin daha sonra Viyana'nın güneyindeki Moedling bölgesine göç ettiği, ailenin Yahudi inancını bırakıp Katolik olmasından sonra Kerry soy ismini aldığı, Kerry'nin büyükbabası ve büyükannesinin 1904 yılında Avusturya'dan ABD'ye göç ettiği kaydedildi. 
     
</TEXT>
</DOC>
