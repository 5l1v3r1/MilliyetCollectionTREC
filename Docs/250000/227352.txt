<DOC>
<DOCNO> 227352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/son/sontur24.html </URL>
<DATE> 2004/03/31/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Batman'da hastanın yol çilesi... 
</HEADLINE>
<TEXT>

     Batman'ın Sason İlçesi'nde, kanaması olan bir kadın hastaneye yetiştirilmek için 4 gün nehir suyunun azalması için bekletildi, su geçilebilecek seviyeye inince atla nehirden geçirilen hastanın bindirildiği araç saplandığı çamurdan yarım saatte çıkarıldı. 
     Alınan bilgiye göre, Tekevler Köyü Bozağıl mezrasında oturan Nezahat Taşdemir, Sason Çayı'nın yol vermemesi nedeniyle 4 gün bekletilmek zorunda kaldı. 
     Nehir suyunun biraz azalmasından sonra ata bindirilerek nehirden geçirilen Taşdemir, 1 kilometrelik at sırtından sonra araçların gelebildiği tepeye ulaştırıldı. Otomobille Batman Devlet Hastanesi'ne götürülmek istenen Taşdemir'in, bindirildiği araç da saplandığı çamurdan ancak, yarım saatte çıkarabildi. 
     Mezra sakinleri hastalarının 5 gün acı içinde kıvranmasına rağmen ellerinden bir şey gelmediğini bunun da kendilerini son derece üzdüğünü söylediler. 
     Her yıl aynı çileyi yaşadıklarını belirten köylüler, Batman Valiliği'nin yol sorununu çözmesini istediler. 
     
</TEXT>
</DOC>
