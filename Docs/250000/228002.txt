<DOC>
<DOCNO> 228002 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/son/sonspo15.html </URL>
<DATE> 2004/04/02/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Ülkerspor, 2. turun en büyük sürprizini yaptı 
</HEADLINE>
<TEXT>

     Basketbol Erkekler Avrupa Ligi 2. tur G Grubu'nda 5. maçında İsrail'in Maccabi Elite Tel Aviv takımını 79-76 yenen Ülkerspor'da, grupta alınan ilk galibiyetin sevinci yaşanıyor. 
     Ülkerspor Antrenörü Ergin Ataman, Maccabi Elite Tel Aviv'i yenerek, 2. turun en büyük sürprizini yaptıklarını söyledi. 
     Ataman, galibiyette Blair ve Naumoski'nin büyük rol oynadıklarını vurgulayarak, şöyle dedi 
     ''İddiamızı kaybetmiş olmamıza rağmen dörtlü finalin en güçlü adaylarından bir tanesini mağlup ederek, güzel bir iş yaptık. Belki de 2. tur maçlarının en önemli sürprizini gerçekleştirdik. İbrahim, Rentzias gibi önemli oyuncularımızın yokluğunda genç oyuncularım hafta içinde idmanlarda ve maçta çok önemli katkılarda bulundular. Oyun sistemimiz içinde Blair çok etkili oldu. Naumoski de tecrübesini konuşturunca çok güzel bir galibiyet aldık.'' Maç öncesinde kimsenin kendilerine şans tanımadığını kaydeden Ataman, ''Evimizde çok kötü maçlar kaybettik. Bu galibiyeti de onların bir telafisi olarak bizi destekleyenlere armağan ediyoruz. Hedefimiz dörtlü finale çıkmaktı, ancak bunu başaramadık. Ama evimizde iyi bir sonuçla içerdeki maçları tamamladık'' diye konuştu. 
     
     SON SIRADAN KURTULAMADI 

     Bu arada, Erkekler Avrupa Ligi 2. tur mücadelesinde F ve G gruplarında da 5. hafta müsabakaları tamamlanırken, G Grubu'nda mücadele eden Ülkerspor, güçlü rakibi Maccabi Elite Tel Aviv'i İstanbul'da yenerek ilk galibiyetini almasına karşın yine son sıradan kurtulamadı. 
     İsrail temsilcisi Maccabi Elite Tel Aviv ise Ülkespor yenilgisine karşın grupta 8 puan ve averajla liderliğini sürdürdü. 
     F Grubu'nda ise İtalya'nın Montepaschi Siena takımı, yine İtalyan UC Benetton Basket Treviso'yu 80-64 yenerek, 8 puan ve averajla liderliğe yükseldi. 
     
</TEXT>
</DOC>
