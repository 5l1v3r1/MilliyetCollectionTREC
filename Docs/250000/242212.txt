<DOC>
<DOCNO> 242212 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/23/son/sonyas04.html </URL>
<DATE> 2004/05/23/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
En iyi ölüm sahnesi 'Sapık'ta... İşte liste... 
</HEADLINE>
<TEXT>

     Alfred Hitchcock'un efsanevi filmi ''Sapık-Psycho'' filmindeki duş sahnesi, uzmanlar tarafından sinema tarihinin ''en iyi ölüm sahnesi'' seçildi. 
     ''Total Film'' adlı sinema dergisi tarafından 50 film arasında sinema eleştirmenleri tarafından yapılan değerlendirmede, 44 yıl önce çekilen ''Sapık'' filmi birinci oldu. 
     Toplam 45 saniye süren, çekimleri 70 ayrı kamerayla 7 gün süren sahnede Norman Bates rolündeki Anthony Perkins, Marion'u canlandıran Janet Leigh'i öldürmüştü. 
     Ankette, ''Sapık'' filmini, Stanley Kubrick'in yönettiği 1964 yapımı ''Strange Love Or How I Learned to Stop Worrying and Love The Bomb'' izledi. Film, finalindeki atom bombasının patlama sahnesiyle ikinciliği elde etti. 
     Listenin üçüncü sırasında yine ''eski bir dost'' King Kong yer aldı. 1933 yapımı ''King Kong'' filminde dev maymunun öldürüldüğü sahne tüm zamanların en iyi üçüncü ölüm sahnesi seçildi. 
     
     ''BABA'' FİLMİ ÇOK GERİDE KALDI 
     Değerlendirmede, Alan Rickman'ın yönettiği, Bruce Willis'in başrolünü üstlendiği ''Zor Ölüm-Die Hard'' filminin ölüm sahnesi dördüncü, 1967 yapımı ''Bonnie ve Clyde'' filminde hırsız çiftin öldürüldüğü sahne beşinci oldu. 
     Disney'in 1942 yapımı ''Bambi'' adlı çizgi filminde Bambi'nin annesinin öldüğü dokunaklı sahne de bu filme altıncılığı getirdi. 
     Marlon Brando'nun efsanevi filmi ''Baba-The Godfather'' filmi ise listede çok gerilerde kaldı. Filmdeki ölüm sahnesi 50 film arasında 22. olurken, Quentin Tarantino'nun ''Rezervuar Köpekleri'' filmi bu yapımı izleyerek 23. sırada. 
     Derginin editörü Simon Cook, araştırmanın değişik kriterleri baz aldığını belirterek, '' Sapık filmindeki duş sahnesi, 44 yıl sonra bile hala insanları gerilime sokuyor'' yorumunu yaptı. 
     Filmdeki şiddetin diğer yapımlardan çok daha farklı olduğunu vurgulayan Cook, ''Sahnede katıksız bir şiddet var. 70 kamera ile değişik açılardan çekilen ve 90 kez üzerinde değişiklik yapılan duş sahnesi bir başyapıt'' dedi. 
     ''Sapık'', Amerikan Film Enstitüsü'nün değerlendirmesinde de ''Tüm Zamanların En Korkunç Filmi'' seçilmişti. 
     
</TEXT>
</DOC>
