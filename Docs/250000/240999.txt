<DOC>
<DOCNO> 240999 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/18/son/sonspo14.html </URL>
<DATE> 2004/05/18/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Demirören Matthaeus ile anlaştık... 
</HEADLINE>
<TEXT>

     Beşiktaş Kulübü'nde 30 Mayıs'ta gerçekleştirilecek olağanüstü genel kurul öncesi başkan adaylarından Affan Keçeci ve Yıldırım Demirören, geçici yönetim kurulu aday listelerini Divan Kurulu'na teslim etti. 
     Akaretler'deki kulüp binasına ilk gelen Affan Keçeci, çalışma arkadaşlarıyla birlikte Divan Kurulu'na çıkarak, geçici yönetim kurulu aday listesini başkan Şeref Nasır'a verdi. 
     Keçeci, teslim töreni sırasında yaptığı açıklamada, 25 Mayıs'ta düzenleyeceği basın toplantısıyla yönetim kurulu listesini açıklayacağını belirterek, ''Şu anda verdiğim listedeki arkadaşların hepsi de yönetim kurulunda yer alabilir, hiçbiri de. Benim açıklamalarım dışında basında çıkan isimlerin hiçbiri doğru değildir. Beşiktaş'ın menfaatleri açısından yönetim kurulumu şu an için açıklamayı uygun bulmuyorum'' diye konuştu. 
     Teknik direktör konusuna da değinen Keçeci, şu anda dünya çapında 3 teknik adamla görüşmelerinin sürdüğünü ve önümüzdeki hafta biri ile ön protokol yapacaklarını ifade etti. Gönlünde, Beşiktaş'ta yetişmiş bir Türk teknik adamın takımın başına getirilmesinin yattığını anlatan Keçeci, ''Ancak Beşiktaş'ın bugünkü ortamında dünya çapında, kariyeri belli yabancı bir teknik adama ihtiyacı var'' dedi. 
     
     DEMİRÖREN ''MATTHAEUS TAMAM'' 

     Yıldırım Demirören ise, Keçeci'den sonra kulübe gelerek, geçici yönetim kurulu listesini teslim etti. 
     Kıvanç Oktay ile birlikte kulübe gelen Demirören, şu an verdiği listede değişiklik yapacağını ve bundan sonra kamuoyuna açıklayacağını söyledi. 
     Demirören, basın mensuplarının prensip anlaşmasına vardığını açıkladığı Macaristan Milli Takımı'nı çalıştıran Alman teknik adam Lothar Matthaeus'un açıklamalarını hatırlatmaları üzerine, ''Ben Yıldırım Demirören olarak imzası kurumamış bir şeye 'oldu' demem. Matthaeus ile anlaştık. Ancak Macaristan ile daha 2 yıllık sözleşmesi var ve kongre sona ermeden böyle bir açıklama yapması da doğal. Yoksa Matthaeus ile herhangi bir sorunumuz yok ve her konuda anlaştık'' şeklinde konuştu. 
     Bu arada başkan adaylarının kesin listelerini 25 Mayıs Salı günü Divan Kurulu'na iletecekleri bildirildi. 
     Diğer başkan adayları Fikret Orman ile Erol Kaynar'ın da bugün akşam saatlerinde geçeci yönetim kurulu listelerini Divan Kurulu'na teslim edecekleri öğrenildi. 
     
</TEXT>
</DOC>
