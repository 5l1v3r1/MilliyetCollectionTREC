<DOC>
<DOCNO> 202049 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/14/son/sonspo24.html </URL>
<DATE> 2003/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Gümüş kız Elvan Avrupa ikincisi oldu... 
</HEADLINE>
<TEXT>

     10. Avrupa Kros Şampiyonası, İskoçya'nın başkenti Edinburgh'da yapıldı. 
     Büyük bayanlarda, rekortmen milli atlet Elvan Abeylegesse, 6 bin 595 metrelik parkurdaki 22.13'lük derecesiyle gümüş madalyanın sahibi olurken, birinciliği bayanlar maraton dünya rekortmeni İngiliz atlet Paula Radcliffe, 22.04 ile kazandı. Krosta 2 dünya şampiyonluğu bulunan Radcliffe, 5 yıl önce elde ettiği Avrupa kros şampiyonluğuna bir yenisini daha ekleyerek, bayanlarda 2 kez Avrupa birinciliği alan ilk atlet unvanına da sahip oldu. Büyük bayanlarda üçüncülüğü ise 22.26'lık derecesiyle Macar sporcu Aniko Kalovics elde etti. 
     Büyük bayanlarda mücadele eden diğer Türk atletleri Damla Yenigelen, Senem Eser ve Dudu Karakaya dereceye giremezken, Türkiye, topladığı 185 puanla, genel klasmanda 10. oldu. 
     Takım sıralamasında, İngiltere 25 puanla birinci, İrlanda 78 puanla ikinci ve Portekiz ise 84 puanla üçüncülüğü elde etti. 
     Türk atletinin bulunmadığı büyük erkeklerde birinciliği, 30.47 ile Ukrayna'dan Sergiy Lebid alırken, İspanyol Juan De La Hossa, 31.08 ile 2., Portekizli Eduardo Henriques ise 31.15 ile 3. oldu. 
     Büyük erkekler takım sıralamasında Fransa, 47 puanla Avrupa Şampiyonu olurken, İspanya yine aynı puanla 2., Portekiz ise 65 puanla 3. oldu. 
     Genç bayanlarda yarışan Türk atlet Binnaz Uslu, 16.24'lük zamanıyla 10. olurken, Türkan Bozkurt 16.57 ile 36., Narin Sağlam 17.21 ile 45., Duygu Polat ise 17.38 ile 54. oldu. Türkiye, genç bayanlar takım sıralamasında 145 puan ile 9. oldu. 
     Genç erkeklerde ise Muğdat Öztürk, 22.04 ile ., Fatih Bilgiç, 22.05 ile 55., Vedat Gönen, 22.24 ile 61., Erdal Bulut ise 23.05 ile 84. oldu. Türkiye, genç erkekler takım sıralamasında 2 puanla 16. sırayı aldı. 
     
</TEXT>
</DOC>
