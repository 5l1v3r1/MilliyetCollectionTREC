<DOC>
<DOCNO> 202405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/16/yazar/bila.html </URL>
<DATE> 2003/12/16/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
'KKTC'de bir devlet olduğunu gösterdik' 
</HEADLINE>
<TEXT>

   Rauf Denktaş, "İki ay içinde bir hükümet çıkarılması gerekiyor. Anayasa'da bir engel olmayabilir ama milletvekili transfer etmek siyasi ve kişisel ahlaka da uygun düşmez" dedi 
      
   Seçimlerin sonuçlanmasıyla birlikte gözler KKTC'ye çevrildi. Yorumlar, mülakatlar, ziyaretler, basın toplantıları bütün hızıyla sürüyor. 
   Bu koşuşturma içinde sessiz sedasız harekete geçen merkez ise Ankara... 
   KKTC Cumhurbaşkanı Rauf Denktaş ile Dışişleri Bakanı Abdullah Gül, dün, önemli bir görüşme yaptılar. Seçim tartışmaları sürerken, Denktaş ve Gül, zaman yitirmeden "çözüm" için atacakları adımları konuştular. 
   Ankara, bir süreden beri yürüttüğü yeni plan çalışmalarını tamamladı. Dışişleri Bakanı Gül, bunu dün Denktaş'a bildirdi. Denktaş da kendi plan çalışmasını sonuçlandırdı. 
   Denktaş ile Gül arasında varılan mutabakat gereği önümüzdeki birkaç gün içinde Dışişleri Bakanlığı'ndan bir ekip KKTC'ye giderek, yeni plan hakkında Cumhurbaşkanı Rauf Denktaş'a brifing verecek. Ankara'nın ve Denktaş'ın planları arasında uyumlaştırma çalışmaları başlayacak. 
   
   Ankara ile ortak plan 
   Bu temaslar gösteriyor ki, KKTC bir yandan yeni hükümet çalışmalarını yürütürken bir yandan da Ankara ile birlikte ortak bir planı gündeme getirecek... 
   Denktaş ve Gül'in zaman yitirmeden harekete geçmeleri ve yeni çözüm önerileri geliştirmeleri, KKTC seçimlerinin ortaya koyduğu iradeye de uygun düşüyor. 
   KKTC'de yeni hükümet kurulması konusuna gelince... 
   Cumhurbaşkanı Rauf Denktaş, dün yaptığımız görüşmede, Anayasa'nın öngördüğü prosedürü uygulayacağını belirterek, şöyle dedi 
   "Parlamento tablosu çok kolay değil. Ben Anayasa'yı uygulayacağım. Hükümet kurma görevi vereceğim ve kurulmasını bekleyeceğim. Bunun için belli bir süre var. İki ay. Bu süre içinde bir hükümet çıkarılması gerekiyor. Çıkarılmazsa, o zaman yeniden seçime gidilmesi lazım. Anayasa'nın öngördüğü şekilde bu çalışmaları yürüteceğiz." 
   KKTC Meclisi'nin iktidarın ve muhalefet bloklarının 25 - 25 biçiminde kilitlenmesi nasıl aşılabilir KKTC'den milletvekili transferiyle hükümet kuracak sayıya ulaşma çabaları bulunduğuna ilişkin duyumlar geliyor. Cumhurbaşkanı Denktaş'a bu duyumları ve böyle bir durum olursa tavrının ne olacağını sorduk. Yanıtı şu oldu 
   "Milletvekili transferi ahlak dışıdır. Bana zaman zaman transfer Anayasa'ya uygun mudur, diye soruyorlar. Anayasa'da bir engel olmayabilir ama milletvekili transfer etmek ahlaka aykırı bir olaydır. Bunu söylüyorum. Birtakım menfaatler sağlandığı düşüncesine yol açar ki, bu siyasi ahlaka da, kişisel ahlaka da uygun düşmez." 
   Denktaş düşüncesini aktarırken sözcükleri özenle seçiyor ama böyle bir yöntemin kullanılmasına karşı olduğu, sözlerinin bir uyarı niteliği taşıdığı da anlaşılıyor. 
   
   Dünya KKTC'yi izledi 
   Seçim sonuçları Denktaş için ne anlam ifade ediyor 
   Cumhurbaşkanı'nın bu sorumuza yanıtı ise şöyle oldu 
   "Seçimler, her şeyden önce, bütün dünyaya KKTC'de bir devlet olduğunu, bu devletin bütün kurum ve kurallarıyla çalıştığını, gelişmiş bir demokrasiyi gösterdi. Bütün dünya 'tanımıyoruz' dediği KKTC'deki seçimleri büyük dikkatle izledi ve takdir etti. Varlığını gördü. Seçimlerin en önemli sonucu budur." 
   Denktaş, bu tablonun bir anlamının da Kıbrıs Türkünün Annan Planı'nı, gözü kapalı olarak kabul etmeyeceği mesajı olduğunu belirtti ve şu değerlendirmeyi yaptı 
   "Seçimleri Annan Planı için referandum olarak görenler bu sonuçla, Kıbrıs Türkünün bu planı kabul etmediğini de anlamış olmalılar. Ayrıca, bu seçimlerden sonra Denktaş ortada kalmayacak diye esip üfürenler de gördüler ki, ben buradayım, yerimdeyim, görevimin başındayım. Benim görüşmecilik yetkimin seçimden sonra geri alınacağını söyleyenler de seçim sonuçlarını görünce mahcup olmuşlardır. Hani öyle bir çoğunluk oluşacaktı ki, benim görevimi geri alacaklardı Kıbrıs Türkü, bunu söyleyenlere, bu propagandayı yapanlara da cevabını vermiştir." 
   
   İki egemen devlet, bir çatı 
   KKTC Cumhurbaşkanı Denktaş rahat ve kendinden emin, hükümet kurulması aşamasından hemen sonra Ankara'yla birlikte çözüm önerilerini masaya sürmeye hazırlanıyor. 
   Ankara ve Denktaş'ın hazırladığı planların detayları henüz bilinmiyor, ancak, çerçevesi ve dayandıkları ilkeler belli. Denktaş bu ilkelerin değişmez ilkeler olduğunu vurguluyor. 
   Yeni plan çalışmalarının dayandığı temel ilkeleri şöyle özetlemek mümkün 
   "İki kesimli, iki devletli, iki demokrasili, bir kesimin diğerini egemenliği altına alamayacağı bir temel." 
   Bu çerçeve içinde Denktaş, iki tarafın birbirine egemenlik kurmaması gerektiğini vurgularken, bunun sadece siyasi açıdan değil, sosyal ve kültürel açıdan da gözetilmesi gerektiğine dikkat çekiyor. 
   "İki eşit egemen devlete dayalı bir ortak çatı devlet" olarak özetlenebilecek çözümün, Ankara ve KKTC açısından vazgeçilmez bir unsuru da Türkiye'nin güvencesi... 
   
      
   
</TEXT>
</DOC>
