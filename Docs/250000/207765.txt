<DOC>
<DOCNO> 207765 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/10/son/sontur13.html </URL>
<DATE> 2004/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Erzurum dün gece dondu -22 derece 
</HEADLINE>
<TEXT>

     Doğu Anadolu Bölgesi'nde etkisini sürdüren kar yağışı ve soğuk hava sonrasında, gece en düşük sıcaklık sıfırın altında 22 dereceyle Erzurum'da yaşandı. 
     Meteoroloji Bölge Müdürlüğü yetkililerinden alınan bilgiye göre, gece en düşük sıcaklıklar sıfırın altında olmak üzere Erzurum'da 22, Kars'ta 21, Ardahan'da 18, Ağrı'da 16, Erzincan'da 13 ve Iğdır'da 5 derece olarak ölçüldü. 
     Bölgede yaşanan kar yağışının Kars ve Ağrı'da aralıklarla etkisini sürdüreceği, hava sıcaklıklarında ise önümüzdeki günlerde az da olsa artış yaşanacağı bildirildi. 
     Köy Hizmetleri İl Müdürlüğü yetkilileri ise Erzurum'da kapalı olan 444 köy yolundan 185'inde ulaşımın sağlandığı, diğer 259 köy yolundaki açma çalışmalarının da aralıksız sürdüğünü belirttiler. 
     Kapalı olan Erzurum-Bingöl ve Karayazı-Göksu-Elmalıdere karayollarında ulaşımın sağlandığı ve bölgede sadece Tekman-Gökoğlan karayolunda ulaşımın sağlanamadığı açıklandı. 
     Bu arada, Bingöl'ün Yayladere İlçesi'ne 4 ve Yedisu İlçesi'ne ise 10 gündür enerji nakil hatlarındaki sorun nedeniyle elektrik verilemediği öğrenildi. 
     
     VAN VE HAKKARİ 
     Van'da iki gün önce etkili olan kar yağışının ardından hava sıcaklığının eksiye düşmesiyle buzlanma meydana geldi. Şehiriçindeki buzlanma, özellikle sabah saatlerinde ulaşımda aksamalara yol açtı. Şehiriçindeki buzlanma, Van Belediyesi ekiplerinin Kale Yolu'nda başlattığı tuzlama çalışmalarıyla hafifletildi. 
     Karayolları 11. Bölge Müdürlüğü ekipleri ise Van-Hakkari, Van- Tatvan ve Van-Erciş karayolunda buzlanma meydana geldiğini, bu yollardaki tuzlama çalışmalarının devam ettiğini ve ulaşımın ekiplerin kontrolünde gerçekleştirildiğini ifade ettiler. 
     Köy Hizmetleri Bölge Müdürlüğü yetkilileri de 244 köy yolunda ulaşımın sağlanamadığını, yol açma çalışmalarının devam ettiğini belirttiler. 
     Hakkari'nin Şemdinli İlçesi'nde kar kalınlığının 35, yüksek kesimlerde ise 50 santimetreye ulaştığı, Şemdinli-Yüksekova ile 18 köy ve 77 mezra yolunun ulaşıma kapandığı bildirildi. 
     
</TEXT>
</DOC>
