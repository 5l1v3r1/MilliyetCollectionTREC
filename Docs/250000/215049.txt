<DOC>
<DOCNO> 215049 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/14/ekonomi/eko01.html </URL>
<DATE> 2004/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Disney'in korkulu rüyası 20 yıllık CEO'su Eisner 
</HEADLINE>
<TEXT>

   Comcast, Disney'i 'zorla satın alma' prosedürüyle yani CEO'su Eisner'in inisiyatifi dışında almak istiyor. Hissedarları bıktıran Eisner'in Disney'deki koltuğu da tehlikede 
      EKONOMİ SERVİSİ 
   
   Kablo TV devi Comcast'in 54 milyar dolara Walt Disney'i satın alma teklifi ile ortaya dünyanın en büyük medya şirketinin çıkması bekleniyor. Ama herkesin sorduğu başka bir soru da şirketin neden 'zorla satın alma' hostile takeover sürecine geldiği. 
   'Neden' sorusunun cevabı olarak 20 yıldır şirketin başında olan Michael Eisner gösteriliyor. Normalde şirket satın almalarında, satın alınan şirketin yönetiminin de olması gerekir ama Disney'in satın alınma teklifinde zorla satın alma Eisner'in söz hakkını ortadan kaldırıyor. Eisner, uzun süredir 'şirketi kral gibi' yönetmek ve kendisine rakip olabilecek yöneticileri bertaraf etmekle eleştiriliyor. 
   Eisner, yönetimi sırasında Disney'in piyasa değerini 3 milyar dolardan 60 milyar dolara yükseltti. Ancak beraber çalıştığı ve Disney'nin gelecek CEO'su olarak görülen Jeffrey Katzenberg'in firmadan ayrılmasına sebep oldu. Yanında çalışan elemanlarla iyi anlaşamaması ile ünlenen Eisner, böylece kendine ve firmasına Steven Spielberg ve David Geffen ile beraber Dreamworks'u kuran Katzenberg'i yaratmış oldu. Hem Disney'e çizgi film konusunda rakip oldu, hem de şirket dünyanın en iyi medya yöneticilerinden birisini kaybetmiş oldu. Ayrıca Roy Disney de şirketin yönetim kurulundan istifa etti. 
   
   'Comcast'i mi alıyoruz ' 
   Sürekli k r eden medya devi son yıllarda hisselerinde büyük düşüşler yaşadı. Bu nedenle şirketin kurucusu Walt Disney'in yeğeni Roy Disney'in başını çektiği bir kanat Eisner'i yönetim kurulundan atma çabası içinde. 
   Comcast'ın yaptığı teklif Eisner'in üstündeki baskıyı daha da artırdı. Comcast'ın zorla satın alma teklifini, 'Eisner'in konuşmaya yanaşmaması üzerine yaptığını' açıklaması da gelişmelerin üstüne tuz biber ekti. Eisner ise baskı altında bile espri yapma becerisini gösterebiliyor. Devralma girişimine karşı Disney'in ne yönde bir strateji izleyeceğini sorusu üzerine Eisner, "Devralma mı Ha, evet Comcast'ı alıyoruz" cevabını verdi. Gülüşmelerden sonra şakasını bir daha düşünen Eisner, "Yok, berbat bir cevap verdim. Şu kameraları da kapatın" dedi. 
   
   Bir daha seçilemeyebilir    Roy Disney gibi muhalif hissedarlar, yatırımcılara bir sonraki yıllık toplantıda Eisner'i başkan olarak seçme yönünde oy kullanmamalarını telkin ediyor. Neden olarak da son on yıldır şirketi kötü yönetmesi gösteriliyor. 
   Disney yönetim kurulunda bir sandalyesi olan Ediston International Başkanı ve CEO'su John Bryson da Reuters'a verdiği demeçte, "Çizilebilecek en iyi yolu bulmaya çalışıyoruz" dedi. Comcast'ın teklifi de piyasada tartışılıyor. Vogel Capital Management'tan Hal Vogel, "Yabana atılmayacak bir olasılık da Comcast'in bu işi beceremeyeceği yönünde. Finansal anlamda çok muazzam bir güç olarak belirmiyorlar" dedi. Tradition Asiel analisti Paul Kim ise "Comcast - Disney olayı büyük olmasına büyük ancak bunun arkasından ne gelecek ona da bakmak lazım" diyor. 
   
   
</TEXT>
</DOC>
