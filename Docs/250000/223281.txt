<DOC>
<DOCNO> 223281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/18/ekonomi/eko10.html </URL>
<DATE> 2004/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kemal Uzan ve çocuklarının serveti 16 milyar dolar' 
</HEADLINE>
<TEXT>

   EKONOMİ SERVİSİ 
   
   Kemal Uzan'ın İmar Bankası davasında yargılanan kardeşi Bahattin Uzan'ın avukatı Emin Canacankatan, Kemal Uzan ve çocuklarının malvarlığının 16 milyar dolar değerinde olduğunu iddia etti. Aksiyon dergisinin haberine göre, Canacankatan, Kemal Uzan ve çocuklarının malvarlığının 16 milyar dolar civarında olduğunun duruşmada da dile getirildiğini belirterek, bunun 6.5 katrilyon lira dolayındaki İmar Bankası zararını kat kat karşılayabileceğini vurguladı. 
   Canacankatan, "Bir hesap yapılacak olursa battığı iddia edilen paranın dört katı üzerinde malvarlığı olduğu söyleniyor. Duruşmada İmar Bankası Genel Müdürü Hilmi Başaran da bunu söyledi" diye konuştu. 
   
   'Üvey misin dediler' 
   Canacankatan, müvekkili Bahattin Uzan'ın ise sadece bir buçuk dairesinin bulunduğunu söyledi. 62 yaşındaki Bahattin Uzan'ın maaşla çalışan bir inşaat mühendisi olduğunu belirten Avukat Canacankatan, Bahattin Uzan'ın bir buçuk daireden başka malvarlığı bulunmamasının normal olduğunu dile getirdi. 
   Bahattin Uzan da duruşmada, mali polisin kendisine "Uzanlar'ın üvey evladı mısın " diye sorduğunu anlatmıştı. 
   
   
</TEXT>
</DOC>
