<DOC>
<DOCNO> 223353 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/18/yazar/akyol.html </URL>
<DATE> 2004/03/18/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
'Bir Yahudi'yi öldürmek' 
</HEADLINE>
<TEXT>

   
   İSTANBUL'DA sinagog ve HSBC saldırılarını düzenleyen teröristlere, El Kaide temsilcisi Suriyeli Muhammed El Sakka 150 bin dolar vermiş. Afganistan bağlantısını biliyorduk, şimdi 'finansman' bağlantısı da ortaya çıktı. 
   Soru şudur Yahudileri İspanyol zulmünden kurtarmakla iftihar eden bir kültürün çocukları niye sinagoglara saldırır 
   Mason locasının bombalanması olayında ele geçen tabanca, daha önce Şişli'de Yahudi asıllı diş doktoru Yasef Yahya'nın öldürülmesinde kullanılmış. Suçu itiraf eden Adem Çetinkaya polise verdiği ifadesinde diyor ki 
   - Uzun zamandır Yahudilere karşı eylem düşünüyorduk. Bir Yahudi'yi öldürmek lazım diye konuşuyorduk... 
   Sonra, müşteri gibi Yasef Yahya'ya gidiyorlar. Para dolu olduğunu zannettikleri siyah çantayı gasp etmek istiyorlar, Yahya vermeyince öldürüyorlar, çanta boş çıkıyor. 
   Yahudi düşmanlığı ile lümpen gaspçılık, cinayet ve terör iç içe... 
   
   ÖĞRENCİLİK yıllarımızda Ziya Uygur diye biri vardı. "Siyon Protokolleri" diye bir kitabı dağıtırdı Dünyaya Yahudiler hükmediyordu. Mesela milletlerin elindeki altınları gasp etmek için kağıt para icat etmişlerdi "Dünya Siyon Hakimiyeti" kurulunca kağıt paraları geçersiz ilan ederek "milletleri köle yapacak"lardı 
   Her kötülüğün emperyalistlerden, kafirlerden, mürtecilerden, 'ötekiler'den geldiği şeklinde çeşitli türleri olan, basit, indirgemeci izahlar... 
   Kompleksli, mariz derecede ezilmişlik duygusuna sahip, kültürce kapalı ve çeşitlenmemiş toplumlarda bu tür 'ingirgemeci' komplo teorileri ve bağnazlıklar çok etkili oluyor. Dün Avrupa'da böyleydi, bugün Ortadoğu'da... 
   Filistin faciası, Arap dünyasında bu indirgemeciliği ve "anti semitizm"i körüklüyor. 
   Bize de sıçrıyor işte El Kaide cinnetinin 'fedai' toplayabileceği mariz psikolojik bataklıklar oluşuyor. 
   
   OSMANLI İslamcıları yüksek düzeyli alim ve entelektüellerdi. Said Halim'de, Elmalılı Hamdi'de, İsmail Fenni'de hiçbir Yahudi düşmanlığı görülmez. 
   Bugün İslamcı kesimde küçük fakat militan bazı gruplardaki anti semitizm Arapçadan yapılan tercümelerle geldi "Siyon Protokolleri" falan gibi Batı kaynaklı komplo teorileriyle beslendi. 
   Ve bombalarla, tabancalarla ortaya çıkıyor 
   Elbette İsrail'in devlet terörü kınanacak ve siyasi bir akım olan Siyonizm de eleştirilecek ama Yahudi düşmanlığı hem insanlığa aykırıdır hem bizim kültür mirasımıza... 
   Osmanlı kültürünün dünyaya tanıtılmasında ve Cumhuriyet Türkiyesi için lobi yapılmasında Türkiye daima Yahudilerden samimi dostluk görmektedir. Bosnalı Müslümanlar için onlar seferber olmadılar mı 
   Terör ve "anti semitizm" İslamın medeniyet mirasına sıçratılmış bir lekedir ve bu lekeyi temizlemek her şeyden önce Müslümanların ödevidir. 
   Bu cinnetin önü alınamazsa dünya, en çok Müslümanların zarar göreceği bir felakete sürüklenir. 
   Din bilginleri terörizme karşı, etnik ve dini nefrete karşı, ruhani bir savaş açmalıdır. 
   
      
   
   
</TEXT>
</DOC>
