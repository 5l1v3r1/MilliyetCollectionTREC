<DOC>
<DOCNO> 244843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/02/son/sonyas18.html </URL>
<DATE> 2004/06/02/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Dinozorların ayak izleri bulundu 
</HEADLINE>
<TEXT>

     Baltık Denizi'nde, Danimarka'nın Bornholm adasının kumsallarında, yaklaşık 170 milyon yıl önce yaşamış 2 otobur dinozorun fosilleşmiş ayak izlerinin bulunduğu bildirildi. 
     Dinozorların ayak izlerini bulan paleontoloji öğrencisi Jesper Milan, AFP'ye yaptığı açıklamada, ''Bu tür dinozorların ayak izlerinin keşfi, Danimarka için bir ilk'' dedi. 
     Milan, '' Yaklaşık 70 santimetrelik ayak izleri, neredeyse 20 metre uzunluğundaki otçul bir dinozora, 25 santimetrelik izler de bir başka otçul dinozora ait...'' ifadesini kullandı. 
     Milan, Bornholm adasının, dinozorların yaşadığı çağda, tropikal iklime ve zengin besin kaynaklarına sahip olduğunu sözlerine ekledi. 
     İki dinozorun ayak izlerinin bulunduğu kayaçlar, bugün Kopenhag Jeoloji Müzesi'nin önünde sergilendi. 
     
</TEXT>
</DOC>
