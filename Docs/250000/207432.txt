<DOC>
<DOCNO> 207432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/09/spor/spo02.html </URL>
<DATE> 2004/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Kemer'in horozları 
</HEADLINE>
<TEXT>

   Futbolcularını sabah 07.00'de kaldıran ve antrenmana çıkaran Teknik Direktör Christoph Daum kimseye göz açtırmıyor. Neredeyse tüm gün idman yapan oyuncular odalara güçlükle çıkıyor 
      YUSUF DURSUN 

   
   Tempoyu artırdı 
   TEKNİK Direktör Daum, Kemer kampının ikinci gününde antrenman dozajını biraz daha artırdı. Sabah 07.00'de oyuncularını uyandıran Alman hoca, 07.30'da günün ilk antrenmanını yaptırdı. Salonda ağırlık çalışan Fenerbahçeli futbolcular, ardından kendilerini sahada buldular. İki saatlik bir antrenmanın sonunda odalarına güçlükle çıkan oyuncular akşam aynı programı bir kez daha uyguladılar. 
   
   Fatih düzeldi 
   DEVRE arası tatilinde menisküs ameliyatı olan Brezilyalı Marco Aurelio da Antalya'da gün boyu ağırlık merkezinde çalışıyor. Bu arada Fatih Akyel de hastalığının tamamen geçtiğini söyledi, "Rize maçına hazır olurum" dedi. İkinci yarıya çok iyi hazırlandıklarını kaydeden tecrübeli oyuncu, "Beşiktaş'ı yakalamak için vargücümüzle çalışacağız" ifadelerini kullandı. 
   
   'Gencim beklerim'    FORVETE Nobre'nin de katılmasıyla ikinci yarıda forma şansı iyice azalan Fenerbahçe'nin genç oyuncusu Semih zamana ihtiyacı olduğunu söyledi. "Ayaklarım yavaş yavaş yere basıyor" diyen Semih, "Henüz çok gencim. Sıramı beklerim. Ayrıca Hooijdonk ve Nobre'den, Tuncay ve Serhat ağabeyden öğreneceğim çok şey var. Bu takıma yıllarca hizmet vermek en büyük arzum" ifadelerini kullandı. 
   
   Alex'e iki gün süre    YÖNETİM, eşinin hamile olması nedeniyle Fenerbahçe'ye gelmeye sıcak bakmayan Alex'e iki gün süre verdi. Brezilyalı oyuncuyu arayan yöneticiler, "Biz her türlü olanağı sağladık. Eşinin doktorunu bile ayarladık. Artık bize kesin bir cevap vermelisin" dediler. Düşünmek için süre isteyen Alex'in 48 saat içinde kesin kararını bildireceği belirtildi. 
   
   'Sergen'i unutamam'    SARI - Lacivertli takımın eski futbolcusu Gineli Oulare, Fenerbahçe kampında ilk olarak Rıdvan Dilmen ile Sergen'i sordu. Özellikle Sergen için "Çok yetenekli bir futbolcu. Takımdan gitmesine anlam veremedim. Türkiye'nin en iyi ismi" dedi. Gineli oyuncu, "Fenerbahçe'den ayrıldığımda çok üzülmüştüm ama görüyorum ki, iyi transferler yapılmış. Özellikle Teknik Direktör Daum ile Hooijdonk gelmiş. Bu isimler Fenerbahçe'yi istediği başarılara taşıyacaktır" diye de konuştu. 
   
   Nobre geldi    Fenerbahçe'nin yeni transferi Nobre dün akşam saatlerinde İstanbul'a geldi. Brezilyalı golcü havalimanında Almanya'dan gelen Kemal ile buluştu ve ikili birlikte Antalya'ya geçerek kampa katıldı. 
   
   
</TEXT>
</DOC>
