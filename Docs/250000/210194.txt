<DOC>
<DOCNO> 210194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/21/son/sonspo26.html </URL>
<DATE> 2004/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum, Tomas'ın yerine Servet'i hazırlıyor 
</HEADLINE>
<TEXT>

     Fenerbahçe, Birinci Süper Lig'de hafta sonunda İstanbulspor ile yapcağı maçın hazırlıklarını, bir günlük iznin ardından sürdürdü. 
     Samandıra Tesisleri'nde yaklaşık 2 saat süren ve yağmur altında gerçekleştirilen antrenmanda, futbolcular kondisyon artırıcı çalışmanın ardından iki grup halinde dayanıklılığa dayalı minyatür kale maç yaptı. 
     Teknik direktör Christoph Daum, sarı kart cezası nedeniyle İstanbulspor maçında oynayamayacak olan Tomas'ın yerine Servet'i denedi. Alman çalıştırıcı, tüm çalışmalarda Servet'e, Luciano ile yan yana görev verirken, antrenmanın son bölümünde halı sahada yapılan maçta da bu ikili birlikte görev yaptı. 
     Antrenmana, sakatlığı nedeniyle tedavisi süren Kemal katılmadı. 
     Fenerbahçe, İstanbulspor maçının hazırlıklarını yarın yapacağı tek antrenmanla sürdürecek. 
     
</TEXT>
</DOC>
