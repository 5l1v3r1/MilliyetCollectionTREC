<DOC>
<DOCNO> 207663 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/10/spor/spoz1.html </URL>
<DATE> 2004/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Gözlem 
</HEADLINE>
<TEXT>
   Bekle bizi Atina 
   RAGIP TEKİN 

   
   Bayanlarımız, Atina Olimpiyat Oyunları Elemeleri'ndeki dördüncü maçında da filenin tozunu attı dersek, sanırım abartmış olmayız. Bakü'deki Azeri dostlarımız bu tabloyu bizim gibi gururlu bir şekilde izlerken, Dünya ise büyük bir şaşkınlık yaşıyor. Bu takımın nereden çıktığını, filenin Türk sultanlarının nasıl bu duruma geldiğini çözmeye çalışıyorlar. Onlar başarının sırrını araştıra dursun, bizler zincire yeni halkalar eklemeye devam ediyoruz. 
   Polonya karşısındaki hırs ve kazanma isteğimiz, oyuna pozitif etki yapınca, galibiyet kaçınılmaz oldu. Bir gün önce Azerbaycan maçında Fair - Play ruhuna aykırı davranış sergileyen Polonya Antrenörü Andrzej Niemczyk şimdi şaçını başını yoluyor. Milli Takım'ın başarılı Antrenörü Reşat Yazıcıoğulları, "Biz inandık. Bu işi sonuna kadar götürüceğiz" diyerek, sıranın Almanya'ya geldiğinin altını çiziyor, iddiamızı ortaya koyuyor. 
   Muhteşem bir seyirci desteğiyle maça başlayan takımımız, tutuk bir oyun ortaya koyup, servis hataları yaptığı ilk seti kaybetti. İkinci setten itibaren Neslihan etkili ve rizikolu sert smaç servislerini devreye soktu. Ayrıca arka ortadan yaptığı rakibi öldürücü ataklarla da sayı üretti. Polonya'nın silahları Glinka ile Fratczak'ın köşelerden yaptığı hücumlarını ikili aktif blokta etkisiz hale getirdik, böylece rakibin en önemli silahlarını oyundan düşürdük. Bu taktik bizi zafere taşıdı. Bahar, Natalia, Özlem, Esra, Gülden ve Neslihan hepsi tek tek birer stardı. Sürekli kendilerini geliştirerek yıldızlaştılar, Türk ekolünü Dünya'ya kabul ettirdiler. 
   Zorlu geçeceğini düşündüğümüz Polonya önünde üstün bir oyunla galibiyeti yakalayan Ay - Yıldızlı bayanlarımızın, bu başarısını finale de taşıyacağından eminiz. Atina yolunuz açık olsun. 
   
   
</TEXT>
</DOC>
