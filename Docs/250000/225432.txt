<DOC>
<DOCNO> 225432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/25/son/sondun23.html </URL>
<DATE> 2004/03/25/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Dörtlü görüşmeler... De Soto ikna etmekte zorluk çekiyor... 
</HEADLINE>
<TEXT>

     Kıbrıs'ta varılacak bir anlaşmada Annan planının da öngördüğü biçimde Türk tarafının yer almasını talep ettiği derogasyonların nasıl AB temel hukukunun parçası haline geleceği konusu, Burgenstock'daki süreç çerçevesinde de ele alınmaya devam ediliyor. 
     Diplomatik kaynaklardan edinilen bilgiye göre, Türk tarafının kendisi için ''hayati bir konu'' olarak nitelendirdiği derogasyonların AB temel hukukunun parçası olabilmesi için sunduğu bir öneri paketi bulunuyor. 
     Türk tarafının derogasyonlar konusunda, ''bunları hangi alanları kapsayacağı, süresi ve hukuki statüsünün ne olacağı'' şeklinde yanıtlanmasını beklediği üç soru bulunuyor. 
     Derogasyonlar hakkında AB'den net tavır takınmasını bekleyen Türk tarafı, 19 Şubat'ta başlayan sürece paralel olarak, AB'ye, referandumlardan ''Evet'' çıkması halinde 1 Mayıs'ta AB'ye resmen katılacak olan Birleşik Kıbrıs'ın onaylanan kurucu anlaşmasında yer alan derogasyonları Birliğin temel hukuku haline getirecek süreci başlatmasını önerdi. 
     Türk tarafı, AB müktesebatının kuzey Kıbrıs'ta uygulanabilmesi için öngörülen 1 yıllık geçiş süresinin, kurucu anlaşmanın ilgili hükümlerinin üye ülkelerin parlamentoları tarafından onaylanarak, AB'nin temel hukuku haline gelmesi için yeterli süre olduğu görüşünde. 
     Türk tarafı, kurucu anlaşmanın ilgili hükümleri ve bu çerçevede derogasyonların AB'nin temel hukuku haline getirilmesinin, varılacak anlaşmanın kişi ve ülkelerin AB'nin hukuki kurumlarına başvurularıyla parçalanmaması için tek yol olduğuna ısrarla dikkati çekiyor. 
     Yunanistan ve Kıbrıs Rum Kesimi'nin sıcak bakmadığı Türk tarafının bu önerisinin bugün Brüksel'de başlayacak AB zirvesi çerçevesinde yapılacak görüşmelerde de ele alınması bekleniyor. 
     Bu arada, Kıbrıs Rum kesiminin AB'ye katılım anlaşmasının bölünmüş Kıbrıs'ın üyeliğinin nasıl olacağının çerçevesini çizdiğine işaret eden kaynaklar, çözüme ulaşılması durumunda Kıbrıs'ın isminin değişerek, ''Birleşik Kıbrıs'' olacağını, Kıbrıs Türklerinin de yeni ortak devletin kurucu devletlerinden biri olacağını belirtiyorlar. 
     Aynı kaynaklar, dolayısıyla AB ülkelerinin parlamentolarına bu nedenle bile gidilmek durumunda kalınacağını vurguluyorlar. 
     
     BURGENSTOCK GÖRÜŞMELERİ 
     Burgenstock kasabasında dörtlü görüşmeler için biraraya gelen ve Brüksel zirvesinin ardından İsviçre'ye geri dönecek olan tarafların hangi program veya yöntem çerçevesinde biraraya gelecekleri konusu da hala netlik kazanmadı. 
     Anlaşma olmaması durumunda 1 Mayıs'tan sonra daha avantajlı konuma geleceği hesabını yaptığı belirtilen Rum Kesimi'nin görüşmelerde esaslı konulara girilmesi konusunda isteksiz davrandığı ifade ediliyor. 
     Burgenstock'da bulunan BM Genel Sekreteri'nin Kıbrıs Özel Temsilcisi Alvaro De Soto'nun Rum ve Yunan heyetlerini esaslı görüşmeler için ikna etmekte zorluk çektiğini söyleyen Türk diplomatik kaynakları, karşı tarafın hala Annan planınına ilişkin değişiklik önerileri veya çekincelerini somut olarak ortaya koymamasından da rahatsızlık duyuyor. 
     Bu arada, daha önce Atina'da başlayan Türkiye-Yunanistan güvenlik görüşmeleri çerçevesinde üst düzey yetkililer Burgenstock'da dün ve bugün biraraya geldiler. 
     Diplomatik kaynaklar, bu görüşmelerde ilerleme kaydedildiğini belirttiler. 
     
</TEXT>
</DOC>
