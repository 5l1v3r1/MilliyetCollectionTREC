<DOC>
<DOCNO> 203066 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/18/son/sontur23.html </URL>
<DATE> 2003/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Asgari ücretin 475 milyon olması için uğraşıyoruz 
</HEADLINE>
<TEXT>

     Başbakan Recep Tayyip Erdoğan, asgari ücretin brüt 475 milyon liraya çıkarılması için çaba sarf edildiğini söyledi. 
     Erdoğan, Özbekistan'a yapacağı resmi ziyaret için bu ülkenin başkenti Taşkent'e giderken, uçakta gazetecilerle sohbet etti. 
     Bir ara kendisine eşlik eden TOBB Başkanı Rifat Hisarcıklıoğlu ile asgari ücret konusunda kısa süre sohbet eden Erdoğan, iş adamlarını kastederek Hisarcıklıoğlu'na, ''Şu anki asgari ücretin üzerine yüzde 20 siz koyun, gerisini de bize bırakın'' dedi. 
     Asgari ücretin insanca yaşam standardına yükseltilmesi gerektiğini belirten Başbakan Erdoğan, asgari ücretin brüt 475 milyon liraya çıkarılması için çaba sarf ettiklerini dile getirdi. 
     Erdoğan, istihdamın bir bölümünün kayıt dışı olduğunu ifade ederek, bunun kayıt altına alınması gerektiğini belirtti. 
     İş çevrelerinin, asgari ücret konusunda Çin'i örnek göstererek, ''bu ülkede iş gücünün düşük olduğunu, asgari ücretin artması durumunda bunun aleyhte olacağını'' savunduklarını dile getiren Erdoğan, bu görüşe katılmadığını söyledi. Avrupa'daki işçi ücretlerinin yüksek olduğunu kaydeden Erdoğan, ''Çin'i bir iki kalem dışında rakip olarak kabul etmiyorum'' diye konuştu. 
     Sohbette, Başbakan Erdoğan'a, ''Asgari ücret, gece kulübündeki bir mönü parası bile değil'' sözleri anımsatıldı. Bunun üzerine TOBB Başkanı Hisarcıklıoğlu, Başbakan'ın sözlerinin kendileri için olmadığını ifade ederek, ''Bırakın Laila'yı, Reina'yı ben 15 gündür eve bile gidemiyorum'' dedi. 
     Başbakan Erdoğan'a, Özbekistan gezisinde eşi Emine ve kızı Esra Erdoğan, Devlet bakanları Beşir Atalay ve Mehmet Aydın, Ulaştırma Bakanı Binali Yıldırım, çok sayıda işadamı, gazeteci ve partili milletvekillerinin yanı sıra CHP İstanbul Milletvekili M. Ali Özpolat, CHP Uşak Milletvekili Osman Coşkunoğlu ve CHP Van Milletvekili Mehmet Kartal da eşlik ediyor. 
     
</TEXT>
</DOC>
