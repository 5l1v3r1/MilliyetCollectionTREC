<DOC>
<DOCNO> 239305 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/son/sondun39.html </URL>
<DATE> 2004/05/12/ </DATE>
<TIME> 18.43 </TIME>
<AUTHOR>  </AUTHOR>
<HEADLINE>
Beyaz Saray "ABD teröristlere boyun eğmeyecek" 
</HEADLINE>
<TEXT>

     Beyaz Saray, Irak'ta sivil bir Amerikalının öldürülmesini kınayarak, ABD'nin teröristlere boyun eğmeyeceğini açıkladı. 
     Beyaz Saray sözcüsü Scott McClellan, düzenlediği kısa basın toplantısında, ''Irak'taki misyonumuzu sürdürmek ve masumların hayatını hafife alan teröristlerin önünde eğilmemek önemlidir. Özgür ve barışçı bir Irak, terörizme karşı savaşı kazanmak için esastır'' dedi. 
     Irak'ta cesedi bulunan Amerikalı müteahhit Nick Berg'in nasıl öldürüldüğünün görüntüleri bir internet sitesinde yayınlanmıştı. Sitede yayınlanan video kasedinde, El Kaide'ye bağlı örgüt üyeleri, Iraklı mahkumlara yapılan işkencenin intikamını almak için Berg'in başını keserken görüntülenmişti. 
     Görüntüler Amerikan televizyonlarında tam olarak yayınlanmamış, ancak Amerikalı siyasetçilerin tepkisini çekmişti. 
     
</TEXT>
</DOC>
