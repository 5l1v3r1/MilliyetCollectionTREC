<DOC>
<DOCNO> 213546 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/06/son/soneko30.html </URL>
<DATE> 2004/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine, gelecek hafta referans bono ihalesi düzenleyecek 
</HEADLINE>
<TEXT>

     Hazine gelecek hafta, 91 gün vadeli Türk Lirası cinsinden iskontolu referans bono ihalesi yapacak. 
     Müsteşarlık'tan yapılan açıklamaya göre Hazine, 10 Şubat Salı günü 91 gün vadeli, Türk Lirası cinsinden iskontolu bono ihalesi düzenleyecek. 
     Bonoların ihraç tarihi 11 Şubat Çarşamba olarak öngörülürken, ihale, değişken faiz ödemeli senetlerin kupon faizlerinin belirlenmesi amacıyla yapılacak. 
     Bonoların geri ödeme tarihi 12 Mayıs 2004 olarak belirlenirken, ihalede net 1 katrilyon 561 trilyon lira tutarında ihraç yapılacak. Bu miktar, Şubat ayında piyasaya yapılacak ödemeler ve kamu kurumlarına yapılan ROT rekabetçi olmayan teklif satışlarının geri ödeme tutarları toplamının yüzde 15'i kadar olacak. 
     Bu ihalede, ROT ve ihale sonrası teklif yoluyla satış yapılmayacak. 
     Bu arada Hazine, 11 Şubat Çarşamba günü 2 katrilyon 400 trilyon lirası piyasaya olmak üzere toplam 2 katrilyon 528 trilyon lira iç borç ödemesi yapacak. 
     Aynı tarihte, Hazine'nin kamu kurumlarına yapılan satışların geri ödemesi çerçevesinde 128 trilyon lira ödemesi bulunuyor. 
     
</TEXT>
</DOC>
