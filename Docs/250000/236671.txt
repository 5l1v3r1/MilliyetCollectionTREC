<DOC>
<DOCNO> 236671 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/02/son/soneko19.html </URL>
<DATE> 2004/05/02/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Türkiye'nin 2003 yılı toplam maden ihracatı 847.9 milyon dolar oldu 
</HEADLINE>
<TEXT>

     Türkiye'nin 2003 yılı toplam maden ihracatı 847.9 milyon dolar düzeyinde oldu. 
     Edinilen bilgiye göre, maden ihracatı önceki yıla göre, miktar olarak yüzde 28.7, değer olarak ise yüzde 24.2 oranında artışla, 8 milyon 860 bin ton ve 847.9 milyon dolar olarak gerçekleşti. 
     En fazla ihraç edilen ürün grupları arasında doğal taşlar 2.2 milyon ton karşılığında 430.7 milyon dolar ve yüzde 50.9 payla ilk sırada yer alırken, bu grubu 5 milyon 390 bin ton ve 266.6 milyon dolar ve yüzde 31.4 payla endüstriyel hammaddeler, 1 milyon 8 bin ton, 101.5 milyon dolar ve yüzde 12 payla metalik cevher, 179 bin ton 47.3 milyon dolar ve yüzde 5.6 payla ferro alyaj ihracı izledi. 
     
     İHRACATIN LİDERİ MERMER VE TRAVERTEN 
     İşlenmiş mermer ve traverten 302.7 milyon dolarla geçen yıl toplam maden ihracatı içinde en büyük paya sahip olurken, mermer, oniks ve traverten ham blok ve plakalar 97.4 milyon dolarla ikinci sıraya yerleşti. 
     Tabii boratlar ve konsontreleri de 83.7 milyon dolarla üçüncü sırada yeralırken, feldspat 55.5 milyon dolarla dördüncü, bakır cevherleri 43 milyon dolarla beşinci sırada yeraldı. 
     Geçen yıl toplamında Manyezit 38.7 milyon dolarla, ferrokrom 31.2 milyon dolarla, krom cevherleri 28.1 milyon dolar ve alçı taşı, alçılar 25.6 milyon dolarla sektörün diğer önemli ürünleri arasında yeraldı. 
     
     EN FAZLA İHRACAT AB ÜLKELERİNE 
     Avrupa Birliği ülkeleri 287.6 milyon dolarla 2003'de Türkiye'nin maden ihracatını en fazla gerçekleştirdiği ülke grupları arasında yeralırken, bu ülkelere yönelik ihracatta bir önceki yıla göre yüzde 21.79 oranında bir artış kaydedildi. 
     Kuzey Amerika ülkeleri 189.5 milyon dolarla ikinci, diğer Asya ülkeleri 144.1 milyon dolarla üçüncü oldu. Yine aynı dönem içinde Avrupa ülkeleri 106.4 milyon dolarla dördüncü sırada yeraldı. Maden ihracatının gerçekleştirildiği diğer önemli ülke grupları arasında Yakın Orta Doğu Asya 71.9 milyon dolar,serbest bölgeler 41.5 milyon dolar ve Kuzey Afrika ülkeleri 102 milyon dolarlık ihracat yapıldı. 
     
</TEXT>
</DOC>
