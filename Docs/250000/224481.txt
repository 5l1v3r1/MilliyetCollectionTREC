<DOC>
<DOCNO> 224481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/22/son/soneko13.html </URL>
<DATE> 2004/03/22/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Güler Elektrik fiyatları indirimi konusunda çalışmalarımız var... 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, elektrik fiyatlarında indirim konusunda bir kararları olmadığını, ancak çalışmaları olduğunu söyledi. 
     Bakan Güler, Dünya Su Günü nedeniyle Devlet Su İşleri DSİ Genel Müdürlüğü'ne gelişi sırasında, gazetecilerin sorularını yanıtladı. 
     Gazetecilerin, ''elektrik fiyatlarında indirime gidilecek mi '' şeklindeki sorusu üzerine Bakan Güler, ''şu anda öyle bir kararımız yok ama çalışmalarız var'' dedi. 
     Manavgat suyunun İsrail'e satışı konusunda Çerçeve Anlaşması imzalandığını, maliyet ve taşımacılıkla ilgili gelişmelerin olup olmadığının sorulması üzerine ise Bakan Güler, şunları söyledi 
     ''Manavgat suyunun İsrail'e satışını öngören anlaşma, bir çerçeve anlaşması. Detaylar ise daha sonra görüşülecek. Manavgat suyunun sağında ve solunda 30 kilometrelik hat boyunca yer alan oteller ve yerleşim mekanlarının su ihtiyacının karşılanması için de, ayrıca bir çalışmamız var. Dolayısıyla hepsini bir bütün olarak ele alıyoruz. 
     Gazetecilerin, 'özellikle doğalgazda sanayi kuruluşları için bir indirim söz konusu mu' şeklindeki sorusu üzerine Bakan Güler, ''hayır öyle bir şey yok. Ama çalışmalarımız sürüyor. İran'dan alınan doğalgazın fiyatının indirimi konusunda görüşmelerimiz sürüyor. Burada bir indirim söz konusu olursa, onu da görüşürüz'' dedi. 
     
</TEXT>
</DOC>
