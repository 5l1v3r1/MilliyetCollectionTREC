<DOC>
<DOCNO> 226460 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/29/siyaset/siy02.html </URL>
<DATE> 2004/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'a bir Kasımpaşalı daha 
</HEADLINE>
<TEXT>

   AKP'li Kadir Topbaş, İstanbul'un yeni Belediye Başkanı... Erdoğan'a yakın bir isim. Bu yakınlık, hem Kasımpaşa'dan hem de Karadeniz'den geliyor... 
      MEHMET GÜNDEM 

   
   Kadir Topbaş... 1945 Artvin doğumlu. İlahiyat ve mimarlık eğitimlerinden sonra Sanat Tarihi'nde doktora yaptı, uzun yıllar serbest mimar olarak çalıştı. Finans, tekstil ve gıda sektöründe yatırımları olan bir aile Topbaşlar. Saray Muhallebicisi de bunlardan biri. Aile şirketindeki ortaklığı süren Topbaş, bu ilişkiyi şöyle ifade ediyor "Muhallebicide ortağım ama oraya sadece tatlı yemeye uğrarım." 
   Kamuoyu onu, Beyoğlu ile hatırlasa da siyasi kimliği eskilere gidiyor. 1977'de MSP'den, 1987'de RP'den Artvin milletvekili adayı olmuş. Erdoğan'ın İstanbul İl Başkanlığı döneminde il yönetim kurulundaydı. 1995 ara seçimlerinde Bakırköy Belediye Başkanlığı için yarıştı. Erdoğan, İstanbul'a başkan olunca, Topbaş da danışmanı oldu. Kültür Bakanlığı İstanbul I. Anıtlar Kurulu Başkan Yardımcılığı da yaptı. 
   Topbaş, 42 yıl oturduğu Beyoğlu'na 1999'da başkan seçildi. Beyoğlu ile siyasette de kazanmaya başlayan Topbaş, artık maceraya atılmak, sonunu görmediği yolda yürümek istemiyordu. Topbaş, adımlarını daha dikkatli atıyordu. Erdoğan'dan işaret alana kadar, "aşkla yola çıktık" sözünde olduğu gibi içinde bir İstanbul tutkusu bulunsa da "harekete" geçmedi. 
   Topbaş, her zaman Erdoğan'a yakın bir isimdi. Hem Kasımpaşa'dan hem de Karadeniz'den. AKP'nin oluşumunda İstanbul'da görev alan 5 kişiden biriydi. Erdoğan'a güven veren, partiye sadık, siyasi hırslardan arınmış biri İstanbul'a başkan olmalıydı ve öyle oldu. Topbaş, insana güven veren bir kişilik. Bir tarafında muhallebi tadı var, bir tarafında da Kasımpaşalı mertliği. "Beni tanıyanlar bilir, siyasi hırsım hiç olmadı, ileriye dönük hesaplar yapmadım. Lazım olduğum zaman talep edildim ve öyle göreve geldim" sözleri de ona ait. İstanbul'un yeni başkanı üç çocuk babası. Florya'da oturuyor. Büyük oğlu Hüseyin Endüstri Mühendisi. Ailenin ticari işleriyle ilgileniyor. Kübra, Kavurmacı Ailesi'ne gelin gitti. Ömer ise Koç Üniversitesi'nde işletme okuyor. Topbaşlar'ın mutluluk formülü "saygıyla bütünleşen sevgi ve çocuklar." Evi eşi Özleyiş Hanım'a emanet etmiş. O şimdi İstanbul'u emanet aldı. Erdoğan'dan değil, tarihten emanet. 
   
   'Seçimde 4 kilo verdim' 
   İSTANBUL Milliyet 

   AKP'li Kadir Topbaş, Florya'daki Murat Kölük İlköğretim Okulu'nda oyunu kullanmaya eşi Özleyiş ve oğlu Ömer Topbaş ile birlikte geldi. Kadir Topbaş, oyunu kullanırken "Seçim boyunca dört kilo verdim" dedi. 
   
   
   
</TEXT>
</DOC>
