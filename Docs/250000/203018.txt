<DOC>
<DOCNO> 203018 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/18/son/sonspo11.html </URL>
<DATE> 2003/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Özerhun İyi savunmayla Pamesa maçını kazandık 
</HEADLINE>
<TEXT>

     Basketbol Avrupa Erkekler Ligi'nde C Grubu'nda mücadele eden ve grup lideri Pamesa Valencia'yı yenen Efes Pilsen'de, galibiyetin sevinci yaşanıyor. 
     Efes Pilsen Menajeri Engin Özerhun, Pamesa Valencia karşısında çok iyi savunma yaptıklarını ve maçı kazandıklarını söyledi. 
     Özerhun, İspanyol rakipleri karşısında ihtiyaçları olan bir galibiyet aldıklarını belirterek, ''Pamesa Valencia çok geniş bir kadroya sahip takım. Yedek oyuncularının kalitesi de belli. Böyle bir takımı 59 sayıda tutmak büyük başarı. Maçı kaybetseydik çok şeyi yitirirdik'' dedi. 
     Maçın son periyodunda yedikleri 26 sayıya da değinen menajer Özerhun, ''Ben bunu rehavete bağlamıyorum. Pamesa Valencia gibi bir takım karşısında 30 dakika boyunca yoğun bir savunma yaptık. Bu şekilde ciddi bir yorgunluk oldu. İspanyol takımı oyuncuları da geride olmanın rahatlığıyla son periyotta oynadılar. Ender, sakat olmasına rağmen çok iyi oynadı. Maçta yer alan bütün oyuncularımız iyi mücadele ettiler. Ribauntlarda da rakibimize üstünlük kurmamız mücadelemizi gösteriyor'' diye konuştu. 
     Engin Özerhun, Ender Arslan'ın sakatlığının sürdüğünü kaydederek, ''Ender, sıkıntısına rağmen oynuyor. Bu oyuncumuz lige verilecek arada dinlenmiş olacak. Diğer sakat oyuncumuz Kerem'in ise gelecek haftadan itibaren koşulara başlamasını bekliyoruz'' diyerek sözlerini tamamladı. 
     
</TEXT>
</DOC>
