<DOC>
<DOCNO> 212633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/02/siyaset/siy01.html </URL>
<DATE> 2004/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İran'ın 'tören' ayıbı 
</HEADLINE>
<TEXT>

   İmam Humeyni Havaalanı'nın açılışında Türkiye'nin adı hiç anılmazken, Ulaştırma Bakanı Yıldırım'a da söz verilmedi. Yıldırım, tepkisini "Keşke baştan söyleselerdi" sözleriyle gösterdi 
      GÜLÇİN ÜSTÜN Tahran 

   
   Türkiye'den Ulaştırma Bakanı Binali Yıldırım'ın da aralarında olduğu kalabalık bir heyetin katıldığı Tahran-Kum arasındaki İmam Humeyni Havalimanı'nın açılışında Türkiye'nin adı hiç anılmadı. Tören konuşmasını hazırlayan ancak kendisine söz verilmeyen Yıldırım, "Keşke bunu baştan söyleselerdi" diye tepki gösterdi. "Diplomatik nezaketsizlik" olarak nitelendirilen olay, İran'da Tepe - Akfen - Vie TAV Grubu'nca işletilecek havaalanının açılışında yaşandı. Türkiye'den kalabalık bir heyet dün İran'daki açılış törenine katıldı. Açılış için Humeyni'nin İran'a gelişinin 25. yıldönümü seçildi. Kuran okunarak başlanan törende, havalimanına iniş yapacak ilk uçak salona konulan ekranlardan canlı izlendi. Uçağa iniş iznini de İran Cumhurbaşkanı Muhammed Hatemi verdi. 
   
   Hatemi'den mesaj 
   Yaklaşan seçimler öncesi reformcularla gelenekçiler arasındaki krize değinen Hatemi, İran halkının yaşadığı sorunları aşacağını söyledi. İran İslam Cumhuriyeti'nin sömürgeciliğe karşı çıktığını, büyük mucize olarak gördükleri İran İslam devrimini geliştirmeyi görev bildiklerini kaydeden Hatemi, bağımsız yolda ilerlemeye devam edeceklerini belirtti. 
   
   Tek kelime geçmedi 
   Hatemi'nin Türkçeye çevrilmeyen konuşmasının ardından kendisine söz verilmesini bekleyen Yıldırım, kötü bir sürprizle karşılaştı. Türkiye'den hiç söz edilmeyen törende konuşturulmayan Yıldırım, şunları söyledi "Bunu baştan söyleyebilirlerdi. Ama alınganlık gösterecek durum yok. Bizim şirketler işletmeyi yapacak. Havaalanını İranlılar yaptı. Bu nedenle kendileri pek kimseyi karıştırmak istemiyor sanırım. Alanın işletmesine ilişkin TAV ile yapılacak protokol henüz tamamlanmamış. İran Ekonomi ve Ticaret bakanlıklarının onayı bekleniyor. Salı ya da çarşamba imzalanacak." Yıldırım'ın İran Ulaştırma Bakanı Ahmad Khorran'la görüşmesinde, Bakan'a törendeki durumla ilgili gerekçe de soruldu. 
   
   11 yıl işletecek 
   İran'da Kum şehriyle Tahran arasında 20 yıldır yapımı süren ve yüzde 85'i biten İmam Humeyni Uluslararası Havalimanı'nın işletme hakkını, İstanbul Atatürk Havalimanı'nın yapımcısı ve işletmecisi TAV aldı. TAV, 1 Şubat'ta teslim aldığı havalimanını tamamlayacak ve 11 yıl 3 ay işletecek. Tepe-Akfen, 200 milyon dolarlık yatırımla havalimanında ikinci bir terminal, 5 yıldızlı otel, catering ve kargo binaları yapacak. 
   
   
   
</TEXT>
</DOC>
