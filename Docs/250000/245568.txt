<DOC>
<DOCNO> 245568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/05/son/soneko06.html </URL>
<DATE> 2004/06/05/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Ticari araçlardaki ÖTV oranları yeniden düzenleniyor... 
</HEADLINE>
<TEXT>

     Maliye Bakanlığı, otomotivcilerin itiraz ettiği ticari araçlardaki özel tüketim vergisi artışı konusunu yeniden değerlendirmeye aldı. 
     A.A muhabirinin edindiği bilgiye göre, halen Başbakanlık'ta bulunan, çeşitli vergi kanunlarında değişiklik öngören taslakla motor silindir hacmine göre yüzde 75'e kadar yükseltilen ticari araçlardaki özel tüketim vergisi ÖTV oranları, otomotivcilerin itirazları ve Başbakan Recep Tayyip Erdoğan'ın da talimatları üzerine yeniden düzenleniyor. 
     Vergi taslağı ile eşya taşımaya mahsus ticari araç statüsünde bulunan taşıtların halen yüzde 4 olan özel tüketim vergileri yeniden belirleniyordu. 
     Bu çerçevede, azami yük kütlesi 4 bin 250 kilogramı geçmeyen eşya taşımaya mahsus ticari araçların özel tüketim vergisi oranı yeni dönemde de yüzde 4'de bırakılmıştı. 
     Ancak, ÖTV oranı, motor silindir hacmi 1.900 cm3'ü geçmeyen bu araçlardan daha sonra binek araç gibi düzenlenenler için yüzde 4 yerine yüzde 15 olarak düzenlenmişti. 
     Taslakta, eşya taşımaya mahsus ticari araçlardan motor silindir hacmi 1.901 ile 3.000 cm3 arasında olanlara yüzde 30, motor silindir hacmi 3.000 cm3'ü geçenlere ise yüzde 75 özel tüketim vergisi uygulanması hükmü yeralmıştı. 
     
     ORANLAR DEĞİŞECEK 
     Otomotivciler, Otomotiv Sanayicileri Derneği'nin kuruluş yıldönümü toplantısında yeni düzenlemeye ilişkin eleştiri ve taleplerini Başbakan Erdoğan'a ilettiler. 
     Alınan bilgiye göre, Başbakan da, ticari araçlara ek yük getirilmemesini isteyince, Maliye Bakanlığı taslak üzerinde yeniden çalışmaya başladı. 
     Yetkililer, yeniden düzenleme sırasında ticari araçlara fazla bir yük bindirmeden, bu alandaki adaletsizliğin ve istismarın önlenmesine çalışılacağını bildirdiler. 
     Bu çerçevede, taslakta yüzde 30 özel tüketim vergisi alınması öngörülen motor silindir hacmi 1.901 ile 3.000 cm3 arasında olan taşıtlara ilişkin sınıflamanın kaldırılması düşünülüyor. 
     Yüzde 75'lik verginin uygulanacağı motor silindir hacmindeki 3.000 cm3 sınırının da ya aynı kalacağı ya da 4 bine kadar çıkarılabileceği belirtiliyor. 
     Bu durumda 3.000 ya da 4.000 cm3'e kadarki ticari araçlardan yüzde 4 ÖTV alınmaya devam edecek. Bunların binek araca dönüştürülmesi halinde ise yüzde 15 ya da buna yakın bir oran gündeme gelecek. 
     Motor silindir hacmi, 3.000 ya da 4.000 cm3'ten başlayan ticari araçlar ise belirlenecek yeni sınıra göre yüzde 75 özel tüketim vergisine tabi tutulacak. 
     Gelirler Genel Müdürlüğü yetkilileri, yeni oranlara ilişkin çalışmaların sürdüğünü kaydettiler. 
     
     IMF İLE DE KONUŞULACAK 
     Vergi taslağı, IMF heyetinin Ankara'daki temasları sırasında da ele alınacak. 
     IMF ile otomotivin yanısıra büyük yatırımlara ilişkin vergi düzenlemelerinin de görüşüleceği ifade edildi. 
     Bu arada, ''IMF, vergi kaybına neden olacağı gerekçesiyle buna karşı çıkar'' gerekçesiyle büyük yatırımlara yönelik vergi tatiline itiraz eden ve bunu taslaktan çıkaran Hazine'nin, vergi paketindeki çeşitli istisnaları da, vergi gelirlerini azaltır diyerek tereddütle karşıladığı söyleniyor. 
     
     GELİR İDARESİ TASLAĞI DA DEĞİŞİYOR 
     Öte yandan Gelirler Genel Müdürlüğü'nü Gelir İdaresi Başkanlığı adı altında yeniden yapılandıran taslakta da, teşkilattan gelen tepkiler üzerine değişikliğe gidiliyor. 
     Bir üst düzey yetkili, ''Bu taslak da henüz Başbakanlık'ta. Dolayısıyla gelen öneri ve talepler doğrultusunda elbette yeniden düzenlenir. Taslakta bu çerçevede bazı değişiklikler olacak'' dedi. 
     
</TEXT>
</DOC>
