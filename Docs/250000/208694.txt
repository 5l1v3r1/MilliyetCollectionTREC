<DOC>
<DOCNO> 208694 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/15/siyaset/siy09.html </URL>
<DATE> 2004/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Vardiyadan çıktı, bakanlığını öğrendi 
</HEADLINE>
<TEXT>

   NESRİN ÇOŞKUN İzmir DHA 

   
   Alsancak Devlet Hastanesi'nde ürolog olarak görev yapan Doktor Erkan Emekçi, KKTC'de yeni kurulan CTP - DP koalisyon hükümetinde Çalışma ve Sosyal Güvenlik Bakanlığı'na getirildi. Emekçi, bakanlığa getirilmesini "Benim için sürpriz oldu" diye değerlendirdi. 
   KKTC'de politika defterini 11 yıl önce kapatarak Türkiye'ye gelen Emekçi, Manisa ve İzmir'de çeşitli hastanelerde çalıştıktan sonra Alsancak Devlet Hastanesi'nde görev aldı. Bakanlık müjdesini iki gece önce vardiya çıkışı DP Genel Başkanı Serdar Denktaş'ın telefonuyla aldığını ifade eden Emekçi, "Heyecanlıyım. Politika yapmış bir kişiye virüs bulaşmış gibi oluyor. O heyecan içinizde var. Böyle bir teklif alınca o heyecanı gerçekten tekrar yaşıyorsunuz. Belki ara vermiş olmaktan birtakım heyecansal sıkıntılar yaşanabilir ama sanıyorum kısa sürede bunu aşabileceğim" diye konuştu. 
   
   'Önce yemin etmeliyim' 
   Henüz kendisini Bakan olarak göremediğini sözlerine ekleyen Emekçi, "Yemin ettikten sonra kendimi Bakan olarak göreceğim" dedi. 
   Emekçi, ülke dışında yaşadığı gerekçesiyle Bakanlığına yapılan itirazları da, "KKTC vatandaşlarının Kıbrıs'ta yaşama gibi bir koşulu yoktur. Bugün Türkiye'de ya da ABD'de yaşıyor olsanız da KKTC vatandaşısınız. Yurttaşlık hakkı size seçme ve seçilme hakkını doğal olarak getiriyor. İlk kez böyle bir uygulama olduğu için sanıyorum hukukçular en iyi şekilde çözeceklerdir" diye yanıtladı. Emekçi, seçimler öncesinde KKTC'ye giderek Serdar Denktaş ve partisi için destek aradığını da söyledi. 
   
   Portre...    1953'te Limasol'da dünyaya gelen Emekçi, ilk ve ortaöğrenimini Kıbrıs'ta tamamladıktan sonra 1977'de İstanbul Üniversitesi Çapa Tıp Fakültesi'nden mezun oldu. 1981'de Haseki Hastanesi'nde üroloji ihtisasını tamamlayıp KKTC'ye dönen Emekçi, Girne, Güzelyurt ve Lefkoşa'daki hastanelerde görev yaptı. Emekçi, 1990 seçimlerinde Ulusal Birlik Partisi'nden milletvekili seçilip Gençlik ve Spor Bakanı olarak kabinede görev yaptı. 
   
   
</TEXT>
</DOC>
