<DOC>
<DOCNO> 232799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/19/son/soneko20.html </URL>
<DATE> 2004/04/19/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Biber fiyatları düşüyor... 
</HEADLINE>
<TEXT>

     Hava koşullarının iyi gitmesi ve ürünün bollaşması nedeniyle, sebze fiyatlarında düşüş ve ucuzluk devam ediyor. Sivri biberin fiyatı, geçen haftaya göre yarı yarıya ucuzlarken, domates fiyatları 200 bin lira arttı. 
     Antalya Büyükşehir Belediyesi Toptancı Hal Şube Müdürlüğü'nden alınan bilgiye göre, hava koşullarının iyi gitmesi, seralarda ikinci ekim ürünün pazara bol gelmesi ve sebze ihracatının istenilen düzeyde olmaması nedeniyle sebze fiyatlarında düşüş başladı ve fiyatlar normal seyrine girdi. 
     Antalya Toptancı Hali'nde geçen haftaya oranla, birinci kalite ürünlerde brokolinin fiyatı 200 bin, sivri biberin 1 milyon 800 bin, dolmalık biberin 1.5 milyon, muhacir biberin 700 bin lira düştü. Domates ve marul fiyatları ise 200'er bin lira arttı. Brokoli 3 milyon 200 bin, sivri ve dolmalık biber 1.5'ar milyon, muhacir biber 1 milyon 300 bin, Kaliforniya cinsi biber 5 milyon, Kapya biberi 4 milyon 400 bin, Macar biberi 2 milyon liradan işlem gördü. 
     Geçen haftaya göre fiyatı artan cam sera domates ise 1 milyon 400 bin liradan, salkım domates ise 1.5 milyon liradan satıldı. 
     Taze fasulye geçen haftaki değerini korudu ve 4 milyon liradan alıcı buldu. Dekorluk kabak 600 bin lira artışla 2 milyon 800 bin, bal kabak 1 milyon 800 bin liradan işlem gördü. 
     Karnabahar, fiyatı 200 bin lira ucuzlayarak, 1 milyon 200 bin liradan satılırken, brüksel lahanası geçen haftaki fiyatını koruyarak 1.5 milyon liradan müşteri buldu. 
     Kıvırcık marul 500 bin, aysberg marul 2 milyon, patlıcan 1 milyon 200 bin, badem salatalık 750 bin, silor salatalık 2 milyon 400 bin liradan işlem gördü. 
     Aylardır fiyatı ilk kez düşen ithal kuru sarımsak da, 3.5 milyon liradan satıldı. Yerli sarımsak, fiyatını koruyarak 2.5 milyon liradan alıcı buldu. Kuru soğan 1 milyon 300 bin, yeşil taze soğan 1 milyon 400 bin liradan satıldı. 
     Çilek 1 milyon 600 bin liradan müşteri bulurken, mevsimin ilk ürünü yeşil erik 4 milyon, karpuz 1 milyon 600 bin, yeni sera kavun 5 milyon liradan pazara giriş yaptı. 
     
</TEXT>
</DOC>
