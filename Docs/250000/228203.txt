<DOC>
<DOCNO> 228203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/03/son/sondun21.html </URL>
<DATE> 2004/04/03/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
İtalya'da terörle mücadelenin yeni kavramı "Önleyici Operasyon" 
</HEADLINE>
<TEXT>

     İtalyan La Repubblica gazetesine göre, ''Amerikan yönetiminin 'önleyici savaş' kavramından sonra İtalya, köktendinci terörle mücadele faaliyetleri çerçevesinde güvenlik birimlerince dün akşam ülke genelinde 161 göçmenin evine düzenlenen baskınlarla yeni bir kavramla tanıştı 'önleyici operasyon''. 
     Gazete, ''İçişleri Bakanlığı'nın, gelecek dönemlerde Müslüman göçmenlerin önleyici operasyonlara maruz kalabileceklerinin sinyallerini verdiğini'' yazdı. 
     Habere göre, önleyici operasyon için İtalya'da kullanılan kriterler hukuksal açıdan ilginç, geçmiş dönemlere oranla hem yeni hem de tartışmalı sayılabilecek kriterler de içeriyor. 
     Bu olguyu, ''Kişinin geçmişinde bir leke bulunması İçişleri Bakanlığı'nın kara listesine girmek için yeterli'' diye özetleyen gazete, ''önleyici operasyona maruz kalmak için suçun sübutunun gerekmediğini, bu konuda güvenlik veya istihbarat birimlerinin en ufak bir kuşkusunun yeterli olduğunu'' yazdı. 
     İtalyan basınında yer alan haberlere göre, önleyici operasyonda, evlerine baskın düzenlenecek radikal militanların belirlenmesi konusunda İtalyan güvenlik birimleri şu üç ölçütü esas alıyor 
     ''Köktendinci çevrelere mensup olma iddiasıyla hakkında suç duyurusu yapılan ancak hukuk süreci neticesinde kendilerine herhangi bir ceza verilmemiş yabancılar. 
     Güvenlik birimlerinin terörü önleme çalışmalarına arama, telefonunun dinlenmesi, izlenme konu olmuş, fakat bir netice elde edilememiş yabancılar. 
     Terör iddiasıyla haklarında yargı tarafından soruşturma açılmış ancak hüküm giymemiş yabancılar.'' Bu üç ölçütten hareket edilmesi, fişlenen her yabancının artık potansiyel bir tehlike gibi görülmeye başlandığının göstergesi olarak yorumlanıyor. 
     Silvio Berlusconi başkanlığındaki hükümetin İçişleri Bakanı Giuseppe Pisanu'nun, geçen aylarda, yasaların İçişleri Bakanı'na verdiği yetkiye dayanarak, yargı tarafından suçlu bulunmamış bazı kişileri de sadece kuşkuya istinaden ''ulusal güvenlik açısından tehlike gerekçesiyle sınır dışı'' etmiş olmasının da ''önleyici operasyonlara'' maruz kalan yabancıları kaygılandırdığı belirtiliyor. 
     
</TEXT>
</DOC>
