<DOC>
<DOCNO> 244964 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/03/son/sondun42.html </URL>
<DATE> 2004/06/03/ </DATE>
<TIME> 18.40 </TIME>
<AUTHOR>  </AUTHOR>
<HEADLINE>
Talat Annan'ın raporu olumlu... 
</HEADLINE>
<TEXT>

     KKTC Başbakanı Mehmet Ali Talat, BM Genel Sekreteri Kofi Annan'ın Kıbrıs raporunu olumlu bulduğunu belirterek, açılım yapmalarına imkan veren bir rapor olduğunu ve uluslararası topluluğa izolasyonların kaldırılması yönünde çağrı yapıldığını söyledi. 
     Başbakan Talat, Kıbrıs TV'de yaptığı açıklamada, Annan'ın Kıbrıs rapuruna değinerek, raporun, eğer Kıbrıs sorunu çözülmezse 3-5 yıl için Kıbrıs konusunda belirleyici olacağını, Kıbrıs sorunu çözülürse de rapor çerçevesinde çözüleceğini kaydetti. 
     Cumhurbaşkanı Denktaş'ın, raporla ilgili yorumunda, ''Maçı kaybettik'' ifadesini kullandığının anımsatılması üzerine Başbakan Talat, ''Bugüne kadar hiç maç kazanmadık, bugün bir maç kazandık, Cumhurbaşkanı 'kaybettik' diyor, işte vizyon farkı budur'' dedi. 
     ''Demek ki farklı yerlerde oynuyoruz' diyen Talat, ''Kıbrıs Türkünün 40 yıldır ilk kez destek aldığını'' belirtti. 
     Annan'ın raporu ile Kıbrıs Türkünün izolasyon ve baskı altında tutulması mantığının ortadan kaltığına işaret eden Başbakan Talat, Rumların, sorunun çözümüne yanaşmaması halinde Kıbrıs Türkünün sonsuza kadar bekleyeceğinin beklenmemesi gerektiğini vurguladı. 
     Annan raporunu olumlu bulduğunu yineleyen Başbakan Talat, rapor çerçevesinde yeni bir politika belirlemeleri gerektiğini de kaydetti. 
     
     SORUŞTURMA AÇILAN GAZETECİLER 
     Başbakan Talat, Doğancı'da 25 Mart 2003'te Annan planının ''sembolik referanduma'' sunulması eylemiyle ilgili olarak bazı gazeteciler hakkında yeniden polis soruşturması açılmasına da değinerek, olaya sert tepki gösterdi. 
     O olayın sorumlusunun kendisi olduğunu, ancak halkın kendisini başbakanlığa getirdiğini ifade eden Talat, ''Dava edilmesi, hapse girmesi, idam olması gereken biri varsa o da kendisinin olduğunu'' söyledi. 
     Talat, olayı öğrenir öğrenmez Polis Genel Müdürü'nü ve Savcılığı arayarak ithamnamelerin derhal durdurulmasını istediğini belirterek, başlanıçta dört gazetecinin itham edildiğini, ancak sırada 40 kişinin olduğunu öğrendiğini kaydetti. 
     ''Sivillerin askeri mahkemede yargılanamayacağı, kayıp şahıslar ve Karpaz'da Rum okulu açılması'' yönünde karar aldıklarına işaret eden Başbakan Talat, yakın bir zamanda Avrupa İnsan Hakları Mahkemesi AİHM başkanı ile görüşeceğini belirterek, ''Tam da bu konuları görüşmek üzere gidiyorum, burada birisi bunu sabote ediyor'' diyerek, tepkisini ortaya koydu. 
     Başbakan Talat, ''Bu hükümete mi yapıldı '' sorusu üzerine, ''Bilemiyorum. Bu lafları hiç kullanmak istemiyorum ama bu dünyada Kıbrıslı Türklerin en düşmanı kimdir, onun yapacağı iştir bu yapılanlar. Hakikaten böyle. Hiç olacak iş değil, kabul edilebilecek bir şey değil. Nasıl sorumsuzluktur bu'' diye konuştu. 
     25 Mart 2003'de Doğancı'da Annan planının ''sembolik olarak referanduma'' sunulması eylemine polis müdahalesiyle ilgili yazıları ve bu yazıların gazetede yayımlanmasına izin verdikleri gerekçesiyle Kıbrıs Gazetesi Genel Yayın Yönetmeni Süleyman Ergüçlü, Kıbrıs Gazetesi Yazı İşleri Müdürü Başaran Düzgün, Kıbrıs Gazetesi köşe yazarı Hasan Hastürer, AN Graphics Kıbrıs Ltd. Genel Sekreteri Fehim Nevzat, Ortam Gazetesi Genel Yayın Yönetmeni Mehmet Davulcu ve Ortam Gazetesi köşe yazarı Hasan Kahvezioğlu hakkında polis soruşturması açıldı. 
     
</TEXT>
</DOC>
