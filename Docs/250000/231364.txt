<DOC>
<DOCNO> 231364 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/son/sonspo08.html </URL>
<DATE> 2004/04/14/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Elazığspor Futbolcuların pirim alacakları yok... 
</HEADLINE>
<TEXT>

     Elazığspor Kulübü Başkanı Baki Aydın, Elazığspor'da oynayan futbolcuların pirim ve peşinat alacaklarının olmadığını belirtti. 
     Aydın, AA muhabirine yaptığı açıklamada, kendisine bugüne kadar futbolcuların para konusunda sıkıntılarının olduğu yönünde bir sorunun gelmediğini belirterek, gelinen noktayı böyle bahanelere bağlamanın yanlış olduğunu bildirdi. 
     Bugüne kadar kulübün ekonomik sorun yaşadığını, işadamı ve siyasetçilere ilettiğini, tüm Elazığlıların kendilerine destek olmaları konusunda çağrıda bulunduklarını hatırlatan Aydın, kimsenin bu çağrılara cevap vermediğini ifade etti. 
     Bir takımı Birinci Süper Lig'de tutmak için tüm kentin takıma sahip çıkması gerektiğini bildiren Aydın, şöyle dedi 
     ''Futbolcuların pirim alacakları yok. Sadece bir kaç maç başı alacakları var. Bunları ödemek için para bulmaya çalışıyorum. Ancak bu gün gelinen noktayı bu gibi şeylere bağlamak doğru değil. Cumartesi günü Trabzonspor ile oynayacağımız maç çok büyük önem taşıyor. Trabzon şampiyonluğa oynayan bir takım ve ligde düşme potasında olan bir takıma yenilmesi zor gibi. Tüm olumsuzluklara rağmen biz kazanmak için sahaya çıkacağız ve mücadelemize devam edeceğiz. Bu haftaki maçı alırsak belki bazı şeyler değişebilir, ama bu moralsizlikle zor görünüyor.'' 
     
</TEXT>
</DOC>
