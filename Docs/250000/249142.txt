<DOC>
<DOCNO> 249142 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/19/ekonomi/eko02.html </URL>
<DATE> 2004/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Eylem IMF'ye adres değiştirtti 
</HEADLINE>
<TEXT>


Haber - Sen çalışanlarının ÖİB önündeki eylemi üzerine IMF ile görüşmesi Hazine'ye kaydırıldı 

ANKARA Milliyet 

Kamu - Sen üyesi bir grup IMF'yi protesto etmek için Özelleştirme İdaresi Başkanlığı ÖİB önünde eylem yaptı. Bunun üzerine IMF - ÖİB toplantısı idare binasından Hazine Müsteşarlığı'na kaydırıldı. 
IMF'nin ofis binası önünde önceki gün protesto gösterisi yapan Kamu - Sen, dün de ziyaretlerine devam eden Türkiye Masası Şefi Rıza Moghadam'ın peşini bırakmadı. Kamu - Sen üyeleri, erken saatlerde IMF'nin geleceği ÖİB'nin önüne toplandı. Kamu - Sen bünyesindeki Haber - Sen'in Genel Teşkilat Sekreteri Fahri Ocak başkanlığındaki grup bir süre slogan attı. Bir polis yetkilisi, yanlarında yumurta ve domates de getiren grubu, "Basın açıklamasından sonra dağılın. Domates ve yumurtaları evinize götürdüğünüzü kabul ediyoruz. Atmaya kalkarsanız müdahale edilecek. Memursunuz, memur gibi davranın" diye uyardı. 
Ocak da açıklamasında IMF, Türkiye'den gidene kadar eylemlerini sürdüreceklerini belirtti. Basın açıklamasının ardından grup, getirdikleri domatesleri yiyerek ÖİB binasının önünden ayrıldı. 

IMF'de gecikmeli son 
IMF heyetinin, 8. Gözden Geçirme görüşmelerini birkaç gün gecikmeyle tamamlayacağı bildirildi. Görüşmeler için son tarih bugün olarak belirlenmişken, IMF heyetinin ancak hafta başında Türkiye'den ayrılacağı öğrenildi. 


</TEXT>
</DOC>
