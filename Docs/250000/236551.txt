<DOC>
<DOCNO> 236551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/01/son/sonyas02.html </URL>
<DATE> 2004/05/01/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Mel Gibson'dan "dişi cesur yürek"... 
</HEADLINE>
<TEXT>

     ''Tutku İsa'nın Çilesi'' adlı filmle tartışmalara yol açan ünlü Oscarlı aktör Mel Gibson, bu kez de ''dişi cesur yürek'' Boudicca'nın öyküsünü beyazperdeye aktaracak. 
     Internetteki ''empire'' sitesinin haberine göre, ''Cesur Yürek-Braveheart'' filmiyle Oscar kazanan Gibson, M.S. 60'larda iki kızına tecavüz eden Roma istilacılarına karşı Kelt kabilelerini birleştirerek direnişi örgütleyen dişi savaşçının yaşamını anlatacak. 
     Öldükten sonra ''İngiltere'nin ilk kraliçesi'' ilan edilen Boudicca'nın öyküsünü işleyecek olan Gibson, filmin yapımcılığını üstlenecek. 
     Gibson'ın yanı sıra, ''dişi cesur yürek'' Boudicca'nın başka ''talipleri'' de mevcut. 
     Ünlü aktör Robert De Niro'nun sahibi olduğu ''Tribeca'' şirketi de savaşçının hayatını anlatan film için kolları sıvadı. De Niro, ''Warrior Queen'' ismini taşıyan filme imza atarken, ''sinemanın harika çocuğu'' Steven Spielberg'in ''DreamWorks'' şirketi de ''Queen Fury'' adlı filmde Boudicca'nın hikayesini başka bir bakış açısıyla beyazperdeye aktaracak. 
     Mel Gibson, Musevileri konu alan bir film için hazırlıklara başlamış, ancak tepkiler nedeniyle bu yapımı bir süre için rafa kaldırmıştı. 
     
</TEXT>
</DOC>
