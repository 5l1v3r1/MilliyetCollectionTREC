<DOC>
<DOCNO> 245210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/04/spor/spo05.html </URL>
<DATE> 2004/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Yıldırım'ın isteği oldu 
</HEADLINE>
<TEXT>


Kulüpler Birliği Vakfı, şampiyon olan takımlara havuzdan ekstra ödeme yapılmasını kararlaştırdı 

NECMİ KEPÇETUTAN 


Başarıya ödül olacak 
KULÜPLER Birliği Vakfı dün İstanbul'da bir araya gelerek, gündemdeki konuları masaya yatırdı. Fenerbahçe Başkanı Aziz Yıldırım, havuz sistemini bozmak istemediklerini, şampiyon olan takıma özel jestlerin yapılması gerektiğini savundu. Bu öneriye kulüp temsilcileri de sıcak bakarken, ligde başarılı olan ekiplere ekstra ödeme yapılması karara bağlandı. 

Özendirme yolu yanlış 
BİRLİK, federasyonun yabancı oyunculardan alınan alt yapı fonunu yüzde 20 arttırma kararına itiraz edecek. Kulüpler Birliği Vakfı, yabancı kaleciler için ödenen 100 milyar liranın artmasına da karşı çıktı ve özendirmenin artışla değil, Türk kaleci oynatan takımlara prim verilerek yapılması gerektiğini savundu. Bu konuda federasyona başvuru yapılması da gündeme geldi. 

'Kaliteyi düşürüyor' 
YABANCI oyuncuların durumu için Beşiktaş'ın Giunti ile ilgili olarak Tahkim Kurulu'na yaptığı itirazın sonucunun beklenmesi kararlaştırıldı. Beşiktaş, Fenerbahçe ve Galatasaray'ın başını çektiği kulüpler ise AB vatandaşı oyuncularının yabancı statüsünde olmaması gerektiğini savundu. Buna gerekçe olarak da kalitesiz yabancılara yönelinmesi gösterildi. 




</TEXT>
</DOC>
