<DOC>
<DOCNO> 238216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/07/son/sontur14.html </URL>
<DATE> 2004/05/07/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Milli Eğitim Bakanlığı önünde protesto .. 
</HEADLINE>
<TEXT>

     Pir Sultan Abdal 2 Temmuz Kültür ve Eğitim Vakfı Başkanı Murtaza Demir, 8 yıllık Temel Eğitim Yasası'nın iktidarın beklentilerine ve ABD'nin bölge politikalarına zarar verdiğini savunarak, ''İmam hatip okullarına hayat verecek olan imam hatip yasası, her ne pahasına olursa olsun çıkarılmak istenmektedir'' dedi. 
     Pir Sultan Abdal 2 Temmuz Kültür ve Eğitim Vakfı, Pir Sultan Abdal Kültür Derneği ile Hacı Bektaş Veli Kültür ve Tanıtma Derneği üyeleri, Milli Eğitim Bakanlığı önüne gelerek, YÖK Yasa Tasarısı'nı protesto ettiler. 
     Vakıf Başkanı Demir, grup adına yaptığı açıklamada, AK Parti'nin ''kendilerini iktidara getirenlere karşı vefa borcu olduğunu'' iddia etti. 
     Temel eğitimin 8 yıla çıkarılmasından sonra imam hatipli öğrenci sayısının 300 binden 70 binlere düştüğünü ifade eden Demir, şunları kaydetti 
     ''8 yıllık Temel Eğitim Yasası'nın çıkarılması, hem dinci iktidarın beklentilerine, hem de ABD'nin Türkiye ve bölge üzerindeki politikalarına zarar vermiştir. 
     İmam hatip okullarına hayat verecek olan imam hatip yasası, her ne pahasına olursa olsun çıkarılmak istenmektedir. Cumhuriyetin mabedi ve laikliğin kalesi sayılan okulların din devleti özlemcileri tarafından ele geçirilmesi demek olan imam hatip yasasına karşı herkesi seslerini yükseltmeye ve direnmeye davet ediyoruz.'' 
     
</TEXT>
</DOC>
