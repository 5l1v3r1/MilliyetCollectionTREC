<DOC>
<DOCNO> 210113 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/21/son/sondun26.html </URL>
<DATE> 2004/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Independent Kürtler, ABD aleyhine döndü 
</HEADLINE>
<TEXT>

     İngiltere'de yayımlanan The Independent gazetesi, ''Iraklı Kürtlerin, petrol zengini toprakların kontrolünü kaybedince ABD'nin aleyhine döndüğünü'' yazdı. 
     Gazetenin yorumunda, Irak savaşında ABD güçlerine büyük destek veren Kürtlerin bugün ABD'ye büyük öfke duyduğu belirtilerek, ''Bekledikleri, kendi meseleleri üzerinde tam bir kontrol hakkına sahip olmalarına ve bölgedeki Arapları buradan atmalarına olanak sağlanmasıydı'' denildi. 
     Yorumda, Kürtlerin Irak'ın kuzeyindeki hakimiyetlerini korumayı ve Kerkük'ün ''Kürt kenti'' olarak tanımlanmasını hayal ettiklerini ifade edildi ve Irak Kürdistan Demokrat Partisi IKDP lideri Mesud Barzani'nin, geçen günlerde Bağdat'ta ABD yetkilileri ve Irak Geçici Hükümet Konseyi GHK nezdinde temaslarda bulunarak, Kürtlere federal özerklik sağlanması için lobi yaptığı belirtildi. 
     Barzani, gazeteye yaptığı açıklamada, ''Kürtlere bugün, 1974 yılında Saddam Hüseyin rejimiyle yapılan anlaşmada verilen özerklikten bile daha azı öneriliyor'' dedi. GHK'yı da suçlayan Barzani, ''Onların bütün önceliği yurtdışı seyahatlerine çıkmak gibi görünüyor'' ifadesini kullandı. Barzani, ''Bu konseyin üyeleri, eski rejimin muhalifleri arasında bulunuyordu ve bu kişiler yıllarca Irak Kürdistanı'na federal bir yapı verilmesi çözümünü desteklediler. Şimdi eskiden verdikleri bu sözleri unutmamaları gerekir'' diye konuştu. 
     Gazetenin yorumunda, ''Iraklı Kürtler bağımsızlık fikrine yönelirlerse, bunun Türkiye'nin müdahalesine yol açacağını biliyorlar ve muhtemelen bu müdahaleye Suriye ve İran da destek verecektir'' denildi. 
     
     BARZANİ KÜRTLER 15 YIL DAHA BEKLEYEMEZ 

     Yorumda, Barzani'nin ''Kürtler hep sabretti, ama bir 10-15 yıl daha beklemek imkansız, bu büyük sorunların yaşanmasına yol açabilir'' şeklindeki tehdit dolu sözlerine de dikkat çekildi. 
     Gazeteye göre, Kürtlerin akınına uğrayan Kerkük ve Musul'a bugün yeniden Arap nüfusun dönmekte olduğunu belirten Barzani, ''Çok hayal kırıklığına uğradık. Biz Araplara karşı değiliz, ama bu kişiler Araplaştırma çabası çerçevesinde geri getiriliyor'' dedi. 
     Bölgede etnik çatışmanın tohumlarının atılmakta olduğu da belirtilen yorumda, Kerkük'teki Araplarla Türkmenlerin korku içinde olduğu kaydedildi ve ''Bölgedeki Araplar, bir nesilden fazla süredir burada yaşıyor ve nereye gideceklerini bilmiyor'' ifadesi kullanıldı. 
     
</TEXT>
</DOC>
