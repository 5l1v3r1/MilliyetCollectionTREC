<DOC>
<DOCNO> 215832 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/17/son/sontur46.html </URL>
<DATE> 2004/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılmaz Erdoğan Korsan ürün alanlara hakkımı helal etmiyorum 
</HEADLINE>
<TEXT>

     Korsan yayınla mücadeleyi öngören yasa tasarısıyla ilgili görüşlerini iletmek üzere TBMM'ye gelen sanatçılar, vatandaşlardan korsan yayınları almamalarını istediler. 
     Sanatçı Yılmaz Erdoğan, tiyatro oynadığını, sinema yaptığını, kitap yazdığını ifade ederek, özetle korsan için uygun bir malzeme olduğunu ifade etti. Korsan yayınlar nedeniyle sanatçıların kitap yazamaz, kaset çıkaramaz, film yapamaz hale geldiğini kaydeden Erdoğan, birilerinin kendilerinin adını kullanarak milyarlar kazandığını söyledi. Bu insanların da sokaktaki birkaç gariban değil organize suç örgütleri olduğunun bilinmesi gerektiğini belirten Erdoğan, vatandaşa da ''sokaktan almayın'' diye çağrıda bulundu. 
     Yılmaz Erdoğan, ''Benim herhangi bir ürünümü korsandan alana hakkımı helal etmiyorum'' dedi. 
     Mahsun Kırmızıgül de ''Ben de hakkımı helal etmiyorum'' diyerek, yaklaşık bir yıldır kaseti hazır olduğu halde korsan yüzünden çıkarmadığını söyledi. Kırmızıgül, Meclis'te yarın TBMM Milli Eğitim Komisyonu'nda görüşülecek olan tasarıdan çok memnun olduklarını bildirdi. 
     Bu arada Kırmızıgül, Ankara'da korsan yayın satanların görüntüsünü çekerken dayak yiyen Kanal D Kameramanı Mehmet Alan'ı öperek, çalışmasından dolayı kutladı. 
     İlhan Şeşen ise fikir eserleri sahipliği alanındaki meslek örgütlerinin tek çatı altında toplanması ve yayın yapılabilmesi için eser sahibinden birlikten izin alınmasını istediklerini bildirdi. 
     Mesam Başkanı Ali Rıza Binboğa da Türkiye'nin artık ''korsan ülke'' yaftasından kurtarılması gerektiğini, bu nedenle yasa tasarısının çok büyük bir önem taşıdığını söyledi. Binboğa, tasarının bu haliyle içlerine sindiğini de ifade etti. 
     Tasarıya destek vermek amacıyla Meclis'e gelen sanatçılardan Zeki Alasya da kendisinin cumhurbaşkanını canlandıracağı, Zafer Ergin'in de Genelkurmay Başkanı'nı oynayacağı bir film yapacaklarını söyledi. Kendisinin senaryosunu yazdığı filmde Hülya Koçyiğit ya da Selda Alkor'un da oynayacağını belirten Alasya, bunun için Ankara'da çekim yapacakları alanlarla ilgili izin almaya çalıştıklarını bildirdi. Öykünün Milli Güvenlik Kurulu toplantısında başladığını ifade eden Alasya, Cumhurbaşkanlığı, Genelkurmay Başkanlığı ve Başbakanlık gibi alanlarda ya da en azından kapılarında çekimler yapmaları gerektiğini söyledi. 
     
</TEXT>
</DOC>
