<DOC>
<DOCNO> 248052 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/15/son/soneko03.html </URL>
<DATE> 2004/06/15/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Bütçe gelirinin yarısı KDV ve ÖTV'den geliyor 
</HEADLINE>
<TEXT>

     Devlet, her 100 liralık vergi gelirinin yaklaşık 57 lirasını, yurttaşların satın aldıkları mal ve hizmetlerin fiyatının içinde yer alan ve adeta farkında olmadan ödedikleri dolaylı vergi niteliğindeki katma değer vergisi KDV ile özel tüketim vergisinden ÖTV elde ediyor. 
     Maliye Bakanlığı'nın verilerine göre yılın ilk beş ayında toplanan 33 katrilyon 995.5 trilyon liralık verginin 4 katrilyon 504.9 trilyonunu dahilde, 5 katrilyon 619.3 trilyonunu da ithal mallardan alınan KDV oluşturdu. Buna göre vergi pastasının yüzde 29.8'ini oluşturan KDV'nin konsolide bütçe gelirleri içindeki payı da yüzde 23.8 olarak gerçekleşti. Beş aylık vergi gelirinin yüzde 26.9 oranındaki 9 katrilyon 129.1 trilyon liralık bölümü ise ÖTV'den geldi. ÖTV tahsilatı, bu dönemdeki konsolide bütçe gelirlerinin de yüzde 21.5'ini oluşturdu. Bu dönemde petrol ve doğal gaz tüketen yurttaşlar 5 katrilyon 862.5 trilyon, kolalı gazoz, alkollü içki ve tütün mamulleri tüketenler 2 katrilyon 427.8 trilyon, motorlu taşıt alanlar 704.6 trilyon, dayanıklı tüketim malları ile diğer ürünleri satın alanlar da 134.3 trilyon liralık ÖTV ödedi. KDV ve ÖTV'nin toplam vergi geliri içindeki payı yüzde 56.6'ya, toplam bütçe gelirleri içindeki payı da 45.2'ye ulaştı. Anılan dönemde yine dolaylı nitelikteki, mal kullanma veya faaliyette bulunma izinleri üzerinden alınan vergilerde tahsilat 543 trilyon, mal ve hizmetlerden alınan diğer vergiler 742 trilyon, dış ticaretten alınan KDV dışındaki vergiler 424.8 trilyon lira oldu. 
     
     GELİR ÜZERİNDEN ALINAN VERGİLER 

     Ocak-mayıs döneminde gelir vergisinde tahsilat 6 katrilyon 792.4 trilyonla toplam vergi gelirinin yüzde 20'sine denk geldi. Ancak beş aylık gelir vergisi tahsilatının 5 katrilyon 891.1 trilyonunu ücretler üzerinden kaynağından kesilen vergiler oluşturdu. Kurumlar vergisindeki toplam tahsilat da 4 katrilyon 3.4 trilyon lirayla pastada yüzde 12.8 pay aldı. Vergi pastasındaki toplam payı yüzde 32.8 olan gelir ve kurumlar vergisinin konsolide bütçe geliri içindeki payı da yüzde 26.2 düzeyinde gerçekleşti. Gelir ve kurumlar vergilerinde beyannamelerin verildiği ve ilk taksitlerin ödendiği bu dönemde beyana dayalı vergilerdeki tahsilat ise gelir vergisinde 543.6 trilyon, kurumlarda 521.4 trilyon lira düzeyinde gerçekleşti. Mülkiyet üzerinden alınan vergiler de anılan dönemde 584.8 trilyon lirayla toplam vergi pastasının yalnızca yüzde 1.7'sini oluşturdu. Bunun da 563.4 trilyonu banka ve sigorta işlemlerinden alındı. 
     
     VERGİ DIŞI GELİRLER 

     Ocak-mayıs döneminde vergi dışı gelirler 6 katrilyon 999.1 trilyon, sermaye gelirleri 57.6 trilyon, alınan bağış ve yardımlar 589.6 trilyon, katma bütçe gelirleri 912.6 trilyon lira düzeyinde gerçekleşti. Bu gelişmelerle konsolide bütçenin beş aylık dönemdeki toplam geliri 42 katrilyon 554.5 trilyon liraya ulaştı. 
     
</TEXT>
</DOC>
