<DOC>
<DOCNO> 212310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/31/siyaset/siy02.html </URL>
<DATE> 2004/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
'Sizin de adım atmanız lazım' 
</HEADLINE>
<TEXT>

   Erdoğan, "Rumlar itiraz etmezse müzakerelere başlamak için gereken 4 koşulu kabul ederiz" deyince, Papadopulos'u arayan Annan, "Sıra sizde" mesajı verdi 
      Utku Çakırözer 

   
   Başbakan Recep Tayyip Erdoğan'ın ziyareti sırasında ABD yönetiminin Kıbrıs konusunda "güçlü biçimde devreye girme kararı" alması, AB'yi telaşlandırdı. AB'nin genişlemeden sorumlu üyesi Günter Verheugen, Dışişleri Bakanı Abdullah Gül'e "kolaylaştırıcı olabilecekleri" yönündeki teklifi iletti. 
   Başbakan Erdoğan, Annan'ın müzakere için getirdiği 4 koşulu "Rumların kabul etmesi" şartıyla kabul edebileceklerini söylerken, BM Genel Sekreteri Kofi Annan, Kıbrıs Rum Yönetimi lideri Tasos Papadopulos'a "Ada'da çözüm için bir an önce müzakerelere başlamak lazım. Artık siz de adım atmalısınız" dedi. 
   
   AB'nin tarafsızlığı şüpheli 
   AB Komisyonu, Avrupa'daki bir sorunun Kosova ve Bosna krizlerinde olduğu gibi yine ABD tarafından çözüleceğinin sinyalini alınca sürpriz biçimde Türkiye ile temasa geçti. Verheugen, AB liderlerinin aralarında yaptığı değerlendirmelerin ardından 27 Ocak'ta ABD'ye giden Gül'ü uçakta aradı. Verheugen, Gül'den ABD'ye önerileceği ileri sürülen "kolaylaştırıcı rol" konusunda ayrıntılı bilgi istedi ve "AB olarak yardım yapmaya hazırız" dedi. Ancak Gül'ün, AB'yi "tarafsız güç" olarak görmediği kaydedildi. Türk Dışişleri, Verheugen'in teklifini, "Böyle tarihi bir sorunu çözen kişi olarak tarihe geçme fikri heyecanlandırıcı. ABD'nin kendisine de yoğun baskı yapacağını anlayan Yunanistan, devreye girmesi için AB'yi uyardı" diye yorumladı. 
   
   Papadopulos itiraz etti 
   Erdoğan da, Rumların kabul etmesi halinde Türk tarafının da müzakerelere başlamak için gerekli 4 koşulu kabul edeceğini belirtti. Erdoğan, bu görüşü hem ABD'li yetkililere, hem de Annan'a ilettiğini de sözlerine ekledi. 
   Bu gelişmelerin ardından Papadopulos'u arayan Annan, "Artık müzakerelere başlamak lazım. Sizin de adım atmanız gerek" mesajını iletti. 
   Dün Prodi'yle bir araya gelen ve Erdoğan'ın yaklaşımının uygun olmadığını söyleyen Papadopulos'un itirazı üzerine de Annan, "Şu ana kadar hep Türk tarafına baskı yapıyorduk. Artık onlar hazır" yanıtını verdi. Annan, 2 Şubat Pazartesi günü Papadopulos'la yeniden görüşecek. 
   
   İşte 4 koşul... 
   Müzakerelere önkoşulsuz başlarız. 
   Görüşme takvimine uyacağız. 
   Anlaşılamayan boşlukları Annan dolduracak. 
   Görüşmeler sonunda referandumu kabul ediyoruz. 
   
</TEXT>
</DOC>
