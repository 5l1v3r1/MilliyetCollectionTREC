<DOC>
<DOCNO> 214753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/12/son/soneko33.html </URL>
<DATE> 2004/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
EPDK Başkanı Elektriksiz kalma durumu söz konusu değil 
</HEADLINE>
<TEXT>

     Enerji Piyasası Düzenleme Kurulu EPDK Başkanı Yusuf Günay, Türkiye'de enerji açığı olmadığını belirterek, ''Türkiye'nin elektriksiz kalma durumu söz konusu değildir'' dedi. 
     Günay, EMD İstanbul Şubesi üyeleriyle biraraya geldiği toplantıda basın mensuplarının sorularını yanıtlarken, OECD ülkelerinde kayıp-kaçak oranının, serbest piyasaya geçilmesiyle yüzde 7.5 civarına geldiğini söyledi. 
     Yusuf Günay, ''Bu nokta itibariyle Türkiye'nin yüzde 22'lik kayıp-kaçak maliyetini tüketicinin sırtından kaldırdığımız takdirde ciddi bir fiyat düşüşü sağlanabilir'' dedi. 
     İstanbul'un Avrupa yakasında yıllık kayıp miktarının 400 milyon dolar olduğunu bildiren Günay, özel sektör kuruluşlarının, kamu kuruluşlarından daha etkin, verimli ve tasarruflu çalışacağını vurguladı. 
     Müeyyide uyguladıkları özel sektör kuruluşlarının yanı sıra 2 kamu kuruluşu hakkında da devam eden soruşturmalar bulunduğunu belirten Günay, ''Kamu kuruluşlarına müeyyide uygulamakta sıkıntı yaşanıyor mu '' sorusu üzerine, serbest piyasayı oluşturmanın temel kaygıları olduğunu belirterek, şöyle dedi 
     ''Serbest piyasayı oluştururken, önümüzde şu engel var, yapamadık gibi bir durumu asla istemiyoruz. Yaptığımız işlerin uygulanabilir olmasına çok özen gösteriyoruz. Zaman zaman sıkıntılar da yaşıyoruz ama bunlar Türkiye'de serbest piyasanın oluşmasının önünde engel olmayacak, olamayacak.'' 
     
     ''EN BÜYÜK PROBLEM YAP-İŞLET-DEVRET'' 
     Yusuf Günay, yap-işlet-devret'lere ilişkin problemlere değinirken de, şunları kaydetti 
     ''Merkezi planlamayla ilgili elektrik üretiminin yapıldığı bir ortamda planlamaların, öngörülerin tutamaması nedeniyle Türkiye bu pahalı elektrikleri almaya mahkum edilmiştir. Yani garantili sistem vardı ve planlama yapılıyordu. Şu an en büyük problemimiz olan yap-işlet-devret'le karşı karşıyayız.'' Garanti konusunda geçmişte çok büyük sıkıntılar çekildiğini belirten Günay, sorunun çözülememesinde hukuk yönler ve sözleşme konusu bulunduğunu söyledi. Yusuf Günay, ''1993'de yapılmış bir sözleşme var. Sözleşmenin 48 tarafı var. Kurum olarak sözleşmenin tarafı değiliz. Bakanlık ve karşıdaki ilgili kuruluş. İlgili kuruluşun da 40'dan fazla sahibi var'' dedi. Günay, lisans konusunda da yaşanan güçlüklere işaret etti. 
     Serbest piyasada garanti olamayacağına işaret eden Yusuf Günay, ''Gelin, serbest piyasa ortamında faaliyetlerde bulunun'' derken fiyatların yüksek olduğunu da gündeme getirdiklerini söyledi. 
     EPDK Başkanı Günay, ''Garantili sistem nedeniyle, imtiyaz hukuku içerisinde yapılan işlemler nedeniyle yüzde 10'luk üretimde bir payı olan bu şirketlerin elektrik maliyetlerindeki yükü yüzde 20'nin üzerinde. Bu zaten ortada. Birinci hedefimiz, bunların serbest piyasa kuralları içerisinde faaliyette bulunmalarıdır'' diye konuştu. 
     
     ''TÜRKİYE'DE ENERJİ AÇIĞI YOK'' 
     Türkiye'de enerji açığı olmadığını belirten Yusuf Günay, enerji arz ve talebine ilişkin yapılan bazı değerlendirmeler bulunduğunu, bir kuruluşun 2007 sonu, 2008'den itibaren arz açığı olacağını söylediğini, Hazine'nin yaptırdığı bir araştırmaya göre ise, 2010 yılına kadar Türkiye'nin enerji arz ve talep dengesinde bir sıkıntı olmayacağının ortaya çıktığını kaydetti. 
     Günay, devamla şöyle dedi 
     ''Bunlar varsayımlar. Serbest piyasa bunlar için en iyi çözümdür. Özel sektör bu tahminleri yapacak, bu ülkede enerji üretim ihtiyacı olduğu kanısına varılırsa yatırım yapılacak. Bu öngörü tutarsa kar edilecek, tutmazsa zarar edilecek. Özel sektörün kendi öngörüsüyle bunlar hal olacak. Şu bir gerçek ki, Türkiye'nin elektriksiz kalma durumu söz konusu değildir.'' İstanbul ve Ankara büyükşehir belediyeleri gaz dağıtım şirketlerinin doğalgaz alım bedelini 65 bin liradan 55 bin liranın altına çektiklerini hatırlatan Günay, ''Biz de bunu üst sınır yaptık. Artık o rakamın üzerine doğalgaz satışı yapılamaz. Sonuçta İstanbul ve Ankara tüketicisi de en azından bir indirimle karşılaşmış oldu. 65 bin liranın, 55 bin liranın altına gelmesi iyi bir indirim'' diye konuştu. 
     Kamu kuruluşları olarak işletme maliyetlerini artıran pek çok faktör bulunduğunu anlatan Günay, ''Biz şunu diyoruz, siz gene de bunu özelleştirin. İstanbul'da İGDAŞ, Ankara'da EGO özelleştirilsin. Bu hem serbest piyasanın oluşmasına katkı sağlayacak, hem fiyatlar daha ucuz olacak, hem de hizmet daha kaliteli olacak'' dedi. 
     
</TEXT>
</DOC>
