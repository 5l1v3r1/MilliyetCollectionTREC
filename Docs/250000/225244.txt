<DOC>
<DOCNO> 225244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/24/son/sonspo28.html </URL>
<DATE> 2004/03/24/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
''Milli takım teknik direktörlüğü için Ersun Yanal'a teklif götürmedim'' 
</HEADLINE>
<TEXT>

     Futbol Federasyonu Başkanı Teknik Başdanışmanı, Genç Milli Takımlar Koordinatörü ve Bölgeler Teknik Sorumlusu Gündüz Tekin Onay, milli takım teknik direktörlüğü için Gençlerbirliği Teknik Direktörü Ersun Yanal ile görüşmediğini ve teklif götürmediğini bildirdi. 
     Onay, yaptığı yazılı açıklamada, meslek yaşamının hiçbir bölümünde geçmişe ve geleceğe dönük manevra yapmadığını ifade ederek, ''Son günlerde ismim üzerinde yapılan gerçek dışı spekülasyonlar nedeni ile savunma değil, açıklama yapma gereği duydum'' ifadesini kullandı. 
     Milli Takım teknik direktörlüğü için Ersun Yanal ile karşılıklı konuşmadığını ve teklif götürmediğini anlatan Onay, ''İspat edilirse görevimi bırakırım'' dedi. 
     Futbol Federasyonu başkanının kendisinden rapor istemesi durumunda görüşlerini yazıp, kararlara karışmadığını anlatan Onay, şunları kaydetti 
     ''Şenol Güneş'in göreve başlamasında benim fikrimi aldıysa, yeni bir antrenör konusunda da bana Ne düşünüyorsun demeden, Başkanım yabancı antrenör çok zorunlu olmadıkça düşünmeyin. 1930-2002 arasında dünya şampiyonu olan hiçbir ülkenin başında yabancı antrenör yok. Ayrıca bu sizin felsefenize de ters düşer dedim. Başkanım ne bana ne de tahmin ediyorum ki herhangi bir kişiye bu konuda yetki vermedi.'' Onay, bu konuda tam yetkilinin Başkan Haluk Ulusoy'da olduğunu belirterek, ''Görüşlerimi alırsa da düşüncelerimi söylerim. Düşüncem Türk antrenöründen yanadır. Bunu da kamuoyuna açıklıyorum. Kimin olacağı konusu sadece başkanımızı ilgilendirir, herhangi bir ayırım yapmam. Hele hele bu durum Şenol Güneş görevdeyken asla olmadı, olmazdı da'' diyerek açıklamasını tamamladı. 

     
</TEXT>
</DOC>
