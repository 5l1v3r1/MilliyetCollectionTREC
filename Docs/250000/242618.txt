<DOC>
<DOCNO> 242618 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/25/son/sondun28.html </URL>
<DATE> 2004/05/25/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
AB Komisyonu Başkanı Prodi dini yürüyüşe katılınca... 
</HEADLINE>
<TEXT>

     AB Komisyonu Başkanı Romano Prodi'nin, geçen hafta sonu Avusturya'da yapılan bir dini yürüyüşe katılması, Brüksel'de ve bazı AB başkentlerinde tepkilere neden oldu. 
     Avusturya'nın doğusundaki Mariazell bölgesinde binlerce Katolik Hıristiyanın katılımıyla yapılan geleneksel dini yürüyüşte, ''Hıristiyan Avrupa inancı'' tema olarak alındı. 
     Viyana Başpiskoposu Kardinal Christoph Schoenborn, yürüyüşte yaptığı konuşmada, ''Genişleyen AB'nin ihtiyacı olan Hıristiyanlık temellerine inancın yansıtıldığını'' söyledi. 
     Papa 2. Jean-Paul'ün de mesaj gönderdiği yürüyüşe katılanlar arasında, Avusturya Devlet Başkanı ve Başbakanı ile Macaristan, Çek Cumhuriyeti, Slovakya devlet başkanları, Hırvatistan Başbakanı ve AB Komisyonu Başkanı da yer aldı. AB Komisyonu Başkanı Prodi, etkinlikte konuşma yapmadı. 
     AB Komisyonu'nun günlük olağan basın toplantısında konuyu gündeme getiren gazeteciler, Prodi'nin bu yürüyüşe katılımının, komisyonun, ''AB'nin Hıristiyan kimliği'' konusunda tavrını ve iradesini yansıtıp yansıtmadığını sordular. 
     Sözcüler, ''Komisyon Başkanı'nın bir yürüyüşe katılımının, komisyonun bir konuda tavır değiştirdiği anlamına gelmediğini'', ''Komisyon üyelerinin değişik etkinliklere katılarak, bireysel inançlarını yansıtabileceklerini'' söylemekle yetindiler. 
     Komisyon sözcüleri, ''AB'nin Hıristiyan kimliği konusunun yoğun olarak tartışıldığı bir dönemde'' söz konusu yürüyüşe Prodi'nin hangi sıfatla davet edildiği ve katıldığı sorusunu yanıtsız bırakarak, danışmalardan sonra, gerekirse bu soruya cevap vereceklerini bildirdiler. 
     
</TEXT>
</DOC>
