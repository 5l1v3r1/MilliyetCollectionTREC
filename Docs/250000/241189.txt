<DOC>
<DOCNO> 241189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/19/son/sonsiy01.html </URL>
<DATE> 2004/05/19/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Başbakan Erdoğan, yarın Romanya'ya gidecek 
</HEADLINE>
<TEXT>

     Başbakan Recep Tayyip Erdoğan, Romanya Başbakanı Adrian Nastase'nin davetlisi olarak yarın Romanya'ya gidecek. 
     Erdoğan'ın ziyareti sırasında ikili ilişkiler çok yönlü olarak ele alınacak, işbirliğinin daha da geliştirilmesi imkanları değerlendirilecek. Ayrıca, bölgesel ve uluslararası konular üzerinde görüş alış verişinde bulunulacak. 
     Başbakan Erdoğan, Romanya'da, Başbakan Nastase ile bir araya gelecek. İki başbakan, heyetlerarası görüşmelere başkanlık edecek, ortak basın toplantısı düzenleyecek. 
     Erdoğan, Nastase'ye, Büyük Stefan kılıcının replikasını da verecek. 
     Başbakan Erdoğan, Romanya Cumhurbaşkanı Ion İliescu tarafından da kabul edilecek, Senato ve Milletvekilleri Meclisi başkanları ile görüşecek. 
     Türkiye İş Konseyi toplantısına katılıp Türk İşadamları Derneği'nin yeni binasının açılışını yapacak olan Başbakan Erdoğan, 21 Mayıs Cuma günü yurda dönecek. 
     
</TEXT>
</DOC>
