<DOC>
<DOCNO> 216648 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/21/magazin/amag.html </URL>
<DATE> 2004/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Alkol tutkusu Nurseli'yi yaktı 
</HEADLINE>
<TEXT>

   'Kınalı Kar'ın usta ismi çekimlerde alkol alıp olay çıkarınca karar verildi İdiz, 'yanarak ölecek' ve diziye veda edecek.. 
      ALİ'CE Ali Eyüboğlu 
   
   Kanal D'nin reyting rekortmeni dizisi 'Kınalı Kar'ın 'ağır top'u Nurseli İdiz ile dizinin yapımcısı Osman Yağmurdereli'nin sonunda yolları ayrıldı. 
   Aslında İdiz, bu hafta 59. bölümü yayımlanan dizideki rolünü alkol nedeniyle birkaç kez kaybetme tehlikesi yaşadı ama her seferinde bunları kazasız atlattı. İdiz, geçtiğimiz yıl kızıyla çıktığı eğlence turunda alkol duvarını aşan görüntülerinin medyaya yansımasından sonra da dizideki rolünü kaybetmekle karşı karşıya kaldı. Yağmurdereli, şarkıcılık yaptığı yıllardan arkadaşı Cem İdiz'in eski eşi İdiz'e, o dönem ödemek zorunda olduğu birkaç yüz milyarlık borcu nedeniyle yeniden kredi açınca İdiz, 'Kınalı Kar'ın 'Hanımağa'"sını oynamaya ve usta oyunculuğunu konuşturmaya devam etti. 
   
   Uçurumdan kurtuldu ama.. 
   Ama, aradan aylar geçtikten sonra çekimlerin yapıldığı Bursa'daki alkol kaçamakları, İdiz'in başına yine iş açtı. 
   Söz verdiği halde alkol alışkanlığına son vermeyen İdiz'i diziden çıkartıp yerine Sermin Hürmeriç'i almaya karar veren Yağmurdereli, senaryoda değişiklik yaptırdı. İdiz, uçuruma düşüp ölecekti. Senaryodaki sonu gören İdiz, Yağmurdereli'ye bir kez daha söz verip uçurumdan yaralı çıkmayı başardı. 
   Ancak İdiz geçtiğimiz günlerde alkol tutkusu nedeniyle önce yönetmeni Taner Akvardar, ardından da yapımcısı Yağmurdereli ile tartışınca, kaçınılmaz sonu önleyemedi. Yağmurdereli, dizinin senaristlerine 'Hanımağa Süreyya' için bir kez daha 'son sahne' yazdırdı. Yönetmen Taner Akvardar'a da, Bursa'nın karla kaplı ormanlarında senaryo gereği yangın çıkarıp 'Süreyya'yı öldürmek' kaldı. İdiz, son anda Yağmurdereli'yi ikna edip küllerinden yeniden dirilmeyi başaramazsa, 'Hanımağa Süreyya' sizlere ömür. Yönetmen Akvardar ve senaristlerden Gamze Özer'e göre, birkaç hafta sonra 'Kınalı Kar'da ekrana gelecek yangından değil 'Süreyya'nın, hiç kimsenin sağ çıkması mümkün değil. 
   
   
   
   
</TEXT>
</DOC>
