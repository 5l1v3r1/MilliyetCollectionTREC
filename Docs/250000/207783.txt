<DOC>
<DOCNO> 207783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/10/son/sontur31.html </URL>
<DATE> 2004/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkan Şoray "Oyunculuk eğitimi almadım" 
</HEADLINE>
<TEXT>

     Sinema sanatçısı Türkan Şoray, oyunculuk eğitimi almadığını anımsatarak, ''Kendi kendime bir yöntem buldum, o da hissetmek'' dedi. 
     Beyoğlu'ndaki Cumhuriyet Kitap Kulübü'nde, ''Türk Sinemasında Kadın ve Sorunları'' konulu söyleşi düzenlendi. 
     ''Türkan Şoray ile Yüz Yüze'' kitabının yazarı Feridun Andaç, açılışta yaptığı konuşmada, Şoray'ın sinema filmlerinin, Türkiye'deki toplumsal değişimle eş bir değişim gösterdiğini söyledi. 
     Sanatçı Türkan Şoray da sinemaya başladığı yılların, ''erkek egemen'' filmlerin yoğun olduğu, kadının, iyi kadın-kötü kadın diye iki ayrı rol üstlendiği ve ölene kadar süren aşkların olduğu döneme rastladığını kaydetti. 
     Sette kendini ''yönetmenin emir eri'' gibi hissettiğini ifade eden Şoray, şöyle devam etti 
     ''Şimdiki sinema bilgi ve becerim olsa kimbilir nasıl oynardım. Oyunculuk eğitimi almadım. Kendi kendime bir yöntem buldum, o da hissetmek. Filmlerimi hep hissederek oynadım. 80'li yıllarda toplumda değişim başladı. Daha önceleri, iyi kadın-kötü kadın diye ikiye ayrılan kadın karakterlerinin ikisini de başrol oyuncusu kadın taşımaya başladı. Yabancı filmlerin, medyanın gelmesi ile sanatçının değişime uyum sağlaması gerekti. Kadın karakterler daha gerçekçi oldu.'' Şoray, konuşmasının ardından Feridun Andaç'ın yazdığı ''Türkan Şoray ile Yüz Yüze'' adlı kitabı imzaladı. 
     
</TEXT>
</DOC>
