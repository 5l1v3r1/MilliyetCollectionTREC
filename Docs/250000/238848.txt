<DOC>
<DOCNO> 238848 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/10/son/sonspo23.html </URL>
<DATE> 2004/05/10/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Bilgili Hak etmediğim bir şekilde gidiyorum... 
</HEADLINE>
<TEXT>

     Fenerbahçe ile oynanan lig maçında kendisine edilen küfürler nedeniyle olağanüstü kongre kararı alan ve yeniden aday olmayacağını açıklayan Beşiktaş Kulübü Başkanı Serdar Bilgili, ''Beşiktaş'ıma kupa kaldırarak veda etmek isterdim. Ne yazık ki olmadı. Hak etmediğim bir şekilde gidiyorum'' dedi. 
     Beşiktaş Kulübü'nün resmi dergisinin mayıs ayı sayısının önsözünde veda konuşması yapan Bilgili, 101. yılını yaşayan Beşiktaş'a çok değerli başkanların hizmet ettiğini ve kulübün daha ileriye gitmesi için emek sarf ettiğini belirterek, ''Ben de 4 yıllık başkanlık dönemimde, yaşantımda ilk sıraya taşıdığım Beşiktaşım için en iyisini yapmaya çalıştım. Bulunduğum konum, benim için hayatımın en onurlu göreviydi. Beşiktaşım'a kupa kaldırarak veda etmek isterdim. Ne yazık ki olmadı. Hak etmediğim bir şekilde gidiyorum'' diye konuştu. 
     Ay sonunda Beşiktaş Başkanlığı'ndan ayrılacağını, fakat gönlünün rahat olduğunu kaydeden Bilgili, ''Çünkü yeni gelecek olan yönetime saat gibi işleyen bir kulüp bırakıyorum. Beşiktaş camiasına sonsuz teşekkürlerimi sunuyorum. Bana inanan, güvenen bütün kongre üyelerimizden, bütün Beşiktaşlılar'dan haklarını helal etmesini istiyorum'' şeklinde konuştu. 
     Bilgili, Beşiktaş'ın başarılarını izlemenin, bundan sonra en büyük mutluluğu olacağını vurgulayarak, ''Tek dileğim, camiamızın birlik ve beraberlikten hiç bir zaman ayrılmamasıdır'' diyerek sözlerini tamamladı. 
     
</TEXT>
</DOC>
