<DOC>
<DOCNO> 200431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/07/son/sontur16.html </URL>
<DATE> 2003/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Saldırılarla ilgili soruşturmada 7 kişi daha DGM'ye sevkedildi... 
</HEADLINE>
<TEXT>

     İstanbul Emniyet Müdürlüğü, 15 ve 20 Kasım 2003 tarihlerinde gerçekleşen 4 ayrı bombalı saldırıya ilişkin yürütülen soruşturma kapsamında gözaltına alınan 7 kişinin daha DGM Cumhuriyet Başsavcılığı'na sevk edildiğini bildirdi. 
     Basın Protokol ve Halkla İlişkiler Şube Müdürlüğü'nden yapılan yazılı açıklamada, bombalama olayları ile ilgili olarak sürdürülen çalışmalarda, intihar eylemcileri ile ilişki içinde bulundukları belirlenen 7 kişinin daha gözaltı işlemlerinin sonuçlandırıldığı ve DGM Cumhuriyet Başsavcılığı'na sevklerinin yapıldığı belirtildi. 
     Açıklamada, bu kişilerin gösterdikleri yerlerde yapılan aramalarda da, 1 adet 7.65 milimetre çaplı tabanca, 25 adet fişek ve diğer suç delilleri ele geçirildiği kaydedildi. 
     Açıklamada, konuyla ilgili çalışmaların çok yönlü olarak sürdürüldüğü ifade edildi. 
     
</TEXT>
</DOC>
