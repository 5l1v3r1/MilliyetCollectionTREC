<DOC>
<DOCNO> 228124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/03/siyaset/asiy.html </URL>
<DATE> 2004/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Hükümete üç baraj 
</HEADLINE>
<TEXT>

   Hükümet, Kıbrıs'ta referanduma sunulacak planın Türkiye'de onaylanması konusunda askerler, TBMM ya da Çankaya engeliyle karşılaşmaktan korkuyor 
      ELÇİN ERGÜN, UTKU ÇAKIRÖZER Kiev-Ankara 

   
   Kıbrıs sorununun çözümü konusunda BM ile yapılan müzakereler geride kalırken, AKP hükümetinin anlaşmanın referandumun sonucundan 4 gün sonra Türkiye tarafından onaylanması şartını askerlerin, TBMM ya da Çankaya engeli nedeniyle yerine getirememekten endişe ettiği ortaya çıktı. 
   Türkiye, 7 Nisan'a kadar BM Genel Sekreteri Kofi Annan'a, planın 24 Nisan'da referanduma götürülmesini kabul ettiğini ve çıkacak sonucu resmi onay için TBMM'ye ileteceğini bildirecek. Bunun için garantör ülkeler ve iki tarafın da aynı süreci tamamlaması gerekecek, aksi takdirde referandum olmayacak. 
   Hükümetin asıl işi, referandumdan sonra başlayacak. 24 Nisan'da Türk ve Rum taraflarında yapılacak referandumda iki tarafın da "evet" demesi durumunda yeni devlet 29 Nisan'da dünyaya ilan edilecek. Annan 31 Mart'ta verdiği nihai planda, 29 Nisan öncesi garantör ülkeler Türkiye, Yunanistan ve İngiltere'den anlaşmayı kabul ettiklerini ve yeni ortaya çıkan durumu onayladıklarını bir törenle imzalamaları şartını getirdi. Planda, üç garantör ülkeden birinin bu imzayı atmaması durumunda anlaşmanın geçersiz olacağı da açıkça belirtildi. 
   
   Tezkere korkusu geri geldi 
   Annan'ın bu şartı doğrultusunda Türkiye 25 - 28 Mart arasında anlaşmayı TBMM onayından geçirip Cumhurbaşkanı Ahmet Necdet Sezer'e imzalatarak yürürlüğe sokacak. Ancak sızan bilgilere göre hükümet, bu 4 günde yaşanabilecek bir kriz nedeniyle, söz verilen tarihte onayın sağlanamamasından endişe duyuyor. Hükümet, 29 Nisan'da "kazasız" onay verebilmek için Genelkurmay'ı, CHP'yi ve Sezer'i ikna etmenin yollarını arayacak 
   1. Askerler Önceki gün yapılan MGK'da planı ele alan komutanların görüşleri pazartesi günü yapılacak toplantıda netleşecek. Hükümet, daha sonraki onay sürecini hesaba katarak hem MGK sonrası hem de TBMM'deki oylama öncesi askerlerin somut desteğini isteyecek. 
   2. CHP ve Meclis Referandumda "evet" çıkarsa, plan 25 ya da 26 Nisan'da "uluslararası anlaşma" olarak TBMM'ye sevk edilecek. AKP Grup Başkan Vekili Salih Kapusuz, yasa tasarısı haline getirilecek metni "öncelikli" olarak görüşeceklerini bildirdi. Önergelerle TBMM'yi kilitlememesi için CHP'yle yakın temas kurulacak. 
   3. Çankaya Uluslararası anlaşma statüsünde olduğundan, TBMM'nin alacağı kararın yürürlüğe girmesi için Cumhurbaşkanı'nın onayı gerekiyor. Çankaya'nın onayının 29 Nisan'ı aşması durumunda, anlaşmanın iptali gündeme geleceği için hükümet Sezer'i ikna çalışmalarına gelecek hafta başlayacak. İsviçre'deki görüşmeleri yürüten heyetin Sezer'e kapsamlı brifing vermesi de gündeme gelebilecek. 
   
   
   
</TEXT>
</DOC>
