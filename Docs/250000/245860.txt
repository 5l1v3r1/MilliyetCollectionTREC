<DOC>
<DOCNO> 245860 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/07/guncel/gun20.html </URL>
<DATE> 2004/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>



Tekirdağ'da Macar bağımsızlık günü 

ÖZKAN DİKMEN Tekirdağ DHA 
Tekirdağ'a sürgüne gönderilen Prens Ferenc Rakoczi'nin Macar bağımsızlık savaşını başlatmasının 300. yıldönümü Tekirdağ'da kutlandı. Macar Günleri'nin ikincisi, Barış ve Özgürlük Parkı'ndaki Rakoczi Heykeli önünde yapıldı. Büyükelçisi Zsolt Szalay, "Rakoczi'nin başlattığı mücadelenin değerlerini bugün de görüyoruz. Macaristan AB'ye girdi. Macaristan'ın AB üyesi olmasında Türklerin de katkısı büyüktür" dedi. 

Füzeleri getiren 'Breze 47' satıldı 

ÖNDER YILMAZ Ankara 
İstanbul'da ele geçirilen radyo kontrollü füzeleri Ambarlı Limanı'na getiren geminin, olayın ortaya çıktığı gün Yunanistan'da, Ürdün menşeli Petra Navigation adlı şirkete satıldığı belirlendi. Yapılan araştırmalar sonucu, füzeleri Odessa Limanı'ndan alarak Ambarlı Limanı'na bırakan Portekiz bandıralı Breze 47 adlı gemi, "apar topar" elden çıkarıldı. 2 Haziran'da Ambarlı'da boşalttığı yükün füze olduğu ortaya çıkan geminin Devlet Bakanı Kürşad Tüzmen'in 3 Haziran'da inceleme yaptığı gün Yunanistan'da satışa çıkarıldığı ve Ürdünlü Petra Navigation adlı denizcilik şirketine satıldığı tespit edildi. Hükümet yetkilileri, satışın Yunanistan'da gerçekleştiğini ve Ürdünlü bir firmanın gemiyi aldığını doğruladı. İstanbul Boğazı'ndan transit geçiş yapan Breze 47, 26 Mayıs'ta iki konteyneri İstanbul'da limana bırakmıştı. 

5 milyon öğrenciye afet eğitimi 

İSTANBUL Milliyet 
Milli Eğitim Bakanlığı ile Kandilli Rasathanesi ve Deprem Araştırma Enstitüsü arasında imzalanan protokole göre, 2 yılda 5 milyon ilköğretim öğrencisine temel afet bilinci eğitimi verilecek. Kandilli Rasathanesi'nde yapılan törende konuşan enstitü müdürü Prof. Dr. Gülay Barbarosoğlu, projenin 50 ili kapsadığını belirterek, "İki yılda 25 bin 417 ilköğretim okulu, 5 milyon öğrenci, 250 bin öğretmen, yaklaşık 200 bin okul çalışanı ve veliye ulaşmayı hedefliyoruz" dedi. Konuşmasında depreme hazırlıkta tedbirsiz davranmaya dikkat çeken Milli Eğitim Bakanı Hüseyin Çelik de, şöyle konuştu "Önce atını sağlam kazığa bağla, sonra tevekkül et. Adam bir fıçı şarap içiyor, sonra da direksiyona geçiyor. Arabanın üzerine de 'Allah'ın dediği olur' yazıyor. Sonra da Allah'ın dediği oluyor." 

Cinsel suçlara yeni tanım getiriliyor 

ANKARA Milliyet 
Türk Ceza Kanunu TCK tasarısı, bu ay sonu TBMM Adalet Komisyonu'nda görüşülmeye başlanacak. Alt komisyonun yedi aylık çalışmasıyla 350 maddeye indirilen ve ilgili çevrelere gönderilerek tartışmaya açılan tasarının, bu yasama yılında TBMM'den geçmesi zor görünüyor. Töre ve namus cinayetlerinde "haksız tahrik" ve evlilik dışı çocuğunu öldüren anneye verilen ceza indirimi kaldırılan TCK tasarısında yapılan bazı önemli değişikliler şöyle - Suçtan elde edilen kazançlar müsadere edilecek. - Haksız tahrik indirimi ancak bir haksız fiil karşısında kalındığı takdirde uygulanacak. - Para cezalarında gün hesabı yapılacak. - Cinsel dokunulmazlıklar ve cinsel suçlar "Genel ahlaka karşı suçlar" faslından çıkarılarak "İnsan hayatına karşı suçlar" bölümüne alındı. - İşkence ve eziyet suçlarını caydırıcı hükümler getirildi. 


</TEXT>
</DOC>
