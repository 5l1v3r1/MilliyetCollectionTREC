<DOC>
<DOCNO> 248110 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/15/son/sonsiy27.html </URL>
<DATE> 2004/06/15/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Erdoğan "Verilen sözler tutulursa yıl sonunda müzakere tarihi alırız" 
</HEADLINE>
<TEXT>

     AK Parti Genel Başkanı ve Başbakan Recep Tayyip Erdoğan, Türkiye'nin AB üyeliği konusunda, ''Verilen sözler tutulursa, yıl sonunda müzakere tarihi alabileceğimize inanıyorum'' dedi. 
     Alınan bilgiye göre, Başbakan Erdoğan, AK Parti Grubu'nun basına kapalı bölümünde, G-8 Zirvesi kapsamında yaptığı temaslara değindi. ABD'deki temaslarının fevkalade iyi geçtiğini belirten Erdoğan, ''Türkiye eskiden tribünden izliyordu her şeyi. Şimdi bizzat sahada top koşturuyor'' dedi. 
     AB konusuna da değinen Erdoğan, bu kapsamda dönem başkanlığını üstlenecek Hollanda'ya yapacağı gezinin önemli olduğunu vurguladı. Erdoğan, Türkiye'ye yıl sonunda müzakere tarihi verileceğine inancını dile getirirken, ''Verilen sözler tutulursa, müzakere tarihi alabileceğimize inanıyorum. Bu yönde çabalarımızı sürdüreceğiz. Dış temaslar, bu nedenle çok önemli...'' görüşünü kaydetti. 
     
     EROL'UN UYARISI... 
     İstanbul Milletvekili Gürsoy Erol, grup toplantısında, yabancıların mülk edinmesi konusuna değindi. Geçen yasama yılında yabancıların mülk edinmesine ilişkin yasal düzenlemenin yapıldığına dikkati çeken Erol, konunun iyi takip edilmesini istedi. 
     Sahillerde ve turizmin yoğun olduğu yerlerde yabancıların mülk edinmesinde geçen yıllara oranla yüzde 20-30 artış gözlendiğini belirten Erol, yabancıların Güneydoğu'da aşırı derecede mülk edinip edinmediğinin iyi araştırılması gerektiğini kaydetti. 
     Yasal düzenlemenin, yabancıların mülk edinmesi konusunda Hükümet'in önlem almasına ve sınırlama getirmesine imkan tanıdığına işaret eden Erol, ''Bu hızla gidilirse, yabancıların mülk edinmesi konusunda 5 yıl içinde büyük sıkıntıyla karşı karşıya kalabiliriz'' dedi. 
     Erol, Hükümet'in konu üzerinde hassasiyetle durmasını istedi. 
     Diyarbakır Milletvekili Cavit Torun, Türkiye-Rusya Parlamentolararası Dostluk Grubu'nun Rusya temasları hakkına bilgi verdi. 
     Diyarbakır Milletvekili Aziz Akgül de mikro finans kuruluşları ile ilgili yasa tasarısı üzerinde durdu. Akgül, vatandaşların zekatlarını gıda bankalarına verebileceği konusunda Diyanet İşleri Başkanlığı'nın olumlu görüşü bulunduğunu bildirdi. 
     
</TEXT>
</DOC>
