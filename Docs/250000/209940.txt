<DOC>
<DOCNO> 209940 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/20/son/sonspo15.html </URL>
<DATE> 2004/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray Adası 500 milyar'a yaza hazır olur 
</HEADLINE>
<TEXT>

     Galatasaray'da, son Divan Kurulu toplantısında oluşturulan 5 kişilik komisyon, bugün Galatasaray Adası'nda inceleme yaptı. 
     Divan Kurulu toplantısında, yeniden inşa edecek kuruluşun adaya zararlar verdiği iddiaları üzerine üyeler avukat Yılmaz Toköz, mimarlar Erdem Talu, Çetin Kumbasar, İrfan Aktar ve Esen Bolak'dan oluşan komisyon, adada incelemelerde bulunurken, basın mensuplarının adadan görüntü almalarına izin verilmedi. 
     İncelemeden sonra bir açıklama yapan Toköz, 1,5 yıldır kullanılmayan adada normal bir yıpranmanın olduğunu ifade ederek, ''Tuvaletler, odalar iyi durumda. Eksikleri tespit ettik. Yaklaşık 500 milyar liralık bir tadilatla yazın adayı kullanıma açabiliriz. Adayı yeniden inşa edecek UNİT firmasının sahibi eski sporcumuz olan Ünal Aysal ile görüştüm. Bana, 'İmar izni alsam bile bu yaz üyelerin adadan yararlanmasına izin vereceğim' dedi. Biz buradaki tespitlerimizi yönetime bildireceğiz. Yönetim karar verecek'' diye konuştu. 
     
</TEXT>
</DOC>
