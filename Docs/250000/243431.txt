<DOC>
<DOCNO> 243431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/28/guncel/gun02.html </URL>
<DATE> 2004/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
6.3'lük deprem korkusu 
</HEADLINE>
<TEXT>


Türkiye'nin deprem riski yüksek sürece girdiğini belirten Prof. Işıkara, 12 ile 17 ay arasında 6.3'lük deprem olacağını söyledi 


Boğaziçi Üniversitesi Kandilli Rasathanesi Deprem Araştırma Enstitüsü'nün eski başkanı Prof. Dr. Ahmet Mete Işıkara, "Türkiye'de 12 ile 17 ay arasında 6.3 büyüklüğünde bir deprem yaşanması olasılığı yüksektir" dedi. 
Işıkara, Milli Eğitim Bakanlığı ile Doğal Afet Sigortalar Kurumu DASK işbirliğiyle başlatılan eğitim çalışmaları kapsamında Van Kültür Müdürlüğü Salonu'nda, öğrenci ve öğretmenlere yönelik "Depremden Korunma Bilinci" konulu konferans verdi. 
Türkiye'de yılda bir kez 6.3 şiddetinde depremin meydana gelme olasılığının yüzde 63 olduğunu belirten Işıkara, şöyle devam etti "Ülkede, 12 ile 17 ay arasında 6.3 şiddetinde deprem yaşanması olasılığı yüksektir. 1 Mayıs 2003'te Bingöl'de bir deprem meydana gelmişti. 1 Mayıs 2004'te bir yıl tamamlanmış oldu. Ülke olarak deprem riski sürecine girdik. Bu gerçeği kabul etmemiz gerekmektedir." 


</TEXT>
</DOC>
