<DOC>
<DOCNO> 205930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/02/yasam/yas02.html </URL>
<DATE> 2004/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
17 yıl bekledi ve 'hayata döndü' 
</HEADLINE>
<TEXT>

   Bir mucize oldu ve yıllarca diyaliz makinesine bağlı yaşayan hastaya, kocasının 17 yıl önce uymayan böbreği nakledildi... 
      NESRİN COŞKUN İzmir DHA 
   
   Böbrek yetmezliği teşhisi konulduğu 1986'dan bu yana yaşamı makineye bağlı olarak sürdüren Feride Uçarsoy'a, 17 yıl önce 'nakle uygun bulunmayan' eşi Ercan Uçarsoy'un böbreği takıldı. 
   Çine Defterdarlık Müdürlüğü'nde hizmetli olarak çalışan Ercan Uçarsoy, eşi Feride ve oğulları Sercan'ın 24 mutluluğu, Eylül 1986'da bozuldu. Çünkü o zaman 25 yaşında olan Feride Uçarsoy'un iki böbreği de iflas etti. 
   Anne babası hastalıkla mücadele ederken, 7 yaşındaki Sercan da, yakınlarının yanında büyüyordu. 
   Sercan'ın "annemi kurtarın" feryadını dönemin Aydın Valisi Aykut Ozan duymuş ve bir yardım kampanyası başlatmıştı. Bunun üzerine Uçarsoy'a Ankara'da 57 gün diyaliz yapıldı. Daha sonra Ege Üniversitesi Hastanesi'ne sevk edilen Uçarsoy, 1995'te Aydın'da hemodiyaliz servisi açılıncaya kadar 9 yıl boyunca İzmir'e giderek diyaliz makinesine bağlandı. 
   
   Yeni yılda yeni insan 
   Bu sürede bir kez bile idrarını yapamayan Feride Uçarsoy, yeniden yapılan tetkikler sonucu 8 Aralık'ta eşinden alınan böbrekle şifa buldu. Yıllarca yakın arkadaşı gibi olan diyaliz makinesinden kurtulan Uçarsoy, "Artık yeni bir hayattan umudu kesmiştim. Naklin 19. gününde böbreğim çalıştı. 2004'e yepyeni bir insan olarak girdim" dedi. 
   
   Zaman ilaç oldu 
   Ege Üniversitesi Hastanesi Organ Nakli Merkezi'nden Prof. Dr. Cüneyt Hoşcoşkun, tetkiklerde bir hata olmadığını ifade ederek, şöyle konuştu 
   "Nakil için çapraz reaksiyon testinin uygunluğu önemli. 17 yıl önce çapraz reaksiyon testinde, muhtemelen eşinde hamilelikten kalan rahimden kana geçen antijenlere bağlı antikorların reaksiyonu yüzünden uygun bulunmadı. Ama bu, zamanla ortadan kalkmış." 
   
   
</TEXT>
</DOC>
