<DOC>
<DOCNO> 225276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/24/son/sontur26.html </URL>
<DATE> 2004/03/24/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
1.5 yaşındaki Furkan'ın üzerine kazıcı devrildi .. 
</HEADLINE>
<TEXT>

     Samsun'da kanalizasyon çalışması sırasında üzerine kazıcı devrilen 1.5 yaşındaki çocuk, kopan ayak bileğinin dikilmesi için ameliyata alındı. 
     Edinilen bilgiye göre, Anadolu Mahallesi Asmalı Mescit Caddesi'nde bir taşeron firma tarafından sürdürülen kanalizasyon çalışması sırasında, Mehmet Memiş'in kullandığı kazıcı fren arızası nedeniyle kayınca, bir garaj duvarına çarptı. Kazıcı, daha sonra o sırada arkadaşlarıyla oynayan 1.5 yaşındaki Furkan Göksel'in üzerine devrildi. 
     Kazada, sol ayak bileği kazıcının altında kalan küçük çocuk çevrede bulunanlar tarafından SSK Samsun Bölge Hastanesi'ne kaldırıldı. Furkan'ın kazıcının altında kalan ayak bileği de SSK Bölge Hastanesi'ne götürüldü. 
     Buradaki ilk müdahalenin ardından küçük çocuk Ondokuz Mayıs Üniversitesi Tıp Fakültesi Hastanesi'ne sevk edilerek ameliyata alındı. Kazıcı operatörünün olay sonrası gözaltına alındığı ve soruşturmanın sürdürüldüğü bildirildi. 
     
</TEXT>
</DOC>
