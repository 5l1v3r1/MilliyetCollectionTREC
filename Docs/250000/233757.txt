<DOC>
<DOCNO> 233757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/22/son/sondun03.html </URL>
<DATE> 2004/04/22/ </DATE>
<TIME> 00.05 </TIME>
<AUTHOR>  </AUTHOR>
<HEADLINE>
Serdar Denktaş Güvenlik Konseyi'ne sunulacak taslakla ilgili endişeliyiz 
</HEADLINE>
<TEXT>

     KKTC Dışişleri Bakanı ve Başbakan Yardımcısı Serdar Denktaş, BM Güvenlik Konseyi'ne sunulacak taslakla ilgili endişelerinin olduğunu söyledi. 
     Taslağa ilişkin olarak Kıbrıs Türk tarafının görüşlerini aktarmak üzere bugün diplomatik girişimlerde bulunan Serdar Denktaş, İngiltere, Rusya ve ABD büyükelçilerinin yanı sıra BM Genel Sekreteri Kıbrıs Özel Temsilcisi Alvaro de Soto ile de ayrı ayrı biraraya geldi. 
     Serdar Denktaş, konuyla ilgili yaptığı açıklamada, ''Güvenlik Konseyi'ne sunulacak taslakla ilgili endişe ve düşüncelerimizi belirttik. Taslağın içeriği ve Güvenlik Konseyi'ne sunuluş şekli Annan Planı'ndan ciddi bir sapma göstermektedir'' dedi. Serdar Denktaş, BM Güvenlik Konseyi karar tasarısının referandumlarla planın kabulünden sonra oylanması gerektiğini vurguladı. 
     ''Türkiye, Yunanistan, İngiltere, Kıbrıs Türk ve Kıbrıs Rum taraflarının anlaşması üzerine kurulu bir prensiple Annan Planı üzerinde çalışıldığını'' ifade eden Bakan Denktaş, ''Ne var ki Güvenlik Konseyi'ne sunulacak bu karar tasarısı için Kıbrıs Türk tarafının görüşüne başvurulmamıştır. Bizlerin isteği sonucu yapılan bugünkü temaslarda endişelerimiz dile getirilmiştir'' dedi. 
     İngiltere'nin hazırladığı karar tasarısının kabulü halinde Türkiye'nin garantörlük haklarıyla ilgili ciddi sıkıntılar yaşanabileceğine dikkati çeken Serdar Denktaş, ''Güvenlik Konseyi karar tasarısıyla BM Barış Gücü, istediği yerde yol kesip barikat kurabilecek, devriye çıkarabilecektir. Ayrıca bu taslak, Ada'da sadece uygulanacak silah ambargosunun delinmesi ihtimaline karşı, BM Sözleşmesi'nin 7. bölümüne atıf yapıyor'' diye konuştu. 
     BM'nin yetkilerinin ısrarla artırılmasına dönük bir girişimin söz konusu olduğunu ifade eden Serdar Denktaş, ''Özetle görebildiğimiz ve uyarıda bulunduğumuz, BM Güvenlik Konseyi karar tasarısı, Ada'da her an bir savaş veya çatışma çıkacakmış beklentisi üzerine hazırlanmıştır'' dedi. 
     Annan raporuna bağlı olarak hazırlanan karar tasarısında, Ada'da uygulanacak silah ambargosunun delinmesi ihtimaline karşı, BM Sözleşmesi'nin 7. bölümüne atıf yapılması öngörülüyor. İlgili maddeler, barışı tehdit eden hallerde, BM'ye, ambargoyu ihlal eden ülkeyle ekonomik ve diplomatik ilişkileri kesme, bu ülkeye karşı güç kullanma yetkisi veriyor. 
     
</TEXT>
</DOC>
