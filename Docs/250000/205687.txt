<DOC>
<DOCNO> 205687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/31/yazar/kohen.html </URL>
<DATE> 2004/12/31/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
Türkiye'nin "yeni imaj yılı"... 
</HEADLINE>
<TEXT>


BU gece yarısı geride bırakacağımız 2004'ü, Türkiye'nin dış ilişkileri açısından, "yeni imaj yılı" olarak nitelendirebiliriz. 
Gerçekten 2004, bütün dünyanın Türkiye'den en çok söz ettiği yıl oldu. 
Bu yıl Türkiye, içteki ve dıştaki dinamik atılımları sayesinde, uluslararası camiaya yeni -ve genelde olumlu- bir imaj yansıttı. İçte köklü siyasal ve sosyal reformlar gerçekleştiren, demokrasi ve İslamı bağdaştıran, hızla kalkınan dışta da Avrupa'yla bütünleşme yoluna giren ve çok boyutlu ilişkileriyle dünya siyasetinde rol oynamaya başlayan bir ülkenin imajı... 
Bu imajın oluşmasında, Türkiye'nin bütün dünyanın dikkatlerini çeken önemli uluslararası gelişmelerin odak noktası haline gelmesinin de payı büyük. Örneğin Başkan Bush dahil önemli liderleri bir araya getiren NATO zirvesinin İstanbul'da gerçekleşmesi gibi... Gene İstanbul'da yapılan İslam Konferansı Örgütü'nün İKÖ başına bir Türk'ün Prof. Ekmeleddin İhsanoğlu atanması gibi... Ve tabii 17 Aralık AB zirvesine kadar Avrupa'da ve dünyada İslam lemi dahil çok konuşulan Türkiye'nin AB üyelik süreciyle ilgili gelişmeler gibi... 

2004 herhalde Türk dış politikasının son dönemdeki en yoğun ve aktif yılı olarak anılacak. Ankara bir yandan bölgemizde bizim kontrolümüz dışında cereyan eden olaylarla Irak'taki gibi uğraşırken, öte yandan yıllardan beri süregelen sorunlara Kıbrıs gibi çözüm bulma çabası içine girmiş, bu arada da belirlediği büyük hedeflere doğru AB projesi gibi ileri adımlar atmıştır. 
Bütün bu konularda bir yılın dar çerçevesi içinde tam başarıya ulaşılması veya somut sonuçlar alınması elbet beklenemez. Örneğin Irak'ta kontrol dışı olaylar, Türkiye'yi ciddi olarak kaygılandıran gelişmelere Kuzey Irak'taki oluşumlar gibi yol açıyor. Ankara bütün çabalarına rağmen bu alanda arzuladığı sonucu almış değil... 
Kıbrıs meselesinde Türkiye yıl içinde uyguladığı strateji sayesinde Türk tarafının uluslararası destek görmesini ve eski suçlamaların sona ermesini sağladı. Ama bu alanda da KKTC lehindeki beklentiler gerçekleşmedi... 

TÜRK dış politikasında kuşkusuz "yılın olayı" AB ile üyelik müzakereleri sürecinin başlatılmasına ilişkin mutabakattır. Hükümet gerçekten bu hedefe kendisini kilitleyerek yıl boyunca çok yoğun bir faaliyet göstermiştir. 
AB zirvesinden çıkan sonucun bir tartışma konusu haline getirilmesine rağmen, AB'nin Türkiye'yle üyelik hedefine yönelik "ucu açık" sayılsa da müzakereleri başlatmaya karar vermesi, tarihi bir dönemeç oluşturuyor. 
Bugünkü iktidarın yıl içinde uyguladığı dış politikanın bir özelliği de, yakın çevreye önem vermesi ve komşu ülkelerle "sıfır sorun" anlayışı içinde "derin ilişkiler" kurmaya çalışmasıdır. Özellikle Suriye ile temaslardan alınan sonuç bu yönde bir başarı sayılır. Türkiye bu anlayışla Kafkasya, Balkanlar ve Ortadoğu ekseninde "bölgesel roller" oynamaya çalışıyor. 
Bu arada Türkiye'nin Rusya ile yakınlaşma çabalarını ve Putin'in ziyaretiyle gelinen noktayı da, başarılı sonuçlar arasında saymak lazım. 

YIL içinde Türk-ABD ilişkileri inişli çıkışlı seyrini sürdürmüştür. Irak sorunu Kuzey Irak boyutuyla bu ilişkilerde ciddi bir pürüz olarak duruyor. Bununla beraber, Ankara, Türk dış politikasında ABD'nin vazgeçilmez önem ve önceliğinin bilinci içinde bu ilişkileri rayına oturtma çabasında... 
Bu da, çözüm veya düzelme bekleyen diğer bazı konular gibi, 2005 yılına kalıyor... 



</TEXT>
</DOC>
