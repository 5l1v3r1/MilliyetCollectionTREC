<DOC>
<DOCNO> 208484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/14/spor/aspo.html </URL>
<DATE> 2004/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
SORUN EŞİM DEĞİL 
</HEADLINE>
<TEXT>

   Alex, eşinin sağlık durumunun transferiyle hiçbir bağlantısı olmadığını söyledi, "Tedaviye Türkiye'de de devam edebilirdi. Ama Fenerbahçe beni almak için ısrarcı davranmadı" dedi 
      MİLLİYET yılın röportajını gururla sunar MEHMET ÇİFTÇİ Bolo Horizonte 

   
   TÜRK basınında "pembe diziye" dönen Alex'in transferiyle ilgili önceki gün yapılan "Olmadı" resmi bildirisi yine Fenerbahçe'nin kamuoyuna yaptığı tek yönlü bir açıklamaydı. 
   Ama Alex'in de söyleyecekleri olmalıydı... Olayları yerinde izlemeyi alışkanlık haline getiren MİLLİYET, İspanya muhabiri Mehmet Çiftçi'yi, Madrid'den Rio de Janeiro'ya 8135 kilometre , Rio'dan Bolo Horizonte'ye 600 kilometre yolladı, Türkiye'nin merak ettiği sorulara, birinci ağızdan yanıt buldu... 
   Pele'nin, "Geleceğin en büyüğü" dediği Alex, Türk olduğumuzu öğrenince, alçakgönüllü, sıcakkanlı ve sevecen tavrıyla karşıladı.. Tam bir yıldız olmasına rağmen soruları içtenlikle yanıtladı ve yılın röportajı böyle çıktı. 
   
   Başkan ne demişti 
   "Alex'in şu an 3.5 aylık hamile eşi var. Kendisi 19 yaşında ve Brezilya'nın zengin ailelerinden birinin kızı. Oradan ayrılmak istemiyor ve Alex'in buraya gelmesiyle ilgili sorun çıkarıyor. Onun doktorunu buraya getirmeyi ve masraflarını karşılamayı teklif ettik, ama sonuca ulaşamadık". 
   
   
   Cruzeiro'nun sezon açılışıydı. Brezilya'da yılın futbolcusu seçilen Alex de, doğal olarak, medyanın ve taraftarın çemberindeydi. Ama ülke basınından gelen teklifleri, kısa süreli söyleşilerle geçiştiren Brezilyalı, MİLLİYET'e sınırlama koymadı. Biz sorduk o yanıtladı ve herkesin merak ettiklerini içtenlikle yanıtladı. 
      Yılın futbolcusu oldun. Başarının temelinde yatanlar nedir 
   - "Çok disiplinliyim. Örneğin ideal ağırlığım olan 73 kiloda kalmak için büyük çaba sarfediyorum. Aile yaşantım da başarımdaki en önemli faktör". 
   
   Dünya çapında bir yıldız oldun mu 
   - "Hayır. Takım için yararlı bir futbolcuyum. Daha öğreneceğim çok şey var. Örneğin markajda kötüyüm, düzeltmem gerek. Bence yıldız futbolcu Zidane, Ronaldinho, Rivaldo, Henry ve Nedved gibileridir. Ben daha yolun başındayım". 
   
   Futbola nasıl başladın 
   - "Brezilya'nın Curitiba kentinde doğdum. Futbola 12 yaşında Curitiba genç takımında başladım. İyi oynayınca, 18 yaşında Palmeiras'ta profosyonel oldum". 
   
   İtalya macerandan söz eder misin 
   - "2000'de, Parma benim için Palmeiras'a 15 milyon dolar ödedi. Önce biraz adaptasyon sorunu yaşadım. Maalesef bana zaman tanımadılar. Başka kulüplerle görüşerek, kiralamak istediler. Karşı çıktım, sorunlar başladı. Aslında yabancılara biraz süre tanımak gerek. Ama İtalya'da bu konuda acımak yok. Böylece Brezilya'ya geri döndüm. Ama Avrupa defterini asla kapatmadım". 
   
   Artık Fenerbahçe'ye gelelim. Anlatır mısın 
   - "Fenerbahçe, benimle Avrupa'dan en çok ilgilenen kulüp oldu. Daha geçen sezondan beri benimle ilgileniyorlar. Ama sanırım yeteri kadar ısrarcı değiller. Yoksa elbette Fenerbahçe'de oynamak isterim". 
   
   Yani Fenerbahçe seni istedi, ama ısrar etmedi mi demek istiyorsun 
   - "Evet. Fenerbahçeli yöneticiler istediler, ama devamını getirmediler. Bir görünüp, bir ortadan kayboluyorlar. Geçen sezon isteselerdi, şu an Fenerbahçe'de olurdum. Bu devre arasında yine göründüler. Fenerbahçeli iki yönetici ile 1.5 saate yakın görüşme yaptık. Tam oldu dedim. Yine ısrarcı olmadılar, transfer yattı. Herhalde bir gündemlerinde oluyorum, bir olmuyorum. Yoksa Fenerbahçe formasını niye giymeyeyim. Gayet saygın ve büyük kulüp". 
   
   Ancak, eşin yüzünden Türkiye'ye gelmediğin söylendi. 
   - "Hayır, doğru değil. Eşim hamile ve bir sağlık programına devam ediyor. Mayıs ayında da doğum yapacak. Ancak Avrupa'ya yolculuk yapmasında hiçbir sakınca yok. Tedaviye burada da, Türkiye'de de, başka bir yerde de devam edebilir. Kesinlikle bir sorun yok. Sadece Türkiye'den değil, Avrupa'nın çeşitli ülkelerinden de teklif aldığımda, böyle bir sorunu asla öne süremem. Örneğin, İspanya'ya da gidebilirim, ama bu konu hiç konuşulmaz". 
   
   Bir de Fenerbahçe'nin senin transferinde pay sahibi olduğu söyleniyor. 
   - "Bunu ilk kez sizden duyuyorum. Böyle bir şey yok. Cruzeiro ile temmuz ayına kadar sözleşmem var. Ondan sonra serbestim. İstediğim kulübe giderim". 
   
   Yani temmuzda Fenerbahçe'ye gelebilirsin. 
   - "Neden olmasın. Ben, Fenerbahçe'ye ne karşıyım, ne de kapıyı kapattım. Sadece Fenerbahçe, bende ısrarcı olmadı diyorum. Yoksa şimdi bile Fenerbahçe forması ile sahaya çıkabilirdim. Hem Türkiye, Brezilya'da çok tanınan bir ülke. Orada çok sayıda Brezilyalı futbolcu forma giyiyor". 
   
   Türkiye'de ara transferin bitmesine çok süre var. Cruzeiro ile de sözleşme yeniledin. Buna rağmen Fenerbahçe'ye gelme umudun var mı 
   - "Artık Cruzeiro ile konuşmaları gerekir. Önümüzde, Amerika kupası var. beni vereceklerini sanmıyorum. Ancak bu transferde neler olur, bilinmez. Yine altını çiziyorum, birini istiyorsanız, ısrarcı olmanız gerekir". 
   
   Kısacası Fenerbahçe defterini kapatmıyorsun. 
   - "Öyle diyelim. İki tarafın da gönlü varsa, bu iş biter. 
   
   Lübnan asıllı 
   Alex dün Brezilya basınına, "Eşimin ailesi Türk asıllı" açıklaması yaptı. Oysa eşinin ailesi Lübnan asıllı. İşin gerçeği de şu bir zamanlar Osmanlı topraklarında olan ülkelerden kaçan müslümanlara Brezilya'da, "Türk" diyorlar. Bu nedenle Alex ile 16 yaşındayken evlenen Daiana aslında arap kökenli. 
   
   
</TEXT>
</DOC>
