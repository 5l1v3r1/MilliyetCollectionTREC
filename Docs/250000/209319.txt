<DOC>
<DOCNO> 209319 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/17/son/sontur10.html </URL>
<DATE> 2004/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayram tatili yaklaşıyor, trafiğe aman dikkat .. 
</HEADLINE>
<TEXT>

     Yaklaşan Kurban Bayramı ve 15 günlük sömestr tatili öncesi bir çok kişi için uzun tatil ve seyahat planı yaparken, yetkililer, mevsim şartları nedeniyle sürücülere uyarılarda bulundu. 
     AA muhabirinin edindiği bilgiye göre, son 5 yılda Ramazan ve Kurban Bayramı tatillerinde meydana gelen 990 trafik kazasında toplam 1398 kişi hayatını kaybetti, 2433 kişi de yaralandı. 
     Sadece kurban bayramlarında 1999 yılındaki 9 günlük tatilde 190 kişi, 2000 yılındaki 9 günlük tatilde 176 kişi, 2001 yılındaki 9 günlük tatilde 190, 2002 yılındaki 5 günlük tatilde 58 kişi, 2003 yılı başındaki 9 günlük tatilde ise 114 kişi yaşamını kaybetti, 1223 kişi de yaralandı. 
     Yaklaşan Kurban Bayramı ve sömestr tatili öncesinde çok sayıda kişi tatil ve seyahat planı yaparken, yetkililer, özellikle kış mevsimi olması nedeniyle sürücüleri trafik kurallarına uymaları ve dikkatli araç kullanmaları konusunda uyardılar. 
     Samsun Emniyet Müdürlüğü tarafından kentin Ankara, Ordu ve Sinop yönlerindeki karayolları üzerinde bulunan ve ''kara nokta'' olarak tabir edilen 6 bölgede denetim ve kontroller artırılırken, daha önce olduğu gibi tatil süresi içinde de sürücüler dağıtılacak el ilanları ile uyarılacak. 
     Trafikten Sorumlu Emniyet Müdür Yardımcısı Sami Taşdemir, sürücüleri yaklaşan bayram tatili öncesinde uyararak dikkatli olmalarını istedi. 
     Olası kazalara karşı her türlü tedbirin alındığını belirten Taşdemir, ''İlimiz sınırları içindeki kara noktalar ve gizli buzlanma yerleri gibi bölgelerde ekiplerimiz 24 saat aralıksız görev yapmaktadır'' dedi. 
     
     DEMİRYOLU 
     Karayollarında meydana gelen trafik kazalarında binlerce kişinin hayatını kaybettiği, maddi zararın ise milyarlarca doları bulduğu Türkiye'de en güvenli ve ucuz ulaşım yolu olan demiryolları ise alt yapısının yetersiz oluşu nedeniyle tercih edilmiyor. 
     Her yere demiryolunun ulaşmayışı, varılmak istenen yere diğer ulaşım yollarına göre uzun sürede gitmesi ve vagonların konforsuz oluşu gibi nedenlerde demiryolunun tercih edilmemesinde önemli etken olurken, TCDD Samsun İşletme Müdürü Kemalettin Gültekin, en güvenli ulaşımın demiryolu olduğunu söyledi. Gültekin, ''Demiryollarında yılda 1-2 ölümlü kaza meydana geliyor'' dedi. 
     Karayollarında meydana gelen trafik kazalarında ciddi boyutta can ve mal kaybı meydana geldiğini, buna karşılık demiryollarında yok denecek kadar ölümlü kaza yaşandığını hatırlatan Gültekin, bu kazalardan bazılarını ise intihar için trenin önüne atlayan kişilerin oluşturduğunu kaydetti. 
     
     DOĞU'YA EK SEFER 
     AB ülkelerinde demiryolu taşımacılığının toplam taşımacılık içindeki payının yüzde 40-50 olduğunu belirten Gültekin, trenlerin konfor ve hızlarının ise uçakla rekabet edecek düzeyde olduğunu kaydetti. 
     Gültekin, Türkiye'deki demiryollarının toplam ulaşım içindeki payının ise yolcu taşımacılığında yüzde 3, yük taşımacılığında yüzde 10 civarında olduğunu bildirdi. 
     Tatil dönemlerinde ve özellikle kış şartlarında trene olan talebin arttığını kaydeden Gültekin, bu dönemlerde yedek vagonlar ve ek seferlerle talebe karşılık vermeye çalıştıklarını sözlerine ekledi. 
     
</TEXT>
</DOC>
