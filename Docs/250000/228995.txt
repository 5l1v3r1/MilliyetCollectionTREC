<DOC>
<DOCNO> 228995 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/06/son/sonsiy10.html </URL>
<DATE> 2004/04/06/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Erdoğan ''Sonuçlar yükselen değerin AKP olduğunu ortaya koymuştur'' 
</HEADLINE>
<TEXT>

     AK Parti Genel Başkanı ve Başbakan Recep Tayyip Erdoğan, 28 Mart yerel seçim sonuçlarının, siyasetin yükselen değerinin AK Parti olduğu gerçeğini açıkça ortaya koyduğunu söyledi. 
     Erdoğan, partisinin TBMM Grup Toplantısında yaptığı konuşmada, AK Parti'nin, ''adeta ikinci roketleme aşaması'' olarak nitelendirdiği seçimlerde ortaya çıkan başarıya katkısı olan herkesi kutladı. 
     28 Mart yerel seçimlerinin, milletin AK Parti iktidarının Türkiye'ye getirdiği yeni değişim siyasetine teveccühünü her geçen gün artarak sürdüğünü bir kez daha gösterdiğini kaydeden Erdoğan, şunları söyledi 
     ''Sandıktan çıkan sonuçlar, Türkiye'nin her bölgesinde, her kesimden insanımız nezdinde siyasetin yükselen değerinin AK Parti olduğu gerçeğini açıkça ortaya koymuştur. Hatta denilebilir ki AK Parti siyasetin sadece yükselen değerini değil, çok daha derinlerde gerçek değerini temsil etmektedir. 
     Bugünden önce olduğu gibi bugünden sonra da yapmamız gereken, milletimizin bu büyük teveccühüne layık olacak hizmetleri ortaya koymak, Türkiye'nin umutlarını daha yükseklere taşımaktır.'' 
     
     KIBRIS DAVASINI EN ETKİLİ BİÇİMDE SAVUNDUK 

     Erdoğan, Kıbrıs konusunda Davos'ta başlayan New York ve Bürgenstock'ta devam eden süreçte atılması gereken adımları attıklarını ve görevlerini yerine getirdiklerini söyledi. Erdoğan, ''Müzakerelerin her adımında gerek Kıbrıs Türk halkının varoluş davasını gerekse Türkiye'nin tezlerini en etkili ve güçlü biçimde savunmuş olduğumuz inancındayım'' dedi. 
     Erdoğan, partisinin TBMM Grup toplantısında, Kıbrıs konusundaki gelişmelere değindi. Kıbrıs konusunun geçen ay yerel seçim ile birlikte gündemin üst sırasını paylaştığına dikkati çeken Erdoğan, ''Çözüme Doğru Kıbrıs Notları'' adlı kitapçığın da milletvekillerine dağıtıldığını söyledi. 
     Yola çıkarken, ''çözümsüzlük çözüm değildir'' ve ''siyaset çözüm üretme sanatıdır'' dediğini hatırlatan Erdoğan, bunu temel ilke olarak benimsediklerini, bugün de aynı noktada olduklarını ve bunun AK Parti siyasetinin temel ilkesi olduğunu kaydetti. 
     Hiçbir zaman çözümsüzlüğü çözüm olarak görmeyeceklerini, siyasi partilerin çözüm için varolduklarını, sorun üretmek yerine sorun çözmek için hizmet ettiklerini belirten Erdoğan, Hükümet olarak Kıbrıs'ta adil, kalıcı bir barışın tesisinden yana olduklarını, çözüm için yapıcı gayret içinde olacaklarını her vesileyle vurguladıklarını kaydetti. 
     
     ATILMASI GEREKEN ADIMLAR 

     ''Davos'ta başlayan New York'ta süren yasal sürecin ardından Bürgenstock'ta gerçekleştirilen müzakereler sırasında da layıkıyla atılması gereken adımları attık, görevimizi de yerine getirdik'' diyen Erdoğan, konuşmasını şöyle sürdürdü 
     ''Müzakere süreci boyunca izlediğimiz siyaset, devletin tüm kurumlarıyla istişare içinde ve bu istişareler sonrasında ortaya çıkan düşünce zemininde, buna mutabakat zemini de diyebiliriz. Tabi bazı konularda mutabık olmadığımız da olabilir. Hükümetimiz orta yol neyse bunu tutturmak suretiyle kararını vermiş ve şu ana kadar adımlarını atmıştır. 
     Bu çerçevede müzakerelerin her adımında gerek Kıbrıs Türk halkının varoluş davasını gerekse Türkiye'nin tezlerini en etkili ve güçlü biçimde savunmuş olduğumuz inancındayım. 
     Türkiye, Kıbrıs'ta iki ayrı halk ve iki ayrı demokrasinin varlığını her zeminde dile germiştir. Ada'da adil ve kalıcı barışa ancak bu gerçekten hareketle ulaşılabileceğinin altı ısrarla çizilmiştir. 
     Türkiye'nin garantörlük haklarının korunmasında da azami hassasiyet gösterilmiştir. Vazgeçilmez gördüğümüz bu temel ilkeler çerçevesinde Annan Planı son halini almadan önce, BM'ye bazı değişiklik önerileri sunduk. Devletimizin tüm kurumlarıyla istişare edilerek üzerinde daha önce görüşüp mutabık kaldığımız ama bunun büyük kısmını kabul ettirdiğimize inandığımız ve gerçekten de önem verdiğimiz hususların Plan'da yer almasına ısrarla özen gösterdik.'' 
     
     ''RİSKİMİZ VAR...'' 

     Başbakan Erdoğan, anlaşma sonucunun AB birincil hukuku haline getirilmesi konusunda sonucun yüzde yüz alındığını söyleyemeyeceklerini belirterek, ''Orada şüphesiz ki bir riskimiz var'' dedi. 
     Erdoğan, iki kesimliliğin korunması, Ada'nın kuzeyinde Kıbrıs Türk devletinin siyasi eşitliğinin güvence altına alınması, Kıbrıs Türk toplumunun ulusal birliğinin korunması, Ada'da belli oranda Türk askerinin Türkiye'nin AB'ye tam üye olduktan sonra da Kıbrıs'ta kalması, güvenlik ve garantilerin güçlendirilmesi, Kıbrıs Türkü'nün refahı ve ekonomik gelişmesinin teminat altına alınması, Ada'da yaşayan anavatan kökenlilerin haklarının korunmasının da planda olmasına özen gösterdiklerini bildirdi. 
     Recep Tayyip Erdoğan, ''Bugüne kadar Türkiye'den başka KKTC'yi dünyada tanıyan bir başka ülke var mı Yok... Ama şimdi ne olacak Eğer gerçekleşirse, artık yeni bir devlet kuruluyor Kıbrıs'ta. Birleşik Kıbrıs Cumhuriyeti.... Kim kuruyor İki kurucu devlet... Birisi KKTC diğeri de Güney Kıbrıs Rum yönetimi... İki kurucu devlet olarak Birleşik Kıbrıs Cumhuriyeti'ni kuruyorlar. Marşları ayrı, bayrakları ayrı...'' diye konuştu. 
     Dışişleri Bakanı ve Başbakan Yardımcısı Abdullah Gül'ün, Kıbrıs konusundaki gelişmeleri daha ayrıntılı olarak bugün TBMM Genel Kurulu'nda anlatılacağını belirten Erdoğan, ''Burada üzerinde durduğumuz çök önemli husus da şu Uluslararası toplantılara gidiyoruz. Bu toplantılarda bakıyorsunuz 450-500 bin nüfusu olan ülkelerin dilleri orada konuşuluyor, çevirisi yapılıyor, kitapları yayımlanıyor. Ama 72 milyon nüfusu olan Türkiye'nin dili orada kullanılmıyor'' dedi. 
     
     BAŞARIMIZA GÖLGE DÜŞÜRMEYİN 

     Erdoğan, yerel seçimlere katılımın az olduğuna ilişkin yorumların, AK Parti'nin aldığı sonuçlara gölge düşürme amacını taşıdığını söyledi. 
     Erdoğan, partisinin Meclis Grup Toplantısındaki konuşmasında, millete ve ülkenin geleceğine karşı sorumluluklarının büyük olduğunu ve AK Parti'ye verilen her oyla görev ve sorumluluklarının her geçen gün biraz daha ağırlaştığını belirtti. 
     AK Parti olarak milletin gerek 3 Kasım'da gerekse 28 Mart'ta göstermiş olduğu inanç ve güvene müteşekkir olduklarını ifade eden Erdoğan, insanların yüzünü güldürecek icraatlara devam ederek ve Türkiye'nin büyük gelecek hedeflerine sonuna kadar sadık kalarak ülkeye borçlarını ödeyeceklerini bildirdi. Erdoğan, belediye başkanlarının heyecanlarını hiç yitirmemelerini ve bu idealden asla uzaklaşmamalarını isterken, ''Türkiye'nin hangi köşesinde olursa olsun her belediye başkanımız, bu milletin ihtiyaçlarına ilk koşan kişi olmak zorundadır'' dedi. 
     AK Parti'nin siyaset felsefesine göre, hizmetin adresinin parti kadroları, ama her türlü başarının kurucu unsuru ve sahibinin millet olduğunu belirten Erdoğan, ''AK Parti, bu şuurun özetidir'' diye konuştu. 
     
     'BU ÜLKE DEMOKRASİYİ SEVİYOR' 

     Başbakan Erdoğan, sözlerini şöyle sürdürdü 
     ''Bilinsin ki, biz izlediğimiz siyasete millet siyaseti derken, siyasete yeni bir jargon ekleme kaygısıyla ve niyetiyle hareket etmiyoruz. Biz siyasetimize millet siyaseti derken, bu topraklarda yaşayan gönlü zengin insanlara çok yakışacak bir demokrasi tarifi ortaya koyuyoruz. Bu tarifin ilhamını, bu yüce Meclis duvarlarında ifadesini bulan şu değişmez kriterden alıyoruz Egemenlik kayıtsız, şartsız milletindir .'' Başbakan Erdoğan, 28 mart seçimlerinin, ''Bu ülke demokrasiyi seviyor'' gerçeğini tartışılmaz hale getirdiğini de belirtti. 
     ''En zor zamanlarda bu millet sandığa gitme ve hakkıyla seçim yapma yeteneğini göstermiştir. Sandık, seçim ve bütün kurallarıyla ve kurumlarıyla demokrasi, bu milletin bünyesinin esaslarındandır'' diyen Erdoğan, bazı yorumcuların seçim sonuçlarına ilişkin yorumlarını eleştirdi. 
     
     ''KİMSE BAŞARIYA GÖLGE DÜŞÜRMEYE KALKMASIN'' 

     Bazı yorumcuların, ''Bu seçimlerde katılım şu kadar düşmüştür. Kimisi şu partiyi sevmediği için gelmemiştir, kimisi artık bu işlerden bıkmıştır'' gibi değerlendirmelerde bulunduklarını anımsatan AK Parti Lideri Erdoğan, şunları söyledi 
     ''Kendimizi aldatmayalım. Kimse başarışa gölge düşürmeye kalkmasın. Dünyanın en gelişmiş ülkelerinde de demokrasinin en yaşanılır olduğu ülkelerde de baktığınız zaman seçime katılma oranlarının bırakın yüzde 70'leri, yüzde 60'larda, yüzde 55'lerde olduğunu görürsünüz. Acaba bunu neyle izah edeceksiniz Oraya getireceğiniz, oraya yakıştıracağınız izahını niye bu millete layık görmüyorsunuz '' 
     
     ''SİZ YÜZDE 100 KATILIMLA MI BİRİNCİ ÇIKMIŞTINIZ ' 

     Bu türden değerlendirmelerin, Ak Parti'nin aldığı sonuca veya yerel seçimlerin neticelerine gölge düşürme gayretinden başka bir şey olmadığını savunan Başbakan Erdoğan, şunları kaydetti 
     ''Kaldı ki, siyasette çok tecrübeli olduğuna inandığımız bazı geçmiş siyasetçiler de bunu bu şekilde tanımlama gayreti içerisine giriyorlar. Acaba kendileri de bu ülkede sandıktan birinci parti olarak çıktıkları zamanlarda yüzde 100 katılımla mı sandıktan birinci parti olarak çıkmışlardır 
     Lütfen demokrasideki bu katılımcılığın özgürlük anlayışına kimse gölge düşürmeye kalkmasın. Bununla da kimse ne kendini ne de toplumu kandırma gayreti içine girmesin. 
     Halkımız artık bunları yutmuyor. Halkımız ister sandığa gider, ister gitmez. Bu onun en tabii hürriyetidir. Kimse dünyada demokratik ülkelerde kalkıp da sandığa gitmeyene niye sandığa gitmedin deme hakkına sahip değildir, ister gider, ister gitmez o da onun özgürlüğüdür gitmiyorsa orada da bir niyeti vardır, gidiyorsa zaten niyetini ortaya çok açıkça koymaktadır.'' 
</TEXT>
</DOC>
