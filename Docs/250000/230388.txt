<DOC>
<DOCNO> 230388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/11/son/sondun24.html </URL>
<DATE> 2004/04/11/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Irak durulmuyor... Felluceliler kaçıyor, ABD askerleri bir camiye girdi 
</HEADLINE>
<TEXT>

     Irak'ın Felluce kentinde bir haftadır süren çatışmalara ara veren ateşkesin uygulanmasıyla, sivillerin kentten kaçmaya başladığı bildiriliyor. 
     Kenti kuşatan Amerikan deniz piyadeleriyle sokak çatışmalarına giren Sünni isyancılar kentte kalırlarken, 300 bin nüfuslu Felluce'deki siviller, savaş bölgesinden kaçarak canlarını kurtarmaya bakıyor. 
     Başkent Bağdat'ta ise görgü tanıkları, Amerikan askerlerinin dün gece tanklarla Adhemiye semtindeki Ebu Hanife camii ve müştemilatına girdiklerini anlattılar. 
     Görgü tanıkları, askerlerin, buradaki Felluce kurbanlarına yardım için toplanmış, içinde un, bakliyat, yağ gibi gıda maddeleriyle tıbbi malzemenin bulunduğu çuvalları bıçaklarla açarak, içindekileri etrafa saçtıklarını söylediler. 
     Kuzeydeki Musul kentinde ise Amerikan askerleriyle Irak güvenlik güçlerinin 4 kişiyi öldürdükleri bildirildi. Bu kişilerden ikisinin silahlı olduğu, diğer ikisinin ise bir kontrol noktasında dur uyarısına uymadıkları belirtildi. 
     
     ŞİDDET DURMUYOR 
     Bu arada, Amerikan Washington Post gazetesinin bir haberinde, yeni Irak ordusundan bir taburun askerlerinin, bu hafta, Iraklılara karşı savaşmayacaklarını söyleyerek Felluce'ye gitmeyi reddettikleri yazıldı. 
     Irak'ta kaçırılan 3 Japon'un bugün serbest bırakılacağı ümitleri artarken, rehinelerin durumları ve nerede tutuldukları hala bilinmiyor. 
     Bağdat'ın batısında bugün bir Amerikan askeri helikopteri silahlı kişilerce düşürüldü. Helikopterde bulunan mürettebatın akıbeti hakkında bilgi verilmedi. 
     Başkentin batısında, Apaçi helikopterinin düşürüldüğü bölgeden siyah duman yükseldiği, bölgede helikopterlerin uçtuğu, Amerikan askerlerinin önemli bir yolu kapattıkları bildirildi. 
     Irak'tan bugün gelen diğer haberler şöyle 
     Sünni milislerle Amerikan askerleri arasında bir haftadır çatışmaların sürdüğü Felluce kentinde ateşkes yürürlüğe girdi. 
     Ancak ateşkesin yürürlüğe girmesine rağmen çıkan çatışmalarda 1 Iraklı öldü, 2 Amerikan askeri yaralandı. 
     Başkent Bağdat'ın güneyindeki Necef kentinde İspanyol askerleri ile Şii milisler arasında çıkan çatışmada 1 Iraklı sivil yaşamını yitirdi. 
     Kuzeydeki Kerkük kentinde, Amerikan güçleriyle çatışmaya giren 4 Iraklı öldürüldü. 
     Irak'ta Şii lider Mukteda Sadr'ın güneydeki Nasıriye kentinde bulunan bürosunun İtalyan askerleri tarafından yıkıldığı bildirildi. 
     Katar'ın El Cezire televizyonu, Iraklı milislerce öldürülen Amerikalı oldukları ileri sürülen iki sivilin görüntülerini yayımladı. 
     
</TEXT>
</DOC>
