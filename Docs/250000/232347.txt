<DOC>
<DOCNO> 232347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/17/son/sonspo17.html </URL>
<DATE> 2004/04/17/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Fenerbahçe, taraftarlarına güveniyor... İşte muhtemel 11... 
</HEADLINE>
<TEXT>

     Birinci Süper Futbol Lig'de son 5 haftaya Trabzonspor'un 4, Beşiktaş'ın 5 puan önünde lider giren Fenerbahçe, yarın kendi sahasında Samsunspor ile yapacağı maçta taraftarlarına güveniyor. 
     Fenerbahçe Futbol Takımı İdari İşler Sorumlusu Volkan Ballı, A.A muhabirine yaptığı açıklamada, Fenerbahçe taraftarlarından yarınki maçta sonuna dek takımı desteklemelerini isteyerek, ''Şampiyonluk yolunda en büyük gücümüz taraftarlarımızdır. Yarın stadı doldurup, skor ne olursa olsun son dakikaya kadar bizi desteklesinler'' dedi. 
     Ligde 5 tane final maçlarının olduğunu ifade eden Ballı, şöyle konuştu 
     ''Ancak şu anda en önemlisi yarınki Samsunspor maçıdır. Fenerbahçe Şükrü Saracoğlu Stadı'nı dolduracak 55 bin taraftarımız da bunun bilincinde. Centilmence, sağduyulu, küfürsüz ve rakibe saygılı bir şekilde maçın ilk dakikasından son dakikasına kadar skor ne olursa olsun bizi destekleyeceklerdir. Onlar Fenerbahçe'yi düşünür, takımlarına zarar verecek hiçbir hareket yapmazlar. Taraftarlarımız büyüklüğünü her yerde göstermiştir. Amacımız yarınki maçtan 3 puanla ayrılarak, lig sonunda taraftarlarımıza bekledikleri şampiyonluğu yaşatmak.'' 
     
     KEMAL VE OLCAN YOK 
     Fenerbahçe'de, sakat olan Kemal ve genç Olcan'ın dışında eksik bulunmuyor. 
     Geçen hafta 18 kişilik maç kadrosunda yer alan Olcan, Genç Milli Takım'da bulunduğu için takımından ayrı kalacak. 
     Sarı-lacivertliler, bu akşam Samandıra Tesisleri'nde yapacakları antrenmanın ardından kampa girecek. 
     
     TRİBÜNE ÇIKACAK YABANCI BELLİ DEĞİL 
     Fenerbahçe'de, yarınki maçta teknik direktör Christoph Daum'un hangi yabancı oyuncuyu tribüne çıkaracağı henüz belli olmadı. 
     Van Hooijdonk, Nobre, Luciano ve Aurelio'dan vazgeçmeyen Daum yarın Rebrov'u yedek soyundurup, Petkov ile Tomas arasında tercih yapacağı öğrenildi. 
     27. haftada Adanaspor maçında ilk yarıda oyundan alınınca formasını yere atan Tomas, son 2 maçtır kadroya alınmıyor. Alman teknik adamın savunmadaki sorunlar nedeniyle Tomas'ı yarınki maçta ilk 11'de oynatıp, Petkov'u tribüne çıkarması bekleniyor. 
     
     3 OYUNCU SARI KART CEZASI SINIRINDA 
     Sarı-lacivertli takımda, Samsunspor maçı öncesinde 3 futbolcu sarı kart cezası sınırında bulunuyor. 
     10. haftada Adanaspor maçında gördüğü sarı kartın ardından tam 19 maçtır kart görmeyen Van Hooijdonk'un yanısıra, Serhat ile İstanbulspor'da 2, Fenerbahçe'de de 1 sarı kart gören Mehmet'in 3'er sarı kartı bulunuyor. 3 futbolcu, Samsunspor maçında sarı kart görürse, cezalı duruma düşücek ve gelecek haftaki Beşiktaş derbisinde forma giyemeyecek. 
     
     KADIKÖY'DE 4 MAÇTIR PUAN YİTİRMİYOR 
     Samsunspor ile kendi sahasında karşılaşacak Fenerbahçe, Kadıköy'de son 4 maçtır puan yitirmiyor. 
     Fenerbahçe Şükrü Saracoğlu'nda ligin 21. haftasında Diyarbakırspor ile 2-2 berabere kaldığı maçtan sonra sarı-lacivertliler, 23. hafta Galatasaray'ı 2-1, 25. haftada Konyaspor'u 5-2, 26. haftada Bursaspor'u 3-1 ve 28. haftada da Akçaabat Sebatspor'u 4-2 yendi. 
     Ligde deplasmanda Karadeniz ekiplerine 8 puan yitiren Fenerbahçe, bu sezon kendi sahasında Trabzonspor, Çaykur Rizespor ve Akçaabat Sebatspor'a puan vermedi. 
     
     MUHTEMEL 11 
     Fenerbahçe'nin yarınki maça şu muhtemel 11 ile çıkması bekleniyor 
     Volkan, Fatih, Tomas, Luciano, Ali, Serhat Mehmet , Aurelio, Ümit, Tuncay, Van Hooijdonk, Nobre. 
     Fenerbahçe Şükrü Saracoğlu Stadı'nda saat 19.00'da başlayacak karşılaşmayı hakem Metin Tokat yönetecek. Karşılaşma, Digitürk Lig TV'den naklen yayınlanacak. 
     
</TEXT>
</DOC>
