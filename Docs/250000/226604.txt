<DOC>
<DOCNO> 226604 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/29/son/sonsiy18.html </URL>
<DATE> 2004/03/29/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Adana'da oy tasnifinde karışıklık... 
</HEADLINE>
<TEXT>

     Adana'nın Yüreğir İlçesi'nde, sayımı yapılmayan bazı sandıkların, işlemleri yapılıp depoya kaldırılanlar arasına konulması nedeniyle oy tasnif işlemlerinin tamamlanamadığı belirtildi. 
     Yüreğir 2. Seçim Kurulu yetkilileri, sorumluluk alanındaki yerlerle ilgili işlemlerin yapıldığı Abdurrahim Gizer İlköğretim Okulu'nda tasnif çalışmalarında son birkaç sandığa gelindiğini, ancak köylerden getirilen bazılarının, sayım yapılanların arasına konulduğunun anlaşıldığını kaydettiler. Depodaki sandıkların bulunmasına çalışıldığını ifade eden yetkililer, bunların ortaya çıkarılmasının ardından Yüreğir İlçesi'nde resmi olmayan kesin sonuçları verebileceğini söylediler. 
     Öte yandan, Havutlu Beldesi'nde 1 ve Yunusoğlu Beldesi'nde de 2 sandığın bir grup tarafından kaçırılmak istendiğinin iddia edilmesi üzerine jandarma ekiplerinin devreye girdiği belirtildi. Jandarma tarafından korumaya alınan sandıkların, seçim kuruluna getirileceği ifade edildi. 
     Bu arada, Süreyya Nihat Oral İlköğretim Okulu'ndaki Seyhan 3. Seçim Kurulu ile Turizm Otelcilik Okulu'ndaki 4. Seçim Kurulu'nda da oy sayımında hata yapılması nedeniyle bazı sandıkların yeniden tasnif edildiği belirtildi. 
     
</TEXT>
</DOC>
