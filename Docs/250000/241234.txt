<DOC>
<DOCNO> 241234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/19/son/sontur20.html </URL>
<DATE> 2004/05/19/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
İzmir'de ''Gençliğin Ata'ya Cevabı''nı İmam Hatip öğrencisi okudu 
</HEADLINE>
<TEXT>

     19 Mayıs Atatürk'ü Anma, Gençlik ve Spor Bayramı, İzmir Atatürk Stadyumu'nda düzenlenen törenle kutlandı. 
     Tören, İzmir Valisi Yusuf Ziya Göksu, Ege Ordu Komutanı Orgeneral Hurşit Tolon, İzmir Büyükşehir Belediye Başkanı Ahmet Piriştina'nın öğrencileri ve vatandaşları selamlamasıyla başladı. Saygı duruşu ve İstiklal Marşı'nın okunmasının ardından, İzmir Gençlik ve Spor İl Müdürü Sabri Sadıklar, kısa bir konuşma yaptı. 
     Törende, Maltepe Askeri Lisesi Öğrencisi Erçin Yanık, ''Ata'nın Gençliğe Hitabesi''ni, İmam Hatip Lisesi öğrencisi Mustafa Koçak da ''Gençliğin Ata'ya Cevabı''nı okudu. 
     İzmir Emniyet Müdürlüğü'ne bağlı Yunus ve Şahin motosikletli timlerinin yaptıkları gösteri, vatandaşlarca dakikalarca alkışlandı. 
     Maltepe Askeri Lisesi Dağcılık Kulübü öğrencilerinin iplerle stadyumun çatısından vatandaşların oturduğu bölümlere inmesi, sevgi gösterilerine yol açtı. Vatandaşlar, askeri okul öğrencilerini öperek kutladılar. Lise öğrencileriyle Ege Üniversitesi Beden Eğitimi ve Spor Yüksek Okulu öğrencilerinin gösterileri de beğeni topladı. 
     Tören sonunda sahaya inen Vali Göksu, Ege Ordu Komutanı Orgeneral Tolon, Belediye Başkanı Piriştina, öğretmen ve öğrencileri kutladılar. 
     Törene, NATO Güney Doğu Avrupa Müşterek Kuvvetler Komutanı Orgeneral Orhan Yöney, Emniyet Müdürü Halil Tataş'ın yanı sıra çok sayıda askeri ve sivil erkan ile vatandaşlar katıldı. 
     
</TEXT>
</DOC>
