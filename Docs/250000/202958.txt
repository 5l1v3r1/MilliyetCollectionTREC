<DOC>
<DOCNO> 202958 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/18/son/sondun52.html </URL>
<DATE> 2003/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Sahte ilaç yapana ölüm cezası .. 
</HEADLINE>
<TEXT>

     Hindistan hükümeti, taklit ve sahte ilaçların üretiminde meydana gelen patlamayı önlemek için sahte ilaç yapanlara ölüm cezası verilmesini öngören teklifi kabul etti. 
     Sağlık Bakanı ve kabine sözcüsü Sushma Swaraj, düzenlediği basın toplantısında, sahte ilaç yapmanın para kazanmaktan başka amacı olmadığını, bunu yapanlara müsamaha gösterilmeyeceğini söyledi. 
     Hindistan'da sahte ilaçlar yüzünden her yıl sayısı tespit edilemeyen insan ölüyor. Sahte ilaç üretimi yüzünden ilaç şirketlerinin her yıl hemen hemen 1 milyar dolarlık zarara uğradığı, bunun da toplam ilaç üretiminin yüzde 15 ila 20'sini oluşturduğu bildiriliyor. 
     Yeni Delhi hükümetinin kabul ettiği teklifin yasa haline gelmesi için parlamentoda onaylanması gerekiyor. Teklifin, insan hakları gruplarının muhalefetine rağmen parlamentoda kolayca geçmesi bekleniyor. 
     Hindistan'daki mevcut yasalarla sahte ilaç yapana ve sahte ilaçla ölüme neden olana ömür boyu hapis cezası veriliyor. 
     Hindistan'ta ölüm cezası nadiren uygulanıyor ve mahkumlar asılarak idam ediliyor. 
     
</TEXT>
</DOC>
