<DOC>
<DOCNO> 226969 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/30/son/sontur02.html </URL>
<DATE> 2004/03/30/ </DATE>
<TIME> 07.20 </TIME>
<AUTHOR>  </AUTHOR>
<HEADLINE>
Aşırı alkollü sürücü, önce 3 araca, sonra da ağaçlara çarptı .. 
</HEADLINE>
<TEXT>

     Konak ilçesinde, alkollü sürücü, önce 3 otomobile, daha sonra yol kenarındaki ağaçlara çarptı. Aracında sıkışan sürücü, AKS-110 ekibi tarafından kurtarıldı. 
     AA muhabirinin edindiği bilgiye göre, Umut Akan'ın 25 kullandığı 34 ERK 05 plakalı araç, saat 02.30 sıralarında Cumhuriyet Bulvarı ile Talatpaşa Bulvarı'nın kesiştiği kavşakta sürücüsünün kimliği belirlenemeyen 35 AF 7580 plakalı araca çarptı. Direksiyon hakimiyetini kaybeden Akan, yol kenarında park halinde bulunan Diş Hekimi İlhan Doğan'a ait 35 YK 998 plakalı araçla, yine park halindeki Halil Çoban'a ait olan 35 K 01098 plakalı kamyonete çarptı. Araç, yol kenarındaki ağaçlara çarparak durabildi. Kazada, alev alan araç, itfaiye ekiplerince söndürüldü. Aracında sıkışan Akan, AKS-110 ekibi tarafından kurtarıldı. 
     Ambulansla Alsancak Devlet Hastanesi'ne götürülen Umut Akan'ın ilk tedavisi burada yapıldı. Daha sonra Yeşilyurt Atatürk Eğitim ve Araştırma Hastanesi'ne sevk edildi. Akan, Beyin Cerrahi Servisi'nde gözlem altına alındı. 
     

     
</TEXT>
</DOC>
