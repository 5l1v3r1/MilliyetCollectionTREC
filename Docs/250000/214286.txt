<DOC>
<DOCNO> 214286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/10/son/soneko30.html </URL>
<DATE> 2004/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Deniz Yatırım FB Sportif'in, 320 milyon dolarlık potansiyeli var 
</HEADLINE>
<TEXT>

     Deniz Yatırım Menkul Kıymetler A.Ş. Genel Müdürü Cafer Bakırhan, Fenerbahçe Sportif Hizmetler Sanayi ve Ticaret A.Ş.'nin 320 milyon dolarlık gelir potansiyeli bulunduğunu bildirdi. 
     Fenerbahçe Sportif hisselerinin halka arzında geri sayım başladı. Şirketin yüzde 15 hissesinin sabit fiyat modeliyle halka arzında talepler, 24 aracı kurum vasıtasıyla 12 ve 13 Şubat tarihlerinde toplanacak. 
     Halka arzı gerçekleştirecek konsorsiyuma liderlik yapacak Deniz Yatırım Menkul Kıymetler A.Ş.'nin Genel Müdürü Cafer Bakırhan, AA muhabirine yaptığı açıklamada, halka arzın ortak satış şeklinde olması nedeniyle elde edilecek gelirin Fenerbahçe Kulübü'ne gideceğini bildirdi. 
     Dolayısıyla kulübün bunu nasıl değerlendireceği konusunun kendilerini ikinci planda ilgilendirdiğini ifade eden Bakırhan, şöyle devam etti 
     ''Kulübün buradan gelecek paraları, şirketin önümüzdeki dönemde gelirlerine kaynak teşkil edecek belli yerlerde kullanmasını planlaması bizim için önemli. Fenerbahçe Kulübü, gelirleri Rüşdü Saraçoğlu Stadı'nın bitirilmemiş dörtte birlik bölümünün tamamlanmasında ve stadyumun yanında kurulacak Kültür-Ticaret Merkezi'nin yapımında kullanılacağını açıkladı. Bu merkezden elde edilen gelirin, yeniden Fenerbahçe Sportif A.Ş.'ye isim hakkı geliri olarak geri dönmesi bizim açımızdan önem arzediyor.'' 
     
     ''HALKA ARZ FİYATI ÜZERİNDEN DEĞER 195-200 MİLYON DOLAR 
     Bakırhan, yaptıkları çalışmaya göre, şirketin önümüzdeki yıllarda 300-320 milyon dolar seviyelerinde gelir elde edeceğine dikkat çekerek, ''Yani Fenerbahçe Sportif, 320 milyon dolarlık gelir potansiyeli olan bir şirket. Biz bunu 200 milyon dolar üzerinden halka açıyoruz'' dedi. 
     Fenerbahçe Kulübü'nün 2006'ya kadar mukavelelere bağlanmış borçlarının 65 milyon dolar olduğunun açıklandığını anımsatan Bakırhan, şunları söyledi 
     ''Halka arzdan sonra kulübün elinde kalan yüzde 85'lik Sportif A.Ş.'nin hisse karşılığı, şu andaki değerlemeye göre 165 milyon dolar. Yani kulübün 65 milyon dolar borcu olsa da ortada 165 milyon dolarlık bir şirket var. Bir de stadyum gelirlerinin 8.5 milyon dolarının üstünde kalan kısmı hala kulüpte. Dolayısıyla kulübün borç yükü, halka arz edilen şirket açısından kesinlikle hiçbir risk yaratmıyor.'' Fenerbahçe Sportif A.Ş.'nin halka arzında birim hisse değeri olarak 10 bin 500 lira seviyesini belirlediklerine işaret eden Bakırhan, şirketin halka arz fiyatı üzerinden toplam değerinin 195-200 milyon dolar olduğunu, indirgenmiş net rakamlarıyla bakıldığında ise değerin 300 milyon doların üzerinde bulunduğunu kaydetti. 
     
     ''ŞİRKET GELİRLERİ SÖZLEŞMEYLE GARANTİLENDİ'' 
     Halka arz modelinin en önemli avantajının, yıllık gelirinin en az yüzde 80'ini temettü olarak dağıtmak zorunluluğu olduğuna dikkat çeken Bakırhan, bu nedenle yatırımcıların dönemsel olarak gelecek yıldan itibaren 3'er aylık periyotlarla temettü alabileceklerine işaret etti. 
     Fenerbahçe Sportif A.Ş.'nin esas sözleşmesinde toplam giderlerin yıllık gelirin yüzde 10'unu aşmamasına ilişkin hüküm yer aldığına değinen Bakırhan, ''Böylelikle şirket gelirleri sözleşmeyle garantilenmiş durumda. Bu hükümle, şirketin yıllık elde ettiği gelirinin yüzde 90'ını kar olarak yatırımcılarına, tasarruf sahiplerine dağıtma şansı olacak'' dedi. 
     Bakırhan, Fenerbahçe futbol takımının kulübe ait olduğunu belirterek, futbolcuların transferi, satışı, ücretlerin ödenmesi gibi konuların tamamen halka açık şirketin dışında gerçekleşeceğini, buna ilişkin hiçbir giderin şirket dahilinde olmayacağını ifade etti. 
     Cafer Bakırhan, ''Dolayısıyla takımla ilgili hiçbir maliyet söz konusu olmayacak. Kulüp tamamen tek karar verici konumda olacak'' dedi. 
     
     HİSSE SENETLERİNİN YARISI KÜÇÜK YATIRIMCILARA 
     Deniz Yatırım Menkul Kıymetler A.Ş. liderliğinde gerçekleştirilecek Fenerbahçe Sportif A.Ş.'nin halka arzında konsorsiyumun diğer üyeleri Yurtdışı Eş Lideri Ekspres Yatırım, Alan Yatırım, Ata Yatırım, Ataonline Menkul, Delta Menkul, Ekinciler Yatırım, Es Menkul Değerler, Evgin Yatırım Menkul, Garanti Yatırım, Gedik Yatırım, Hak Menkul, Halk Yatırım, İnfo Menkul, İnter Yatırım, Kalkınma Yatırım, Meksa Yatırım, Oyak Yatırım, TSKB Menkul, Üniversal Menkul, Vakıf Yatırım, Yatırım Finansman, Tacirler Menkul ve Ziraat Yatırım'dan oluşuyor. 
     Halka arz edilecek 3 milyon 750 bin lot hisse senedinin yarısı küçük bireysel yatırımcılara, yüzde 20'si alım gücü yüksek bireysel yatırımcılara, yüzde 10'u Fenerbahçe Kongre üyelerine, yüzde 10'u yurtdışında yerleşik yabancı yatırımcılara, yüzde 5'i yurtiçi kurumsal yatırımcılara, kalan yüzde 5'i de vakıflara tahsis edilecek. 
     Fenerbahçe Kongre üyeleri ve vakıflara satış, sadece Deniz Yatırım tarafından gerçekleştirilecek. 
     
</TEXT>
</DOC>
