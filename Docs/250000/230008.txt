<DOC>
<DOCNO> 230008 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/09/son/sontur15.html </URL>
<DATE> 2004/04/09/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Siirt Valiliği "Fıstık ve büryan bizim" 
</HEADLINE>
<TEXT>

     Siirt Valiliği'nin fıstık ve büryan kebabı için patent almak üzere yaptığı başvuru üzerine Bitlis'in büryan, Gaziantep'in de fıstıkla ilgili yaptığı itirazlara karşı, Siirt Valiliği, Türk Patent Enstitüsü'ne yazı gönderdi. 
     Türk Patent Enstitüsü'ne gönderilen yazıda, bu ürünlerin Siirt'e ait olduğu, tarihi verilere dayanılarak anlatıldı. 
     Siirt Valiliği'nin yazısında, Siirt'te yapılan büryanın yalnız bir et yemeği olduğu vurgulanarak, ''Padişah 4. Murat'ın büryana benzettiği bir yemeğin büryan olamayacağı'' ifade edildi. 
     Yazıda, Siirt'te pişirilen büryan ile Bitlis'te yapılan büryanın pişirilme, servis ve tatlarındaki farklılıklara yer verildi. 
     Siirt Valiliği, bir süre önce büryan ve fıstıkla ilgili patent almak üzere girişimde bulununca, Bitlis ve Gaziantep valilikleri itirazda bulunmuştu. 
     Bitlis Valiliği, Evliya Çelebi Seyahatnamesi'nde Bitlis'i ziyaret eden Padişah 4. Murat ile bir çoban arasında geçen bir olaya dayanarak, büryanın Bitlis'e ait olduğunu belirtmiş, Gaziantep Ticaret Odası da Siirt fıstığı ile Antep fıstığı arasındaki kimyasal ve fiziksel farklılıklara yer vermişti. 
     
</TEXT>
</DOC>
