<DOC>
<DOCNO> 210222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/21/son/sontur25.html </URL>
<DATE> 2004/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Özel timci Ayhan Çarkın, serbest bırakıldı... 
</HEADLINE>
<TEXT>

     Bakırköy'de gözaltına alınan ''Susurluk Davası'' hükümlülerinden eski özel timci Ayhan Çarkın, serbest bırakıldı. 
     İstanbul Adalet Sarayı'nda işlemleri yapılan Çarkın, polis kayıtlarında görülen gıyabi tutuklama kararının, infazı ertelenen bir davaya ilişkin olduğu anlaşılınca serbest kaldı. 
     Çarkın'ın avukatı Yadigar Gürbüz, AA muhabirine yaptığı açıklamada, müvekkili hakkında Ankara Asliye Ceza Mahkemesi'ndeki bir davaya ilişkin gıyabi tutuklama kararı göründüğünü, oysa bu dava kapsamında aldığı hapis cezasının infazının 4616 sayılı ''Şartla Salıverilmeye, Dava ve Cezaların Ertelenmesine Dair Kanun'' kapsamında ertelendiğini söyledi. 
     Müvekkilinin aynı konuya ilişkin 2000 yılında da gözaltına alındıktan sonra serbest kaldığını söyleyen avukat Gürbüz, kayıtlarda gerekli düşümün yapıldığını ifade etti. 
     Kartaltepe'de asayiş uygulaması yapan polis ekipleri, ''Susurluk Davası'' kapsamında 4 yıl hapis cezasına çarptırılan ve bu cezasının infazı yapılan Çarkın'ı, polis kayıtlarında gıyabi tutukluluğu göründüğü gerekçesiyle gözaltına almışlardı. 
     
</TEXT>
</DOC>
