<DOC>
<DOCNO> 215947 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/18/son/sondun13.html </URL>
<DATE> 2004/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Mel Gibson ''Mad Max''te oynamak istiyorum ama göbekliyim... 
</HEADLINE>
<TEXT>

     Ünlü aktör Mel Gibson, ''Mad Max'' karakterine yeniden hayat vermek istediğini, ancak son olarak 19 yıl önce canlandırdığı rol için ''fazla kilolu ve göbekli'' bulunmasından korktuğunu itiraf etti. 
     Internetteki ''netscape'' sitesinin haberine göre, serinin dördüncüsü olarak planlanan ''Mad Max Fury Road'' adlı proje için kamera karşısına geçmek istediğini, ancak kafasında tereddütler olduğunu söyledi. 
     Projede George Miller ile dördüncü kez birlikte çalışmaktan mutluluk duyacağını ifade eden 48 yaşındaki Avustralyalı aktör, ''Miller ve ekibi hiç kuşkusuz bu türün ustaları. Ancak, beni dördüncü kez isterler mi bilemiyorum. Çünkü, filmin 'Mad Max' yerine 'Fat Max-Şişman Max' olarak anılmasından korkuyorum'' dedi. 
     Mel Gibson'ın henüz 23 yaşındaki genç bir aktörken rol aldığı ''Mad Max'', 1979 yılında seyirciyle tanışmıştı. Filmin beğenilmesiyle birlikte 1981 yılında ''Mad Max Road Warrior'', 1985'te ''Mad Max Beyond Thunderdome'' adlı filmler çevrildi. 
     Serinin süreceği yönündeki spekülasyonlara rağmen 19 yıl boyunca kameralardan uzak kalan ''Mad Max''in dördüncüsünün ''Mad Max Fury Road'' adıyla çevrilmesi bekleniyor. 
     Başta yapım şirketi olmak üzere konuyla ilgili sessizlik sürerken, yapımda sadece serinin üç filminde de kamera arkasına geçen George Miller'ın ismi kesinleşti. Yönetmen Miller, ilk üç yapımdan farklı olarak 20th Century Fox şirketi tarafından çekilecek olan filmin senaryosu üzerinde 3 yıldır çalışıyor. 
     
</TEXT>
</DOC>
