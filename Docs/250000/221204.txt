<DOC>
<DOCNO> 221204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/10/son/sondun24.html </URL>
<DATE> 2004/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş ''Referandum konusunda anayasal zorluklarımız var'' 
</HEADLINE>
<TEXT>

     KKTC Cumhurbaşkanı Rauf Denktaş, referandum konusunda bazı anayasal zorlukların olduğunu, referandumda devletin ortadan kaldırılamayacağını belirterek, KKTC'nin kurucu devlete tekabül etmesini istediklerini söyledi. 
     Cumhurbaşkanı Denktaş, düzenlediği basın toplantısında, Kıbrıs müzakereleri çerçevesine bugün 13'üncüsü yapılan görüşmeyle ilgili bilgi verdi. 
     Annan planının felsefesinin, KKTC hiç varolmamış yaklaşımı içinde olduğunu, bu yaklaşımı anayasal, yasal ve siyasi açıdan kabul edemeyeceklerini belirten Denktaş, Başsavcı'nın referandum konusuyla ilgilendiğini bildirdi. 
     Görüşmede bazı yasal ve anayasal zorlukların olduğunu anlattıklarını dile getiren Denktaş, bu konunun en kolay hallinin, bütün hak ve varlığıyla KKTC'nin kurucu devlete tekabül etmesi olduğunu söyledi. 
     Denktaş, referandum eksersizinde KKTC'nin geçmişiyle birlikte tamamen yok sayıldığını ve Kıbrıs Türklerinin devletinin yok farz edildiğini kaydetti. 
     Referandum yasasının meclisten geçeceğine işaret eden Denktaş, ''Meclis, meclisimizi ortadan kaldıracak, devleti yok farz edecek bir referandum için cevaz veremez diyoruz. Bunun yapılabilmesi için, hiç olmazsa asgari, meclisin üçte ikisinin oy vermesi gerekir. Çünkü anayasayı ortadan kaldırmaktır ki, bizim anayasamızda dokunulmayacak maddeler vardır. Değiştirilemez vardır. Yani bir yasal durumla karşı karşıyayız'' dedi. 
     
     ''REHABİLİTASYON PROGRAMI HAZIR OLMALI'' 

     Yerinden edilecek insanların rehabilitasyon programının parasıyla birlikte hazır olmasını istediklerini belirten Denktaş, halkın geleceğiyle kumar oynayamayacaklarının altının çizdi. Denktaş, halka, toprağa, devlete ve tapularına sahip çıkma çağrısı yaptı ve bundan sonra ne halkın ve devletin geleceğinin ne olacağının düşünülmesini istedi. 
     Denktaş, yerinden edilecekler için bir uzmana hazırlattıkları çalışmada 4 milyon Dolar'a ihtiyaç olduğunun ortaya çıktığının ifade ederek, bunu gayri resmi belge olarak Rumlara sunduklarını söyledi. 
     Avrupa Birliği'nin AB Kıbrıs'ta yaptığı hatayı düzeltmesi için, kendilerinden alel acele imzalarının istendiğini kaydeden Denktaş, ''acele işe şeytan karışacağını'' ifade ederek, ''iki ayağımız bir pabuca sokulmak isteniyor'' dedi. 
     Denktaş, bir halkın geleceğinin tayin edileceğini, bu nedenle zamana ihtiyaçları olduğunu dile getirdi. 
     Yarın görüşme olmayacağını belirten Cumhurbaşkanı Denktaş, BM Genel Sekreterinin Kıbrıs Özel Temsilcisi Alvaro de Soto'nun yarın Atina'ya gideceğini kaydetti. 
     
     "ALIP VERİLECEK ŞEYLERİN EŞİT OLMASI LAZIM" 

     KKTC Cumhurbaşkanı Rauf Denktaş, al-ver sürecinde alıp vermek için, karşılıklı kim olunduğunun kabul edilmesi gerektiğini belirterek, ''Kim kimden alıp verecektir, ev sahibiyle uşak mıyız, yoksa evin iki eşit sahibi miyiz, bunların belirlenmesi lazım. Alıp verilecek şeylerin de eşit değerde olması lazım'' dedi. 
     Denktaş, düzenlediği basın toplantısında, BM Genel Sekreteri'nin Kıbrıs Özel Temsilcisi Alvaro de Soto'nun, kurucu devlet anayasasını 12 Mart'ta istediğini, anayasa komitesinin gece gündüz çalışarak ortaya kabarık bir anayasa çıkardığını, bunun İngilizce'ye çevrilmesi gerektiğini ve zaman alacağını belirtti. Denktaş, anayasayı bu sabah aldığını, inceleyemediğini kaydetti. 
     Bir halkın geleceğinin tayin edileceğini, zamanın kendilerini zorladığını ifade eden Denktaş, görüşmede geçiş dönemini gündeme getirdiklerini ve AB yasalarıyla uyum sağlayabilmeleri için zamana ve AB ile yakın işbirliğine ihtiyaçları olduğunu anlattı. Denktaş, AB komiserlik görevine bir Türkün atanmasını önerdiklerini ve bu konuyla ilgili belge verdiklerini söyledi. 
     Kurucu devletlerin borçlarını, borcu yapan kurucu devletin ödemesi gerektiğini, borçları paylaşmanın anlamı olmadığını ifade eden Denktaş, güvenlik konusundaki Rum yaklaşımının tehlikeler yarattığını ve kabul edilemez olduğunu söyledi. Denktaş, Kıbrıs Türklerinin sayıca Rumlardan az olduğuna ve 1974 öncesi olayları kimlerin çıkardığına işaret ederek, güvenlik konusunda tatmin edilmesi gerekenin Türk tarafı olduğunu vurguladı. Denktaş, Rumların istediği şekilde, BM'ye icra yetkisi veremeyeceklerini söyledi. 
     
     ''KAT KAT FAZLA YABANCI KUVVET'' 

     Görüşmede polis sayısının da gündeme geldiğini, şu anda 1700 olan Türk polis sayısının yeterli olmadığını, artırılmasını istediklerini anlatan Denktaş, şöyle konuştu 
     ''İlginç olan taraf, bize 1700, Rumlara 3000 kadar polis kuvveti öngörürlerken, kendileri BM 7000'e yakın BM gücü getirecek Kıbrıs'a. Dünyanın hiçbir yerinde, bölgedeki güvenlik kuvvetlerinden kat kat fazla yabancı kuvvetler bulundurulmuş değildir. Bunu niye yaptıklarını sorduğumuzda, 'çünkü başlangıçta çetin olaylar bekliyoruz' demişlerdir. 
     30 yıldır hiçbir olay olmamış bir memleketi barışa götüreceksiniz diye çetin olaylar ortamına götürmenin anlamı nedir '' 
     Denktaş, Avrupa Güvenlik ve Savunma Politikası AGSP konusunda Rumların, Yunanistan'ın askeri kuvvetlerinin de Kıbrıs'a gelmesini istediğine işaret ederek, bu kuruluşla işbirliğini askeri katılımın dışında düşündüklerini açıkladı ve bu konudaki değişiklik önerilerini verdiklerini kaydetti. 
     Yüksek mahkemenin oluşumu ve çalışmasıyla ilgili belgelerini de verdiklerini bildiren Denktaş, havacılık konusundaki görüşlerini de öğleden sonra ileteceklerini söyledi. Denktaş, Rumların da bazı belgeler vereceğini belirtti. 
     Denktaş, ''bugüne kadar ne istedik, Rumlar ne istiyor'' şeklinde şematik çalışma yaptıklarını ve hazır olunca bunu halka açıklayacaklarını söyledi. 
     Gazetecilerin sorularını da yanıtlayan Denktaş, bir soru üzerine, Ankara'dan üst düzey bir heyetin adada bulunduğuna değinerek, al-ver konusunda olmazsa olmazları Ankara ile belirlediklerini belirtti. 
     
     ''KKTC HİÇ OLMAMIŞ GİBİ...'' 

     Denktaş, ''Bir meclis kendi devletini iptal etme yetkisine haiz mi '' sorusu üzerine, şunları söyledi 
     ''Bunları konuşup, 'Bak Denktaş işi yine yokuşa sürdü' dedirtmek istemiyorsanız, bunları bırakınız. Bizim hukukçumuz, düşünsün taşınsın, bize görüşünü versin, biz de ona göre konuşalım. Benim fikrim böyle olabilir, başka bir hukukçunun şöyle olabilir. Başkası 'De Soto haklıdır' diyebilir. Ama halkımızın bilmesi gereken bir şey vardır bu egzersiz sadece KKTC'yi ortadan kaldıran bir egzersiz değil, hiç yokmuş gibi davranan bir egzersizdir. Hiç olmamış gibi. Yani 30 senedir yapılan icraatlar, alınan kararlar, geçirilen yasalar ne olacak Bunların cevabı yok bunun içerisinde.'' KKTC'nin Türkiye ile yaptığı anlaşmaları Rumların kabul etmediğini ifade eden Denktaş, kendilerinin de Rumların Yunanistan ile yaptığı anlaşmaları tanımayacağını söyledi. Daha şeffaf olunmasını isteyen Denktaş, her şeyin iki kesimliliğe ve eşit egemenliğe dayandığını kaydetti. 
     Denktaş, ''Al-ver sürecinde BM'nin nasıl bir prosedür izleyeceğinin'' sorulması üzerine de ''Alıp vermek için öncelikle karşılıklı kim olunduğunun kabul edilmesi gerektiğini'' belirtti. Denktaş, ''Kim kimden alıp verecektir, ev sahibiyle uşak mıyız, yoksa evin iki eşit sahibi miyiz, bunların belirlenmesi lazım ve alıp verilecek şeylerin de eşit değerde olması lazım'' diye konuştu. 
     Denktaş, ''Anayasal sıkıntının aşılması için KKTC'nin 24 saatliğine tanınması konusu konuşuldu mu '' sorusu üzerine de ''Hayır, konuşulmadı'' dedi. 
     
</TEXT>
</DOC>
