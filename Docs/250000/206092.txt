<DOC>
<DOCNO> 206092 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/02/son/sontur33.html </URL>
<DATE> 2004/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Şanlıurfa Müzesi'ni su bastı... 
</HEADLINE>
<TEXT>

     Şanlıurfa Müzesi'ni, belediyeye ait arıtma tesisinden kente yüksek basınçlı su verilmesi nedeniyle su bastı. 
     Alınan bilgiye göre, yeni devreye giren belediyeye ait arıtma tesisinden kente yüksek basınçlı su verilmesi nedeniyle Atatürk Mahallesi'ndeki Şanlıurfa Müze binasının arkasındaki su şebekesinde patlama oldu. Taşan su nedeniyle müzenin bodrum katı ile bir depo, suyla doldu. 
     İtfaiye ekipleri ile özel harekat polisleri, suyun boşaltılması için çalışmalara başladı. 
     Müzede incelemede bulunan Vali Şükrü Kocatepe, yaptığı açıklamada, su tahliye çalışmalarının başladığını belirterek, şunları söyledi 
     ''Bodrum katı ile bir depo, yaklaşık 1 metre suyla dolmuş. Depodaki bazı tarihi eserlerin zarar görüp görmediğini bilmiyoruz. Suyun boşaltılmasının ardından hasar tespit çalışması yapılacak. TEDAŞ, itfaiye ve Emniyet Müdürlüğü ekipleri ortaklaşa suyun boşaltılması için çalışıyor.'' 
     
</TEXT>
</DOC>
