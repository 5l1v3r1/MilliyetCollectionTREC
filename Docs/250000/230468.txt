<DOC>
<DOCNO> 230468 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/11/son/sonyas07.html </URL>
<DATE> 2004/04/11/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Fast-foot beslenme 'kalpten' götürüyor 
</HEADLINE>
<TEXT>

     Daha çok hazır yiyecek satışı yapılan yerlerde uygulanan yüksek ısıda pişirme tekniğinin doğal yağların içeriğinde kimyasal değişiklik yarattığı, bunun da kalp ve damar hastalıkları başta olmak üzere çeşitli sağlık sorunlarına yol açtığı kaydedildi. 
     Mersin Üniversitesi Tıp Fakültesi Kardiyoloji Anabilim Dalı Öğretim Üyesi Doç. Dr. Gökhan Cin, ''fast-foot'' olarak adlandırılan beslenme alışkanlığının gençler arasında yaygınlaştığı ve kalp krizi geçirme yaşının da giderek düştüğünü vurguladı. 
     Kalp krizinin 40 yaşın üzerinde yaygın görüldüğü inanışının yaygın olduğunu ifade eden Cin, şöyle devam etti 
     ''Fakat son yıllarda bize ulaşan vakalar ile Türkiye genelindeki istatistikleri gözden geçirildiğinde kalp krizinin 20'li yaşlara kadar indiğini görüyoruz. Son olarak Konya'da, 17 yaşındaki lise öğrencisi ile bir süre önce Kars'ta yine aynı yaşlardaki bir genç kızımız halkoyunları sırasında kalp krizinden yaşamını yitirdi. Bunlar konunun ne ölçüde önemli olduğunun göstergeleridir.'' 
     
     BATI MUTFAK KÜLTÜRÜ 

     Şehirleşme ve stresin, sigara alışkanlığı gibi etkenlerin kalp krizinde önemli faktörler olarak öne çıktığını belirten Cin, şöyle devam etti 
     ''Son dönemde, batı mutfak kültürünün ithal edilmesi dolayısıyla Türklerde beslenme alışkanlığında da değişiklikler oldu. Özellikle fast-foot kültürünün yaygınlaşması gençlerimizi de kalp krizi riski taşıyan gruplar arasına soktu. 
     Yüksek ısıda pişirilen hamburger, tost veya kızarma ile beslenme alışkanlığına yönelme bunda etkili oldu. Bunlarda yağ ve kolesterol oranı çok yüksek. Bol miktarda katkı maddesi var. Yüksek ısıda pişirme tekniği doğal yağların içeriğinde kimyasal değişiklik yaratıyor. Bu da başta kalp ve damar olmak üzere sağlık sorunlarına, hatta ölümlere yol açıyor.'' 
     
     MANGALDA PİŞİRİM DAHA SAĞLIKLI 

     Mangalda pişirimin ''fast-foot'' yöntemine göre daha sağlıklı olduğunu kaydeden Cin, yaz aylarının gelmesiyle piknikçilerin sayısının da artığını ifade ederek riskli grupların duyarlı olmasını istedi. 
     Mangalda da et ürünlerinin yüksek ısıda pişirildiğini ifade eden Cin, ''Ancak, burada yağlar pişirme esnasında akıp gidiyor. Mangalda, yiyeceklerin kömürleşmeye yol açmayacak şekilde pişirilmemesi konusunda dikkatli olunmalıdır'' diye konuştu. 
     
</TEXT>
</DOC>
