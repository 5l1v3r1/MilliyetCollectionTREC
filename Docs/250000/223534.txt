<DOC>
<DOCNO> 223534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/18/son/sontur04.html </URL>
<DATE> 2004/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Altınbaş'ın gözaltında ölümü... Bir sanık avukatı daha çekildi 
</HEADLINE>
<TEXT>

     Hacettepe Üniversitesi öğrencisi Birtan Altınbaş'ın 1991 yılında gözaltında ölümüyle ilgili olarak, o dönemde Ankara Emniyet Müdürlüğü Terörle Mücadele Şubesi'nde görev yapan 8 polis memurunun yargılandığı davaya devam edildi. 
     Ankara 2. Ağır Ceza Mahkemesi'nde görülen davanın bugünkü duruşmasına, sanık Hasan Cavit Orhan ile sanıkların avukatları ve 9 müdahil avukatı katıldı. Duruşmayı bazı yabancı büyükelçilik temsilcileri de izledi. 
     Sanık İbrahim Dedeoğlu'nun avukatı Ahmet Özçiçek söz alarak, davadan çekildiğine ilişkin dilekçe verdiğini belirtti. Avukat Halit Armutlu da, Dedeoğlu'nun avukatlığını aldığına ilişkin vekaletnameyi sundu. 
     Mahkeme, Özçiçek'in çekilmesi üzerine, Armutlu'nun, Dedeoğlu'nun avukatı olarak kabul edildiğine oybirliğiyle karar verdi. 
     Daha sonra söz alan Armutlu, davaya yeni girdiğini ifade ederek, dosyayı inceleyip savunma yapmak için süre istedi. 
     Armutlu'nun talebine tepki gösteren Mahkeme Başkanı Ziya Ünal, ''Avukat bey, sizden önceki avukat süre istedi ve çekildi. Daha önceki avukat da süre istedi, çok zaman aldı ve davadan çekildi. Şimdi de siz çekilirseniz ne olacak Her celse yeni avukat gelip süre isterse, bu dava nasıl bitecek '' diye konuştu. 
     
     ''GÖRÜNEN KÖY...'' 
     Hasan Cavit Orhan'ın avukatı Bağcı ise davayı uzatmak gibi bir niyetleri olmadığını, bugün 09.00 duruşması olduğu halde davayı takip ettiğini belirtti. Bağcı, mahkemeye yurtiçinden ve yurtdışından baskı yapıldığını ileri sürerek, ''Biz yine de sizin adaleti tecelli ettireceğinize inanıyoruz. Davanın bitmesi yönünde iyi niyetliyiz'' dedi. 
     Başkan Ünal, Bağcı'ya, ''Görünen köy kılavuz istemez. Süre istemek hakkınız ama hakkın suiistimali var'' karşılığını verdi. 
     Dedeoğlu'nun diğer avukatı Recep Onaran da, mahkemenin tarafsızlığının kaybolduğunu savunarak, reddi hakim talebinde bulunmak için süre istedi. 
     Süleyman Sinkil'in avukatı Mehmet Ener de, davanın yabancı gözlemciler tarafından izlenmesine tepki göstererek, ''Ben vesayet altında değilim. Bugün Çanakkale Zaferi'nin yıldönümü. Boşuna 250 bin şehit vermedik. Amerikalı şahıs duruşma salonunda olduğu sürece, savunma yapmayacağım. Susma hakkımı kullanıyorum'' diye konuştu. 
     Müdahil avukatları, esas hakkında iddialarına ilişkin dilekçe sundular. Başka bir taleplerinin olmadığını ifade ettiler. 
     Mahkeme heyeti, Dedeoğlu'nun avukatlarının süre taleplerini kabul ederek, sanıklara ve avukatlarına savunmalarını hazırlamaları için kesin süre vererek, duruşmayı 26 Mart tarihine erteledi. 
     
     AVUKATTAN ABD'YE TEPKİ 
     Duruşmanın ardından Ankara Adliye Sarayı'nın önünde basın açıklaması yapan Avukat Mehmet Emin Bağcı, müvekkillerinin kamuoyuna ''işkenceci polisler'' olarak sunulduğunu, ancak suçluluklarının kanıtlanmadığını söyledi. Bağımsız Türk yargısının baskı altına alınmak istendiğini savunan Bağcı, ''ABD önce döktüğü kanın hesabını dünyaya versin, idamı kaldırsın'' dedi. 
     Kendilerine savunma için 7 gün süre verilmesini de eleştiren Bağcı, Adalet Bakanı Cemil Çiçek'in de davanın bir an evvel bitirilmesi için mahkemeye telefon ettiğini ileri sürdü. 
     Cumhuriyet Savcısı'nın verdiği esas hakkında mütalaada, yakalama ekibinde yer alan polis memurları Tansel Kayhan, Talip Taştan, Mehmet Kırkıcı ve Muammer Eti'nin beraatları isteniyor. Sorgulama ekibinde yer alan polis memurları İbrahim Dedeoğlu, Sadi Çaylı, Süleyman Sinkil ve Hasan Cavit Orhan'ın, TCK'nın ''işkence'' suçunu düzenleyen 243 2. maddesi yollamasıyla, ''kastı aşan adam öldürme'' hükmünü içeren 452 1, ''ölüm meydana gelince ceza artırımını'' öngören 243 2 ve ''iki ya da daha çok kişi tarafından yapılan ve faili belli olmayan durumlarda ceza indirimini'' düzenleyen 463. maddeleri uyarınca 8'er yıl ağır hapis cezalarına çarptırılmaları talep ediliyor. 
     
</TEXT>
</DOC>
