<DOC>
<DOCNO> 243969 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/30/son/soneko13.html </URL>
<DATE> 2004/05/30/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Bankacılıkta kriz büyüklere yaradı... 
</HEADLINE>
<TEXT>

     Türk bankacılık sektöründe 1999 sonrasında gündeme gelen kriz, büyük bankaların sektör içerisindeki ağırlığını daha fazla büyütmeleriyle sonuçlanıyor. 
     Türkiye Bankalar Birliğinin verilerine göre 2003 yılı sonunda 249.7 katrilyon liraya ulaşan Türk bankacılık sektörünün toplam aktiflerinin yüzde 60'ını ilk beş büyük banka kontrol etmeye başladı. Türkiye'de toplam 81 bankanın faaliyette bulunduğu 1999 yılında ilk beş bankanın toplam aktifler içerisindeki payı yüzde 46 düzeyinde seyrediyordu. Banka sayısının 79'a indiği 2000 yılında ilk beş bankanın sektördeki payı yüzde 48'e yükselirken, banka birleşmeleri ve tasfiyelerinin damgasını vurduğu kriz yılı olan 2001 yılında ise ilk beş bankanın payı yüzde 56'ya tırmandı. En büyük beş banka banka sayısının 57'ye gerilediği 2002 yılında sektördeki payını yüzde 58'e kadar çıkardı. 50 bankanın faaliyet gösterdiği geçen yıl ise ilk beş banka toplam aktiflerin yüzde 60'ını kontrol etmeye başladı. Aynı dönede ilk 10 bankanın payı da önemli ölçüde yükseldi. 1999 yılında yüzde 68 olan ilk on büyük bankanın sektördeki ağırlığı, geçen yıl yüzde 82'ye kadar yükselirken, geri kalan 40 banka ise toplam aktiflerin ancak yüzde 18'ini kontrol edebildiler. 

ANKA 
     
</TEXT>
</DOC>
