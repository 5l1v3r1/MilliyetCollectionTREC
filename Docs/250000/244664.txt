<DOC>
<DOCNO> 244664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/02/son/sondun05.html </URL>
<DATE> 2004/06/02/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
BM yetkilisi Etiyopya'da 70 milyonluk nüfusun 2-3 milyonu AIDS hastası 
</HEADLINE>
<TEXT>

     Afrika'da 70 milyonluk nüfusuyla en kalabalık ikinci ülke durumundaki Etiyopya'da, 2-3 milyon arasında HIV AIDS hastası bulunduğu bildirildi. 
     Etiyopya'ya yaptığı bir ziyaretten yeni dönen Birleşmiş Milletler BM Genel Sekreteri'nin Afrika'da HIV AIDS konusundaki Özel Temsilcisi Stephen Lewis, ülkenin AIDS'le mücadele konusunda önemli adımlar atmasına rağmen, bu konuda acilen dış yardıma ihtiyaç duyduğunu kaydetti. 
     Fakirlikle pençeleşen ülkede 2-3 milyon insanın virüs kaptığının altını çizen Lewis, yaklaşık 1 milyon çocuğun da AIDS yüzünden öksüz kaldığını söyledi. 
     Etiyopya'nın AIDS, verem ve sıtma gibi hastalıklara karşı verdiği mücadelede 400 milyon dolarlık bir fon arayışında olduğunu kaydeden Lewis, ülkedeki yaygın tedavi olanaklarının gerekli kaynakların bulunmasına bağlı olduğunu ifade etti. 
     Etiyopyalıların HIV testi yaptırma ve danışmalarda bulunma bakımından önemli yol kat etmesini olumlu bir gelişme olarak niteleyen Lewis, BM Kalkınma Programı'nın da UNDP bir zamanlar tabu konular arasında olan HIV AIDS, eş paylaşımı, çok eşlilik, çocuk yaşta evlilik, prezervatif kullanımı ve kadın hakları konularında bilgilendirme toplantıları düzenlenmesi için inisiyatif başlattığını kaydetti. 
     
</TEXT>
</DOC>
