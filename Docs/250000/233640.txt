<DOC>
<DOCNO> 233640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/son/sonyas14.html </URL>
<DATE> 2004/04/21/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
"Dolly"nin 'babası' insan embriyosu kopyalayacak 
</HEADLINE>
<TEXT>

     Kopyalanan ilk memeli hayvan ''Dolly'' ismindeki koyunun dünyaya gelmesini sağlayan bilim adamı Ian Wilmut, tedavi amaçlı insan embriyosu klonlayabilmek için izin istedi. 
     BBC'nin internet sitesinde yayımlanan habere göre, Edinburgh'daki Roslin Enstitüsü'nde görevli Wilmut ve ekibi, henüz tedavisi olmayan sinir sistemi rahatsızlığı olan ALS'yi amyotrofik lateral skleroz araştırmak amacıyla ''Human Fertilisation and Embryology Authority'' kurumuna, tedavi amaçlı embriyo kopyalayabilmek için izin istedi. 
     Britanya'da insanlar üzerindeki tedavi amaçlı klonlama deneyleri 2001 yılından bu yana yasal olduğu halde, çeşitli çevrelerce eleştiriliyor. 
     Araştırmanın tepki alacağını tahmin eden Wilmut, erken evredeki bir embriyonun insanı insan yapan bilincinin olmadığını, bu yüzden de bu olanağı araştırma amaçlı kullanmamayı etik bulmadığını söyledi. 
     Wilmut ve ekibi, ALS hastalığında sinir hücrelerinin neden öldüğünü bulmaya çalışacak. Bunun için ALS hastasından aldıkları hücrenin kalıtsal malzemesini, önceden çekirdeği çıkarılmış bir yumurta hücresine enjekte etmeyi planlayan bilim adamları, oluşturulan birkaç günlük embriyodan hücre alarak hastalık konusunda bilgi edinmeye çalışacaklar. 
     ALS hastalığının bu hücreler üzerinde daha iyi araştırılabileceğini belirten Wilmut, bu yöntemle çok sayıda benzer hastalıkların incelenebileceğini söyledi. 
     
</TEXT>
</DOC>
