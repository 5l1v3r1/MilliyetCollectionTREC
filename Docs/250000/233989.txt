<DOC>
<DOCNO> 233989 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/22/son/sonyas25.html </URL>
<DATE> 2004/04/22/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Spielberg, 1972 Olimpiyat saldırılarını film yapacak 
</HEADLINE>
<TEXT>

     Ünlü Amerikalı film yönetmeni Steven Spielberg'in, 1972 yılında Münih Olimpiyatları'nda düzenlenen saldırıları anlatan bir film çekmek için mekan olarak düşündüğü Polonya'nın Wroclaw kentini dün ziyaret ettiği bildirildi. 
     Polonya basını, ünlü yönetmenin bunun için, 2. Dünya Savaşı'ndan sonra Polonya'ya bağlanan eski bir Alman kenti olan Wroclaw'da tarihi meydanı ve Wroclaw Üniversitesi'ni gezdiğini belirtti. 
     Spielberg'i Wroclaw'da, Oscarlı filmleri ''Schindler'in Listesi'' ve ''Er Ryan'ı Kurtarmak''ta görüntü yönetmenliği yapan Wroclaw'lı Janusz Kaminski'nin gezdirdiği kaydedildi. 
     Spielberg'in ''Schindler'in Listesi'' filminde oynayan Amerikalı aktör Ben Kingsley, Münih dramını yansıtan filmde başrollerden birinde oynamak isteyen oyuncular arasında yer alıyor. 
     Almanya'nın Münih kentinde düzenlenen 1972 Olimpiyat Oyunları sırasında 5 ve 6 Eylül'de, ''Kara Eylül'' adlı grubun üyesi 8 Filistinli, Filistinli mahkumların salıverilmesini sağlamak için İsrail kafilesinden atletleri rehin almıştı. Alman polisinin düzenlediği operasyonda 11 İsrailli, 5 terörist ve 2 polis ölmüştü. 
     
</TEXT>
</DOC>
