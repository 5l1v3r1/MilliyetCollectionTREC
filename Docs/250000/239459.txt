<DOC>
<DOCNO> 239459 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/son/sontur12.html </URL>
<DATE> 2004/05/12/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Uçağın önünden köpek geçince... 
</HEADLINE>
<TEXT>

     Trabzon-İstanbul seferi için havalanmaya hazırlanan THY uçağı, piste çıkan köpeğe çarpmamak için fren yapınca yolcular panik yaşadı. 
     Saat 07.20'de Trabzon-İstanbul seferi için 61 yolcu ve 6 mürettebatıyla birlikte hazırlıklarını tamamlayan THY'ye ait TK-543 sefer sayılı yolcu uçağı, Trabzon Havaalanı'nda pist başı yaptı. Hızlanarak pistin ortasına kadar gelen uçak kalkışa hazırlandığı sırada piste çıkan bir köpeğe çarpmamak için fren yaparak durdu. 
     Yolculardan TSYD Trabzon Şube Başkanı İhsan Öksüz, bu sırada yolcuların büyük panik yaşadığını belirterek, ''Uçak durduktan sonra kaptan pilot merak edilecek bir şeyin olmadığını, piste çıkan bir köpeğe çarpmamak için durduğumuzu anons etti. Bunun üzerine yolcular sakinleşti'' diye konuştu. 
     Köpek apron görevlileri tarafından pistten uzaklaştırıldıktan sonra, tekrar pist başı yapan uçak, İstanbul'a uçtu. 
     Yetkililer, etrafı tel örgülerle çevrili havaalanına köpeğin nasıl girdiğinin araştırıldığını söylediler. 

     
</TEXT>
</DOC>
