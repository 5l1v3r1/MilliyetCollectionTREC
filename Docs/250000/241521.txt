<DOC>
<DOCNO> 241521 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/20/son/sonyas10.html </URL>
<DATE> 2004/05/20/ </DATE>
<TIME> 18.05 </TIME>
<AUTHOR>  </AUTHOR>
<HEADLINE>
Beyaz Saray'da bir gün nasıl geçer Laura Bush anlatıyor... 
</HEADLINE>
<TEXT>

     ABD Başkanı George Bush'un eşi Laura Bush, bir televizyon programında Beyaz Saray'daki bir günlerinin nasıl geçtiğini anlattı. 
     ''Jay Leno ile Gece Şovu'' programına katılan Laura Bush, her sabah saat 05.30'da kalktıklarını belirterek, Başkan Bush'un kahve getirdiğini ve birlikte kahve içerken gazeteleri yatakta okuduklarını söyledi. First Lady Bush, ''Bu, bütün evlilik yaşamımız boyunca adeta ritüelimiz oldu'' dedi. 
     Bush, programın sunucusu Jay Leno'nun, Başkan Bush'un bir keresinde gazeteleri okumadığını söylediğini hatırlatması üzerine, şunları kaydetti 
     ''Gerçekten de gazete okuyor. Sadece kendisini takip eden gazetecileri okumuyor. Onların kendisini çılgına çevirmesini istemiyor. Zaten ele aldıkları olay yaşanırken orada olduğu için bu gazetecilerin yazdıklarını okumaya gerçekten ihtiyaç duymuyor.'' Bush ailesinin, salı günlerini Las Vegas'ta geçirdiklerini hatırlatan Leno, Laura Bush'a Las Vegas'ta kumar oynayıp oynamadığını sordu. Bu soruya gülerek cevap veren Bush, Las Vegas'taki bir reklam afişine atıfta bulunarak, ''Vegas'ta ne yaşanmışsa Vegas'ta kalır'' dedi. 
     Laura Bush, Başkan Bush'un ''şeytan ekseni'' ve ''şeytanca iş yapanlar'' gibi tanımlamalarını eleştirip eleştirmediği sorusuna da, ''Beyaz Saray'da yaşananlar Beyaz Saray'da kalır'' yanıtını verdi. 
     Başkan Bush'un 1978'deki kongre seçimlerini kaybetmesinden sonra, kayınvalidesi Barbara Bush'un oğlunun konuşmalarını asla eleştirmemesi tavsiyesinde bulunduğunu belirten Laura Bush, ''Bu tavsiyeye bütün kalbimle uydum'' dedi. 
     Laura Bush, sadece bir kez bu tavsiyeye uymadığını kaydederek, şöyle konuştu 
     ''Bir gece arabayla yolda giderken 'Bana gerçeği söyle. Konuşmam nasıldı ' diye sorunca, ben de 'O kadar da iyi değildi' diye cevap verdim ve bu cevabım karşısında arabayı garajın duvarına çarptı.'' 
     
</TEXT>
</DOC>
