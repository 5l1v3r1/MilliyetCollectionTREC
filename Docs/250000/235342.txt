<DOC>
<DOCNO> 235342 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/son/sontur21.html </URL>
<DATE> 2004/04/27/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
İstanbul'da PKK operasyonu 5 gözaltı 
</HEADLINE>
<TEXT>

     İstanbul'da, terör örgütü PKK Kongra-Gel'e yönelik operasyonda 5 kişi gözaltına alındı. 
     Terörle Mücadele Şube Müdürlüğü'nden yapılan açıklamada, 23 Nisan 2004 tarihinde, terörle mücadele ve istihbarat şube müdürlüklerinin koordineli olarak yaptığı çalışmalarda, terör örgütünün yurtdışında bulunan kamplarında siyasi ve askeri eğitim alan 2 örgüt mensubu ile bu kişilere yardım ve yataklık eden 3 kişinin, bomba yapımında kullanılan kimyasal maddelerle birlikte gözaltına alındığı ifade edildi. 
     Açıklamada, yakalanan kişilerin sorgularının ardından ikametgahları ve gösterdikleri adreslerde yapılan aramalarda ise 50 litre sülfürik asit, 250 gram demir tozu, 900 sahte ABD Doları, arkeolojik görüntüler içeren 2 adet CD, 1 adet sahte nüfus cüzdanı, 1 pasaport ile bol miktarda hamiline yazılmış senet ve örgütsel doküman ele geçirildiği belirtildi. 
     Polis yetkilileri, aralarında terör örgütünün yönetim kadrosunda yer aldığı ileri sürülen V.T'nin de bulunduğu 5 kişinin, emniyetteki işlemlerinin ardından DGM'ye sevk edildiğini ifade ettiler. 
     
</TEXT>
</DOC>
