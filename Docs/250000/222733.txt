<DOC>
<DOCNO> 222733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/16/son/sondun42.html </URL>
<DATE> 2004/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Raffarin sınava giriyor, Fransa'da bölgesel seçimler... 
</HEADLINE>
<TEXT>

     Fransa'da iktidardaki Halkçı Hareket Birliği Partisi UMP için bir anlamda sınav niteliği taşıyan bölgesel seçimlerin ilk turu pazar günü yapılacak. 
     İkinci turu 28 mart pazar günü yapılacak seçimler sonucu, Fransa'daki 22 bölgenin meclis üyeleri seçilecek. Fransa'da 41 milyon kayıtlı seçmen bulunuyor. 
     
     TÜRK KÖKENLİ ADAY 

     Seçimlerin ilk turunda, Ahmet Çolak isimli Türk kökenli bir aday, Paris'in 93. bölgesinden yarışa katılacak. 
     Liberal eğilimli Fransa Demokrasi Birliği'nin UDF aday gösterdiği Çolak'ın, listenin çok gerilerinde olması nedeniyle bölge meclisi üyeliğine seçilme şansı çok bulunmuyor. 
     
     SEÇMEN MUTSUZ 

     Son yapılan kamuoyu araştırmalarına göre, seçmenlerin büyük bir kısmı, iktidar partisinin politikalarına yönelik hoşnutsuzluğunu dile getirmek için sandık başına gitmeye hazırlanıyor. 
     Fransa'da işsizlik sorununa bir türlü çare bulunamaması, ücretlilerin çalışma koşullarının giderek kötüleşmesi, ekonomik büyümenin sağlanamaması, seçmenlerin gözünde iktidar partisini başarısız kılan nedenlerin başında geliyor. 
     Siyasi gözlemciler, bölgesel seçimleri, iki yıl önce yapılan genel seçimlerde ezici çoğunlukla işbaşına gelen sağcı parti için bir anlamda halkın vereceği ''güvenoyu'' olarak değerlendiriliyor. 
     Bölgesel seçimler, Avrupa Parlamentosu seçimleri öncesi siyasi partiler için ayrıca bir ön sınav niteliği taşıyor. 
     
     SOL'DA BİRLİK TARTIŞMASI 

     Bölgesel seçimlerin diğer önemli özelliği ise, radikal sol cephede yer alan iki Troçkist eğilimli partinin, eski küskünlüklerini unutarak seçime birlikte girme kararı alması. 
     Sosyalist, Yeşil ve Komünist Parti adaylarıyla ortak listede yarışa girmeyi reddeden radikal solun, sol kesimdeki oyları önemli ölçüde bölmesi bekleniyor. 
     Fransa'da son yapılan cumhurbaşkanlığı seçimlerinin ilk turunda, iki radikal partinin adayları büyük başarı göstererek, birlikte oyların yaklaşık yüzde 10'nu almayı başarmıştı. 
     Sağ cephede, liberal parti seçmenlerinin ilk turda iktidardaki merkez sağ partiyi desteklememe ihtimali, solda ise radikal sol partilerin sol birlikten ayrı hareket etmesi sonucu, aşırı sağcı Ulusal Cephe Partisi'nin oy oranını yine önemli ölçüde artırmasından endişe ediliyor. 
     Fransa'da son yapılan cumhurbaşkanlığı seçimlerinin ilk turunda, sol partiler içindeki ayrılık sonucu, Ulusal Cephe Partisi lideri Jean-Marie Le Pen'in yarışı ikinci sırada tamamlaması, Sosyalist Parti lideri Lionel Jospin'in hem yarıştan elenmesine, hem de siyaseti bırakmasına neden olmuştu. 
     
</TEXT>
</DOC>
