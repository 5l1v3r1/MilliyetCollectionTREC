<DOC>
<DOCNO> 203980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/23/son/sonspo21.html </URL>
<DATE> 2003/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'a ağır para ve seyircisiz oynama cezası gündemde 
</HEADLINE>
<TEXT>

     Beşiktaş'ın, Avrupa Şampiyonlar Ligi G Grubu 6. ve son maçında İngiltere'nin FC Chelsea takımıyla yaptığı karşılaşmada meydana gelen olaylar nedeniyle, Avrupa Futbol Federasyonları Birliği UEFA tarafından çok ağır disiplin cezası verilmesinin gündemde olduğu bildirildi. 
     UEFA Tahkim Kurulu Asbaşkanı Avukat Doktor Levent Bıçakcı, karşılaşmanın Beşiktaş'a ceza olsun diye Almanya'nın Gelsenkirchen kentinde oynatılmadığını bunun koruyucu önlemli bir karar olduğunu belirtti. 
     Karşılaşma öncesi İstanbul'da yaşanan bombalama olayları nedeniyle UEFA'nın maçı Almanya'ya aldığını belirten Av.Dr. Levent Bıçakcı, şunları söyledi 
     ''UEFA'nın Beşiktaş-FC Chelsa maçını yurt dışında oynatması bilindiği gibi cezai bir yaptırım değil, İstanbul'da meydana gelen terör olayları nedeniyle verilmiş koruyucu önlemli bir karardı. Ancak Türk kamuoyunun bu konuda haklı olarak hassas bir tutum içine girmesi ve UEFA'ya yönelik aşırı bir tepki göstermesi nedeniyle Almanya'da yapılan müsabaka sonucunda seyircilerin taşkın hareketleri yüzünden, Beşiktaş bu defa gerçekten ağır bir disiplin cezası tehdidiyle karşı karşıya kalmıştır. Maçın Almanya'da oynanmasına rağmen UEFA statüleri gereği Beşiktaş Kulübü evsahibi takımı konumundaydı ve stadın güvenliğini eksiksiz sağlamak zorundaydı.'' 
     
     ''GÖZLEMCİLER OLAYLARI AYRINTILI RAPOR ETTİ'' 

     UEFA Tahkim Kurulu Asbaşkanı Bıçakcı, UEFA gözlemcilerinin maça yönelik olarak verdikleri raporlarda stat içindeki olayları ayrıntılı bir şekilde rapor ettiklerini kaydederek, ''Güvenliğin sağlanamaması, yakılan meşaleler, sahaya çok sayıda jeton, şişe, çakmak, bozuk para, cep telefonu gibi yabancı cisim atılması ve özellikle ikinci yarının başlangıcında atılan ve maçı kasıtlı olarak 9 dakika geciktiren konfetileri ve sahada görev yapan Türk spikerin seyircilere yönelik tahrik amaçlı Türkçe anonslarını ağır bir biçimde eleştirmektedirler'' diye konuştu. 
     
     ''UEFA KASIT GÖRÜRSE ÇOK AĞIR CEZA GELİR'' 

     Bıçakcı, UEFA'nın olaylarda kasıt görmesi halinde Beşiktaş'a ağır disiplin cezası uygulayabileceğini kaydederek, siyah-beyazlı kulübün savunmasında neler yapabileceği konusunda da uyarılarda bulunarak, şunları kaydetti 
     ''Yukarıdaki olayları ve özellikle ikinci yarı başındaki maçı geciktiren eylemleri Beşiktaş Kulübünün kasıtlı olarak düzenlediği UEFA tarafından sabit görülürse, kulübümüzün çok ağır bir disiplin cezası ile karşılaşacağı mutlaktır. Bu nedenle Beşiktaş özellikle maçın Almanya'da oynanması nedeniyle kendi kulübünde kayıtlı taraftarların maça gidemediğini, olayı çıkaran taraftar kitlesinin tüm Avrupa ülkelerinden geldiğini hiçbir şekilde Beşiktaş ile bağlarının bulunmadığını, bu nedenle Beşiktaş tarafından yönlendirilebilmeleri veya denetlenmelerinin mümkün olmadığını ısrarla belirtmek zorundadır. Beşiktaş tarafından vurgulanması gereken diğer husus da, gerek stat etrafı ve girişi gerekse stat içi güvenliğin ve denetimin Alman polisine bırakıldığı ve kulübün bir müdahale imkanının olmadığıdır.'' 
     
     ''UEFA KUPALARININ YASAKLANACAĞI DOĞRU DEĞİL'' 

     Tahkim Kurulu Asbaşkanı Bıçakcı, Beşiktaş'ın UEFA Kupası'ndan çıkarılmasının söz konusu olup olmadığı şeklindeki soruya ise şöyle cevap verdi 
     ''Son günlerde bazı basın organlarında yer aldığı şekilde Beşiktaş Kulübümüzün UEFA kupalarından yasaklanacağı doğru değildir. Ancak Beşiktaş'a ağır para cezası ve seyircisiz maç oynama gibi bir ceza verilmesi muhtemel gözükmektedir. Dileğim takımlarımızı desteklemeye giden taraftarlarımızın bu desteği oyun kuralları içersinde vermeleridir. Aksine davranış Beşiktaş karşılaşmasının da kanıtladığı gibi destek zannettiğimiz eylemlerin ağır bir şekilde kulüplerimiz aleyhine sonuçlar doğurmasına neden olmaktadır. Gücünü saha içinde kanıtlayan Türk futbolunun sağlıklı ve doğru seyirci desteği olduğu takdirde daha başarılı olacağı mutlaktır.'' 
     
</TEXT>
</DOC>
