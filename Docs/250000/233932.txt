<DOC>
<DOCNO> 233932 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/22/son/sontur16.html </URL>
<DATE> 2004/04/22/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Star gazetesinin 4 eski yazarı gözaltına alındı 
</HEADLINE>
<TEXT>

     Gazeteci Sırrı Çağlar, bir soruşturma çerçevesinde, Mali Şube Müdürlüğü ekiplerince gözaltına alındı. 
     Emniyet Genel Müdürlüğü Kaçakçılık ve Organize Suçlarla Mücadele Daire Başkanlığı ile Ankara Emniyet Müdürlüğü Kaçakçılık ve Organize Suçlar Şube Müdürlüğü ekiplerinin ortaklaşa düzenlediği çalışma sonucunda, Ankara'da da bu sabah BDDK üyesi Kemal Çevik, Star gazetesi eski çalışanları gazeteci Orhan Uğuroğlu, Murat Çelik ve Erdoğan Süzer gözaltına alındı. 
     İstanbul Emniyet Müdürlüğü yetkililerinden alınan bilgiye göre, Emniyet Genel Müdürlüğü Kaçakçılık ve Organize Suçlarla Mücadele Daire Başkanlığı'nın talimatı doğrultusunda, İstanbul Mali Şube Müdürlüğü ekipleri, eski Star Gazetesi yazarı Sırrı Çağlar'ın Sarıyer'deki evine gitti. 
     Burada gözaltına alınan Çağlar, sağlık kontrolünün ardından Mali Şube Müdürlüğü'ne getirildi. 
     Aynı konuya ilişkin, Star Gazetesi çalışanı olduğu ifade edilen bir kadının da gözaltına alındığı ifade edildi. 
     
     CAN ATAKLI MALİ ŞUBE MÜDÜRLÜĞÜ'NE GELDİ 

     Öte yandan, Çağlar'ın gözaltına alındığını öğrenen gazeteci Can Ataklı da, Mali Şube Müdürlüğü'ne geldi. 
     Ataklı, burada basın mensuplarının soruları üzerine, neden gözaltına alındığını bilmediği Sırrı Çağlar'ın durumunu öğrenmek için geldiğini söyledi. 
     Ataklı, gazetecilerin soruları üzerine, ''Sırrı Çağlar bildiğim kadarıyla yaklaşık 28 yıllık gazeteci ve hiçbir soruşturma geçirmedi. Bunlar nereden çıkarılıyor anlamıyorum. Ankara'daki gözaltılardan bilgim yok'' dedi. 
     
     SIRRI ÇAĞLAR, ANKARA'YA GÖTÜRÜLDÜ 

     İstanbul'da gözaltına alınan gazeteci Sırrı Çağlar, Ankara'ya götürüldü. 
     Emniyet yetkilileri, Mali Şube Müdürlüğü'nce Sarıyer'deki evinden gözaltına alınan eski Star Gazetesi Yazarı Sırrı Çağlar'ın Ankara'ya götürüldüğünü bildirdiler. 
     Yetkililer, gözaltına alınan ve eski Star Grubu İcra Kurulu Asistanı olduğunu belirttikleri Hülya Ayşe Aksel'in de Ankara'ya gönderildiğini kaydettiler. 
     
     BDDK ÜYESİNE RÜŞVET VERMEKLE SUÇLANIYORLAR 

     Ankara Cumhuriyet Başsavcılığı'nın, Tasarruf Mevduatı Sigorta Fonu'na devredilen İmar Bankası ile ilgili başlattığı soruşturmada, ''BDDK üyesi Kemal Çevik'e rüşvet teklifinde bulunulduğu'' iddialarının araştırıldığı belirtildi. 
     Edinilen bilgiye göre, BDDK üyesi Kemal Çevik'in yanı sıra gazetecilerin de gözaltına alındığı soruşturma, ''rüşvet, görevi kötüye kullanma ve bunlara iştirak etme'' suçlarından yürütülüyor. 
     Soruşturma kapsamında, İmar Bankası olayı ile ilgili, ''BDDK üyesi Kemal Çevik'e rüşvet teklifinde bulunduğu'' iddialarının araştırıldığı belirtildi. 
     Gözaltına alınanların emniyet ifadelerinin alınmasına öğleden sonra başlanacağı, yarın da adliyeye sevk edileceklerini öğrenildi. 
     
</TEXT>
</DOC>
