<DOC>
<DOCNO> 217363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/24/yazar/uras.html </URL>
<DATE> 2004/02/24/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Şişe Cam'da grev 
</HEADLINE>
<TEXT>

   
   Şişe Cam'dan yapılan açıklamaya göre, Şişe Cam'da çalışan bir işçinin ortalama aylık net giydirilmiş ücreti, şimdilerde, 922 milyon lira. Şirkete maliyeti 1 milyar 814 milyon lira. 
   Şişe Cam yönetimi, işçi ücretini 1.7.2004'ten itibaren yüzde 29.1 artış ile net 1 milyar 190 milyon liraya çıkarmayı teklif ediyor. 
   Gene Şişe Cam'dan yapılan açıklamaya göre, işçinin üye olduğu Kristal İş Sendikası yüzde 79 zam istiyor. Net giydirilmiş ücretin 1 milyar 675 milyon liraya yükseltilmesini istiyor. Bu nedenle grev yapmakta ısrarcı oluyor... 
   Bu arada bir açıklama da ben yapayım. Giydirilmiş net ücret, işçiye yapılan net ücret ödemesi ile, işçiye yapılan ikramiye, prim ödemelerinin, yakacak yardımı ve diğer sosyal yardımların, fazla çalışma ücretlerinin toplamıdır. 
   Giydirilmiş net ücreti işveren ile sendika farklı hesaplar. Şişe Cam olayında da bu oluyor. 
   İşte bu nedenle Kristal İş Sendikası farklı rakamlar veriyor. Sendikanın açıklamasına göre, Şişe Cam'da bir işçinin ortalama aylık net giydirilmiş ücreti şimdilerde, 867 milyon liradır. Ücretlere 1 Ocak 2003'ten bu yana zam yapılmamıştır. Sendika 1 Ocak 2003'ten 31.12.2004'e kadarki 2 yıllık dönem için yüzde 40 zam istemektedir. 
   Gene sendikanın açıklamasına göre, sendikanın bir işçi için talep ettiği net giydirilmiş aylık ücret 1 milyar 224 milyon lira iken, Şişe Cam 1 milyar 5 milyon lira vermeyi kabul etmektedir. 
   Bu ücret anlaşmazlığına ek olarak, Şişe Cam'ın işten çıkardığı sendikalı işçileri tekrar işe almaması nedeniyle sendika grev kararında ısrarcı olmaktadır. 
   Şişe Cam'ın 18'i cam üreten 40 işyerinden 20'inde sendika vardır. Sendika olan 20 işyerinin 13'ünde işçiler Kristal İş Sendikası'na üyedir. 
   Kristal İş Sendikası 1965 yılından bu yana Şişe Cam ile toplu sözleşme masasına oturmaktadır. Bugüne kadarki 18 toplu iş sözleşmesi görüşmelerinin 9'unda anlaşmazlık sonucu toplam 428 gün süren grevler yapılmıştır. Grevsiz bağlanan 9 sözleşmenin 4'ü de devlet zoruyla bağlanan sözleşmelerdir. 
   Şişe Cam, yılda 1.3 milyar dolar değerinde üretim yapan bir kuruluştur. 13 bin çalışanı vardır. Geçen yıl dışsatımdan sağladığı döviz 530 milyon dolardır. Yurtiçinde yapılan ve çoğu ihraç olunan otomotiv ürünlerinin camını Şişe Cam üretmektedir. 
   İşte bu nedenle Kristal İş Sendikası'nın Şişe Cam'ın 13 fabrikasında 9 Aralık 2003 tarihinde başlatmak istediği grev hükümet tarafından 60 gün süre ile ertelendi. Danıştay bu erteleme kararını 12 Ocak 2004 tarihinde iptal etti. Hükümet bir daha erteleme kararı verdi. Sendika bir daha Danıştay'a gitti. 
   Şişe Camcılar grev olur ise, "cam fırınları soğuyacak, ihracat duracak, otomotiv sanayii cam bulamayacak" diyor. Sendikacılar, "işçimizi enflasyon karşısında ezdirmeyiz" diyor... Ve de taraflar anlaşamıyor... İşte Şişe Cam grevinin hik yesi budur efendim. 
   
   Sendikalı işçilerin ortalama net ücretleri ve ortalama işgücü maliyeti TİSK kapsamındaki işçilerin aylık net ücretleri İşveren ortalama işçi maliyeti BİN TL İşçiye ortalama giydirilmiş net ücret BİN TL Kamu - İş 2.417.971 1.244.330 Şeker 2.306.378 1.294.927 İlaç 2.107.456 1.147.160 Çimento 1.776.327 1.025.438 Metal 1.715.825 1.077.675 Deri 1.452.166 940.025 Turizm 1.495.294 808.565 Tekstil 1.214.398 738.889 Gıda 1.115.000 661.000 
   Kaynak Şişe Cam internet sitesi 
   
      
   
</TEXT>
</DOC>
