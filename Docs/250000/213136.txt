<DOC>
<DOCNO> 213136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/04/son/sontur22.html </URL>
<DATE> 2004/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Tatilcilerin dönüş çilesi başladı... Uzun kuyruklar var 
</HEADLINE>
<TEXT>

     Bayram tatilinden dönen tatilciler, Abant gişelerinde uzun araç kuyrukları oluşturdular. 
     Karayolları 41. Şube yetkilileri, Kurban Bayramı tatilinin son gününde Bolu Dağı ve Abant kavşağında tatilcilerin dönüşü nedeniyle yoğunluk yaşandığını belirterek, ''Sürücüleri yolda görev yapan karayolları, trafik ekiplerinin işaretlerine ve güzergahta bulunan ışıklı uyarı levhalarındaki uyarılara uymaları konusunda'' uyardılar. 
     
     ABANT GİŞELERİ 

     Bayram tatilinden dönen tatilciler, Abant kavşağı otoyol gişeleri çıkışında Ankara ve İstanbul yönüne uzun kuyruklar oluşturdular. Karayolları görevlileri, gişelerde yoğunluğu önlemek için gişe biletlerini sürücülere elden veriyorlar. 
     Abant gişelerinde İstanbul yönüne 3 gişe açık bulunuyor. Ankara yönüne giden sürücüler, Abant gişelerinden ücret ödemeden giriyorlar. Bu sürücüler Ankara girişinde ücret ödeyecekler. 
     
     YALOVA TOPÇULAR 

     Yalova'da, bayram tatili dönüşü, Topçular Vapur İskelesi'nde araçlar uzun kuyruklar oluşturdu. 
     Kurban Bayramı'nı Bursa Uludağ ve Akdeniz bölgesinde geçiren tatilcilerin, yarın başlayacak iş gününe yetişmek amacıyla dönüşe geçmesi nedeniyle Yalova'da trafik yoğunluğu yaşanıyor. 
     Yalova Topcular Vapur İskelesi'nde dün öğle saatlerinden itibaren araçlar uzun kuyruklar oluşturmaya başladı. Deniz otobüsü ve arabalı vapurlarda beklemekten sıkılan bazı sürücüler, İstanbul'a İzmit üzerinden karayoluyla gitmeyi tercih ediyor. 
     İskele yetkilileri, araç yoğunluğunun, dün akşam saatlerinden itibaren arttığını bildirdiler. 
     
</TEXT>
</DOC>
