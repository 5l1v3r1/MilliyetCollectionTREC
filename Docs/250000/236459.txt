<DOC>
<DOCNO> 236459 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/01/son/soneko07.html </URL>
<DATE> 2004/05/01/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
BTC boru hattının Türkiye'deki bölümünün yüzde 67'si tamamlandı 
</HEADLINE>
<TEXT>

     Bakü-Tiflis-Ceyhan BTC Ham Petrol Boru Hattı Projesi'nin 1076 kilometrelik Türkiye bölümünün yüzde 67 oranında tamamlandığı bildirildi. 
     AA muhabirinin BTC Şirketi Halkla İlişkiler Bölümü yetkililerinden aldığı bilgiye göre, British Petrol'ün BP genel koordinatörlüğünde ve Türkiye bölümü BOTAŞ tarafından yürütülen projede, ilk kaynak işleminin yapıldığı 5 Haziran 2003'den Nisan ayı sonuna kadar, yüzde 67 oranında ilerleme sağlandığı belirtildi. 
     Boru hattının geçeceği toplam 278 kilometrelik Posof-Erzurum- Pasinler arasındaki LOT A, 465 kilometrelik Erzurum Pasinler-Sivas Altınyayla ile Sivas Altınyayla-Ceyhan arasındaki 333 kilometrelik LOT C'de çalışmaların devam ettiği kaydedildi. 
     Türkiye bölümü için 551 kilometre boru altı inşaatın düzenlenmesi, 419 kilometrelik boru dizimi ve 363 kilometre kaynak işlemi yapıldığı belirtildi. Ayrıca, 181 kilometre uzunluğunda hendek kazıldığı, 160 kilometre borunun buralara yerleştirildiği ve şu ana kadar 147 kilometrelik hendeğin kapatıldığı ifade edildi. 
     BTC yetkilileri, boru hattı inşaatının yapıldığı LOT A, LOT B ve LOT C'de ana kamplara yerleşildiğini ve yenilerinin kurulması yönündeki çalışmaların da devam ettiğini bildirdiler. 
     Proje kapsamındaki 4 pompa istasyonunda kamp, pompa ve boru binaları inşaatları ile Ceyhan Terminali tank sahasındaki çalışmaların devam ettiğini belirten yetkililer, iskelede de 300 adet kazığın çakıldığını belirttiler. 
     
     BTC PROJESİ KAPSAMINDAKİ ÇALIŞMALAR 
     BP'nin genel koordinatörlüğündeki projenin, 1076 kilometre uzunluğundaki üç LOT ve bir deniz terminalinden oluşan Türkiye, bölümü BOTAŞ tarafından yürütülüyor. 
     Günlük kapasitesi 1 milyon varil olan projenin 1.4 milyar dolarlık bölümü Türkiye'de olmak üzere toplam maliyet 2.9 milyar dolar. 
     Proje kapsamında toplumsal ve çevresel yatırım çalışmaları da eşzamanlı olarak yürütülüyor. Boru hattı güzergahı üzerindeki kültürel değerlerin ve çevrenin korunmasına yönelik projelerin yanı sıra yerleşik halkın ekonomik ve sosyal durumuna katkıda bulunmak ve yaşam kalitesini yükseltmeye yönelik hazırlanan sosyal etki değerlendirme raporu çerçevesinde çalışmalar sürdürülüyor. 
     Bu kapsamda, BTC'nin Erzurum'da depremden etkilenen dar gelirli aileler ile çocuklarına 10 bin dolar tutarında gaz ocakları, giyecek, kırtasiye ve yiyecek yardımında bulunduğu kaydedildi. 
     
</TEXT>
</DOC>
