<DOC>
<DOCNO> 222283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/14/son/sontur08.html </URL>
<DATE> 2004/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalya... Gecekondudaki yangının nedeni elektrik sobası... 
</HEADLINE>
<TEXT>

     Antalya'da sabaha karşı çıkan ve 6 kişilik ailenin ölümüyle sonuçlanan yangına, ilk incelemelere göre açık bırakılan elektrik sobasının yol açtığı bildirildi. 
     Antalya Büyükşehir Belediyesi İtfaiye Müdürlüğü'nün hazırladığı ön raporda, açık durumda ve fişi takılı bırakılan elektrik sobasının önündeki kanepenin aşırı ısınma nedeniyle alev aldığının ve yangının buradan kısa sürede yayıldığının tahmin edildiği belirtildi. İtfaiye, olayın nedeninin kesin olarak belirlenmesi için yeniden incelemelere başladı. 
     
     ''GECEKONDULARDA DEMİR PARMAKLIKLARA DİKKAT EDİLMELİ'' 

     İtfaiye Amiri Şaban Kibar, AA muhabirine yaptığı açıklamada, 6 kişinin ölmesinin en büyük nedenlerinden birinin, pencerelerdeki demir parmaklıklar olduğunu söyledi. Demirler olmasaydı, yangın tamamen büyümeden evdekilerin pencereden atlayabileceğini, çevreden gelenlerin müdahale edebileceğini belirten Kibar, itfaiye ekiplerinin de demir parmaklıklar nedeniyle müdahalede zorlandığını bildirdi. Kibar, şöyle devam etti 
     ''6 kişinin ölmesinin en büyük nedeni, hırsıza önlem olarak yapılan demir parmaklıklar oldu. Önlem alınsın ama yangın anında kendini camdan atabilecek bir yer olması lazım. En azından parmaklıkların bazı kırılgan ya da içeriden açılabilecek noktaları bulunmalı. Özellikle gecekondularda bu konuya dikkat edilmeli. Çünkü gecekondular çok daha çabuk ve kolay yanıyor.'' 
     
     YANAN EV SATILACAKTI 

     Yangında ölen Ali Eren'in ağabeyi Yaşar Eren, kardeşinin, Antalya'nın Korkuteli İlçesi Yazır Köyü'nden 18 yıl önce Antalya'ya gelerek yerleştiğini söyledi. 
     Bayram Eren, kardeşinin yufka işiyle uğraştığını, işlerinin iyi olduğunu ve bir süredir sonra yanan evi satarak yeni bir ev alma hazırlığı içinde olduğunu da anlattı. 
     
     7 YAŞINDAKİ ENGİN, BAŞARILI ÖĞRENCİYDİ 

     Öte yandan, ölen Yıldırım Beyazıt İlköğretim Okulu 1. sınıf öğrencisi Engin Eren'in, okulunda başarılı bir öğrenci olduğu öğrenildi. Yanan ders kitapları arasından çıkan Engin'e ait takdir belgesi, yakınlarını gözyaşlarına boğdu. 11 yaşındaki Ersin'in de 5. sınıfta okuduğu ve başarılı bir öğrenci olduğu bildirildi. Olayı duyunca Korkuteli'nden Antalya'ya gelen Ali Eren'in babası Musa Eren, oğlunun ve torunlarının eşyalarını gözyaşları içinde inceledi. 
     Yangında ölen 6 kişinin cesedinin konulduğu Antalya Devlet Hastanesi morgunda yapılan otopsi sırasında yakınları morg önünde toplandı. 
     Hastaneye gelenler arasında CHP Antalya Milletvekili Tuncay Ercenk de yer aldı. 
     
</TEXT>
</DOC>
