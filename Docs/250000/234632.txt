<DOC>
<DOCNO> 234632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/25/son/sondun33.html </URL>
<DATE> 2004/04/25/ </DATE>
<TIME> 17.15 </TIME>
<AUTHOR> Yorum Oku nbsp nbsp Yorum Yaz  </AUTHOR>
<HEADLINE>
Talat yarın Brüksel'e gidiyor... 
</HEADLINE>
<TEXT>

     KKTC Başbakanı Mehmet Ali Talat, Avrupa Birliği Savunma ve Güvenlik Komitesi tarafından, referandumlardan çıkan sonucu değerlendirmek üzere bir davet aldığını ve yarın Brüksel'e gideceğini belirterek, bu toplantıya katılarak sonuçların değerlendirmesine katkı yapacaklarını söyledi. 
     Kanal 7'de yayınlanan bir programa katılan Talat, toplantıya katılması için daveti, referandum tarihinden bir gün önce aldığını belirtti. 
     Talat, referandum sonuçlarının ortaya çıkmasının ardından Kıbrıs Türk tarafının izolasyonuna son verecek diplomatik atakta bulunulacağını ve bu konudaki çalışmaların sürdüğünü de kaydetti. 
     Komitenin, yapılacak toplantıların ardından Avrupa Parlamentosu'na yönelik bir tavsiye kararı üreteceğini ve bu toplantıya büyük önem verdiklerinin altını çizen Talat, Birleşmiş Milletler ile de daha önce uyum konusunda başlatılan çalışmalar bulunduğunu, bunların da Brüksel'de değerlendirileceğini ve bu çalışmaların da sürdürülmesi için girişimlere devam edeceklerini belirtti. 
     ''Diplomatik atağın neleri kapsadığına, Türkiye'ye bağlanmanın gündeme gelip gelmeyeceğine'' ilişkin soruyu da yanıtlayan Talat, Türkiye'ye bağlanma politikalarının dünya gerçeklerine uymadığını, bunun olamayacağının ortaya çıktığını belirterek, ''Bu anlayış tarihe mal oldu'' dedi. 
     KKTC'nin tanınmasının BM Güvenlik Konseyi tarafından şiddetle yasaklandığına da dikkat çeken Talat, bunun dünya ile uyumlu bir adım olup olmadığının da ayrıca değerlendirilmesi gerektiğine işaret etti. 
     Başbakan Talat, bunların yerine Kıbrıs Türklerinin izolasyondan kurtulması vizyonu ile çözüm ve Avrupa Birliği'ne bütünleşme isteğini ön plana çıkarmanın daha doğru olacağı inancı içerisinde olduğunu ifade ederek, geri tepebilecek ve yakalanan ivmenin yitirilmesine yol açacak politikalar yerine, kabul edilebilir ve Avrupa Birliği değerleriyle uyumlu politikaların gündeme getirilmesinin doğru olacağını söyledi. 
     
</TEXT>
</DOC>
