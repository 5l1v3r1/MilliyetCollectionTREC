<DOC>
<DOCNO> 249967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/22/son/sonsiy05.html </URL>
<DATE> 2004/06/22/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Gül, İsrail'in Kürt komandoları eğittiği haberlerini doğrulamadı 
</HEADLINE>
<TEXT>

     Dışişleri Bakanı Abdullah Gül, İsrail'in Kuzey Irak'taki Kürt komando birimlerini eğittiği yolundaki haberlerle ilgili olarak, İsrail’in bu iddiaları reddettiğini söyledi. 
     Dışişleri Akademisi çıkışında bir basın açıklaması yapan Bakan Gül, İsrailliler, bu doğru değildir’ diyor. Biz de böyle olmasını istiyoruz. Bu konudaki hassasiyetimizi ilettik, söylenenlere güvenmemiz gerekiyor" dedi. 
     Dışişleri Bakanlığı'na yeni giren meslek memurları için Dışişleri Akademisi tarafından düzenlenen eğitimin bir bölümüne katılan Gül, çıkışta gazetecilerin sorularını yanıtladı. 
     İsrail'in kuzey Irak'ta Kürt peşmergeleri eğittiğine ilişkin basında çıkan haberlerin hatırlatılması üzerine Gül, kendilerine bu yönde ''çeşitli duyumlar, bilgiler ve söylentiler'' geldiğini kaydetti. 
     Gül, Türkiye'nin bu konudaki hassasiyetinin ne kadar büyük olduğunu herkesin bildiğini söyleyerek, ilgili herkesle bu hassasiyetin paylaşıldığını bildirdi. Gül, sözlerini şöyle sürdürdü 
     ''İsrailliler bize bunlar doğru değildir diyorlar. Biz de böyle olmasını kabul ediyoruz. Ama bu konudaki, sadece bizim değil bölgenin, ama özellikle de Türkiye'nin hassasiyetini herkes çok iyi biliyor. O bakımdan söylenenlere güvenmemiz gerekir. Ümit ederim ki bu güvenler boşa çıkmaz.'' 
     
     KUZEY IRAK 

     ABD Dışişleri Bakanlığı'nın eski danışmanlarından Henri Barkey'in bugün bir gazetede kuzey Irak'taki siyasi yapılanmaya ilişkin yer alan ''Ben Dışişleri Bakanı ile Washington'da görüştüm. Bakan bana Bir de facto devlet var, Türkiye'yi işin içine katmadıkça ordaki gelişmeler onların işi dedi'' sözlerinin hatırlatılması üzerine Gül, şunları kaydetti 
     ''Irak'ın geleceğiyle ilgili birçok toplantılar oluyordur her yerde. Bunlar yalanlansa da, doğrulansa da bu tip toplantılar oluyordur. Bu bahsettiğiniz kişi, hem gazetecilik hem profesörlük yapan, daha önce dışişleri bakanlığında çalışan, kendisini de yakından tanıdığım birisidir. Geçenlerde Washington'da iken de gördüm kendisini. Bu konudaki görüşümüz açıktır. Ona atfen ve yapıldığı söylenen ama daha sonra da yalanlanan toplantıda yine Türkiye'ye atfen söylenen şeyler var kuzey Irak ve Kerkük'le ilgili. Bunların hiçbiri bizim fikirlerimizi yansıtmaz.'' Gül, bu konulara ilişkin Türkiye'nin, Dışişleri Bakanlığı'nın ve şahsi fikirlerinin gayet açık olduğunu belirterek, bu düşünceleri zaman zaman bütün dünya kamuoyuyla paylaştıklarını söyledi. ''Irak'la ilgili yaptığımız tüm görüşmelerde bu hassasiyetimizi daima dile getirmişizdir'' diyen Bakan Gül, bu nedenle yanlış anlamaların ortaya çıkmaması, dedikodular ve onlara atfedilen sözlerle kimsenin hareket etmemesini umduğunu kaydetti. 
     Gül, Irak'ta seçimle iktidara gelecek olan hükümetin yapacağı anayasanın Irak halkının tamamının onayına sunulacağını belirterek, Irak halkının tamamının onayladığı bir anayasayı Türkiye'nin saygıyla karşılayacağını belirtti. 
     Dışişleri Bakanlığı'na yeni giren meslek memurları için Dışişleri Akademisi tarafından düzenlenen eğitimin bir bölümüne katılan Gül, çıkışta gazetecilerin sorularını yanıtladı. 
     Türkiye'nin, Irak'ta bir federasyon kurulmasına karşı olup olmadığı ve kurulması durumunda Kerkük'ün Kürt bölgesinde kalmasına nasıl tepki vereceğinin sorulması üzerine Gül, şunları söyledi 
     ''Kerkük'ün çok hassas bir bölge olduğunu herkes biliyor. BM Güvenlik Konseyi'nin son kararı da Irak'ın toprak ve siyasi bütünlüğünü pekiştirecek yönde çıkmıştır. Bunun altını özellikle çiziyorum. Bizim görüşümüz şudur Irak'ın geleceğine Irak halkının tamamı karar verecektir. Irak halkının tamamının nasıl karar vereceği de bir takvime bağlanmıştır.'' Seçimle iktidara gelen hükümetin yaptığı anayasanın Irak halkının tamamının onayına sunulacağına dikkat çeken Gül, ''Irak halkının tamamının onayladığı anayasa Türkiye tarafından tabii ki saygınlıkla karşılanacaktır'' diye konuştu. 
     Gül, bu çerçeve içinde Irak'ın toprak ve siyasi bütünlüğünü tehlikeye atacak herhangi bir düzenlemenin olmayacağının açık olduğunu söyleyerek, son BM kararının da bunu pekiştirdiğini bildirdi. 
     ''Her ülkenin kendi tarihi gerçekleri vardır. Her ülkenin eski, yeni anayasalarından kaynaklanan bazı özellikleri olabilir'' diyen Gül, bütün bunlara Irak halkının tamamının serbest seçimle karar vereceğini yineledi. 
     BM kararı çıkmadan önce bu konudaki fikirlerini paylaştıklarını hatırlatan Gül, ''Irak'ın ilerde bölünmesine yol açabilecek herhangi bir düzenlemeye Türkiye ve bölge ülkelerinin kesinlikle karşı olduğunu defalarca söyledik'' dedi. 
     Bu konuda son dönemde iç ve dış basında çıkanların tamamen yanlış olduğunu ileri süren Gül, ''Herkesin bizim ağzımızdan çıkanlara bakması gerekir. Bizim ağzımızdan çıkan değil, bize atfen söylenenlerle hareket edilirse çok büyük yanlış yapılır'' dedi. 
     Irak'ta kurulacak bir federasyonun ülkeyi parçalayıp parçalamayacağının sorulması üzerine de Gül, şunları kaydetti 
     ''Federasyondan federasyona fark vardır. Öyle bir federasyon vardır ki bu ayrılmanın, parçalanmanın bir nevi eğitimidir, sonunda ayrılık kaçınılmaz hale gelir, ona kapı açar. Öyle bir başka düzenleme vardır ki o da bu kapıyı kesinlikle kapar.'' 

     
</TEXT>
</DOC>
