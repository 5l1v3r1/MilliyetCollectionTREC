<DOC>
<DOCNO> 249394 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/20/son/sondun07.html </URL>
<DATE> 2004/06/20/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
New York Times Kürtler, siyasi yapıyı lehlerine değiştiriyor... 
</HEADLINE>
<TEXT>

     New York Times gazetesi, Irak'ın kuzeyinde Kürtlerin, Iraklı Araplara ait arazilere el koyarak ve onbinlerce Arabı mülteci kamplarında yaşamaya mecbur bırakarak, bölgenin demografik ve siyasi yapısını değiştirdiğini yazdı. 
     Kürtlerin, kontrol ettikleri bölgenin sınırlarını genişletmeye çalıştıkları da kaydedildi. 
     ABD'nin etkin gazetelerinden New York Times'ın haberinde, Saddam Hüseyin döneminde Kürtlerin yaşadığı bölgelerde binlerce köy yok edilirken, buralara yerleştirilen Arapların, Amerikalıları arkalarına alan Kürtler tarafından bölgeden zorla uzaklaştırıldığı belirtildi. 
     Bağdat'taki Amerikalı yetkililerin, Kürtlerin, ''Kürt otonom bölgesinin sınırı kabul edilen yeşil hattın kuzeyinde kalmalarını sağlamak için büyük bir çaba harcadıklarını'' söylerken, ''Kürtlerin topraklarına geri dönmeye hakları olduğunu'', ancak bu göçün siyasi bir istikrarsızlığa ya da etnik bir çatışmaya dönüşmeye fırsat verilmeden düzenli yapılması gerektiğini savundukları kaydedildi. 
     Binlerce Kürdün Amerikalı yetkililerin talimatlarına kulak asmadıkları belirtilirken, her gün yeni Kürt ailelerin bölgeye gelerek, ya kurdukları çadırlarda ya da el koydukları evlerde yaşamaya başladıkları ifade ediliyor. 
     Haberde, güneye doğru Kürt göçünün büyük sefalete sebep olduğu belirtilirken, bölgedeki bazı Arapların buralara göç eden Kürtler tarafından öldürüldüğü ve çok sayıda Arabın yerlerinden edildiği bildiriliyor. Gazete, bölgeye gelen çok sayıda Kürdün de kalabalık kamplarda yaşamaya mecbur kaldığını kaydediyor. 
     Amerikalı yetkililer, 100 binden fazla Arabın ülkenin orta kesimlerindeki evlerini terk ederek, bölgedeki kamplarda yaşamaya mecbur kaldıklarını ifade ederken, işgal karşıtı direnişin de aynı bölgelerde yoğunlaşmasından dolayı Irak yönetimi, yardım kuruluşları ve Amerikan güçlerinin bu mültecilere gerekli barınak ve yiyecek temin edemediğini kaydediyorlar. 
     Kürtlerin bölgedeki Araplara yönelik baskılarının Kürt yetkililer tarafından da desteklendiğini yazan New York Times, Irak geçici anayasasında açıkça yasaklanmasına rağmen bu yetkililerin Kürtlerin yeni yerleştikleri yerlerde yönetim yetkisini icra edebilmek için ofisler kurduklarını kaydetti. 
     
     KÜRTLER BÖLGELERİNİ GENİŞLETME ÇABASINDA 
     Demografik yapıda değişikliğin, zaman zaman merkezi hükümetten çekilme tehdidinde de bulunan Kürtlerin kontrollerindeki toprakları genişletmesi endişelerini de beraberinde getirdiğini belirten gazete, Amerikalı yetkililerin de daha fazla Kürdün bölgeye gelmesi konusunda Kürt siyasetçilerin sürekli baskısı altında olduklarını yazdı. 
     Adının açıklanmasını istemeyen bir Amerikalı yetkili, gazeteye açıklamasında, ''Şu ana kadar gayretimiz, Kürtlerin, Kerkük ya da yeşil hattın güneyindeki yerlere çok fazla baskı yapmaları durumunda, bunun bölgesel ve ulusal bir istikrarsızlığa sebep olacağını anlamalarını sağlamaya çalışmak yönünde oldu'' dedi. 
     Haberde, Erbil'de son dönemde yapılan bir toplantı sonrasında, ''karşı çıkan yoksa Kürtlerin yeşil hattın güneyindeki bölgelere de yerleşmesine'' ABD yetkililerinin ses çıkarmamasının kararlaştırıldığı da kaydedildi. Gazete ayrıca, Kürt ve Amerikalı yetkililere dayanarak, Kürtlerin daha önce Araplar tarafından meskun olan Mahmur bölgesine yerleşmesine dair projeleri işgal yönetiminin finanse ettiğini yazdı. 
     
     EN BÜYÜK TEHLİKE KERKÜK'TE 
     En büyük tehlikenin, Türkmenler, Araplar ve Kürtler tarafından üzerinde hak iddia edilen Kerkük'te olduğuna dikkat çeken gazete, Kürt liderlerin petrol açısından çok zengin bu şehri bölgesel bir Kürt başkenti yapmak istediklerini yazdı. 
     Halen 10 bin civarında Kürdün Kerkük'ün hemen dışında kamp kurduğunu ve şehre girmek için Amerikalı yetkililere baskı yaptığını belirten New York Times, Kerkük'ü kontrol altında tutan Amerikan askeri yetkililerinin daha fazla Arabın şehirden sürülmesinin etnik bir çatışmaya sebep olabileceği düşüncesiyle bu girişimi engellemekte olduğunu kaydetti. 
     Bölgedeki Kürt yetkililerin, ''Saddam döneminde uygulanan Araplaştırma politikalarıyla bölgeye gelen tek bir Arabı bile bölgede bırakmayacaklarını'' söylediklerini belirten gazete, Kürt yetkililere atıfla Mahmur bölgesinin savaş öncesi nüfusunun yüzde 80'inin Arap olmasına rağmen, bugün Kürtlerin bu bölgenin nüfusunun yüzde 80'ini oluşturur hale geldiklerini yazdı. 
     
</TEXT>
</DOC>
