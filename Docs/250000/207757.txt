<DOC>
<DOCNO> 207757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/10/son/sontur05.html </URL>
<DATE> 2004/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk bilimadamına "Amerikan Onur Madalyası"... 
</HEADLINE>
<TEXT>

     Kocaeli Üniversitesi KOÜ Uygulamalı Matematik Bilimleri Araştırma Merkezi Prof. Dr. Alemdar Hasanoğlu, American Biografik Enstitüsü ABI tarafından Amerikan Onur Madalyası'yla ödüllendirildi. 
     AA muhabirinin aldığı bilgiye göre, dünyanın her tarafındaki araştırma merkezlerine ulaşarak, kişi ve kurumların evrensel bilime yaptıkları çalışmaları değerlendiren ABI Uluslararası Araştırma Kurulu, Alemdar Hasanoğlu'nunun çalışmalarını ödüle değer bularak, 2003 yılı Amerikan Onur Madalyası'yla ödüllendirdi. Enstitü'den Hasanoğlu'na gönderilen yazıda, araştırma ve referans materyali toplayan ABI'nın, dikkate değer başarıları kayda geçirmekte otorite olduğu ifade edilerek, şöyle denildi 
     ''Bizim uluslararası tanınmış kim kimdir unvanlar listesi için araştırma bölümümüz işletmelerin kütüphanelerine, eğitimle ilgili enstitülere ve dünyanın her tarafındaki araştırma merkezlerine ulaşarak bay, bayan tüm taraflarca ortaya konan çabaları gözden geçirmiştir. Amerikan Onur Madalyası vermek için sınırlı sayıda kişiyi seçmek aslında zordur. Başarı ve adanmışlıkları örnek nitelikli olabilecekleri seçmek için çok müzakereler yapıldı. Böyle bir ödül tüm Amerika'nın saygısını taşıdığı gibi enstitümüzün de saygısını taşımaktadır. Adaylığınızı ve kazanmanızı tebrik ederiz. 
     Dr. Hasanov ekteki doküman bu durumu anılaştırmak için 24 ayar altınla bitişi yapılmış madalyayı tanımlamaktadır.'' 
     
     HASANOĞLU'NUN MUTLULUĞU 
     Çalışmaları, Amerikan Onur Madalyası ile ödüllendirilen Hasanoğlu, ödülü Türkiye adına kabul ettiğini söyledi. 
     Hasanoğlu, çalışmalarını insanlık adına yürüttüğünü ve aldığı ödüllere, Türkiye'nin adının uluslararası platformda duyulması dolayısıyla sevindiğini belirterek, ''Ayrıca bu ödülde yalnızca benim değil, öğrencilerimin de payı var'' dedi. 
     Hasanoğlu, geçen ay da, Nobel'den sonra dünyanın ikinci büyük bilim ödülü olan Japon Bilim Ödülü jürisine çağrılmış, 1994 yılında da Amerikan Onur Madalyası'nı veren ABI'nın bir başka ödülü olan Altın Başarı Ödülü'ne değer görülmüştü. 
     Altın başarı Ödülü'ne değer görülen bir başka Türk ise 1993 yılında Milliyet Gazetesi yazarı Sami Kohen olmuştu. 
     
</TEXT>
</DOC>
