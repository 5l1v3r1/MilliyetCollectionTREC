<DOC>
<DOCNO> 238924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/11/ekonomi/eko08.html </URL>
<DATE> 2004/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk Telekom borçlu aboneyle barışacak 
</HEADLINE>
<TEXT>


ANKARA Milliyet 

Ulaştırma Bakanı Binali Yıldırım, sabit telefon hizmeti karşılığı Türk Telekom'a borcu olan abonelerin ödemeleri için yeniden yapılandırmanın söz konusu olabileceğini kaydetti. Yıldırım, "Halkla barışmaya kararlıyız" dedi. 
Suriye Ulaştırma Bakanı Makram Obeid'i kabul eden Yıldırım, Gaziantep Havaalanı'nın önümüzdeki yıl uluslararası uçuşlara açılması için çalışma başlatılacağını söyledi. "Bölgemizde olan olaylarda kararı başkalarının değil bizlerin vermesi esastır" diyen Yıldırım, yapılacak yol düzenlemesiyle Kilis -Halep arası yolculuk süresinin bir saate düşürüleceğini kaydetti. Yıldırım, iki ülke arasındaki karayolu taşımacılığı anlaşmasının güncellenerek imzalanacağını, Çobandere geçiş kapısında demiryolu hattının faaliyete geçeceğini ifade etti. 
Obeid de Türkiye'nin Suriye için Avrupa'ya geçiş kapısı olduğunu belirterek, sınırdaki geçişlerin kolaylaştırılması için çalıştıklarını bildirdi. 


</TEXT>
</DOC>
