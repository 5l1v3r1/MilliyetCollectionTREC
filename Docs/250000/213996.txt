<DOC>
<DOCNO> 213996 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/09/yasam/yas01.html </URL>
<DATE> 2004/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Havalimanında rötar işkencesi 
</HEADLINE>
<TEXT>

   THY'nin birçok seferi, 11 saati aşan rötarla yapılınca yurtdışından gelmeye çalışanlar da, yurtdışına gitmek isteyenler de 'gerildi'... 
      İSTANBUL Milliyet 
   
   Bayram tatili dönüşünde havayolunu tercih edenler, çilenin içine düştü. THY'nin Türkiye'den ve yurtdışından gerçekleştirdiği birçok seferi, uçakların yetersiz kalması nedeniyle 11 saati aşan rötarla yapılırken, yolcular perişan oldu. THY yetkilileri ise aksaklığın Cidde Havalimanı'ndan kaynaklandığını, hacı taşıyan uçakların geç gelmesi nedeniyle tüm seferlerde rötar yaşandığını iddia etti. 
   THY'nin dün yapılan Viyana seferi 7, Strasbourg seferi 5.5, Lyon seferi 6, Zagrep seferi 2, Budapeşte seferi 5 saat rötarla yapılabildi. 
   
   Tartışma çıktı 
   Yalnızca yurtdışı hatlarda değil, iç hat seferlerinde de uzun süreli gecikmeler yaşanınca yolcular, Atatürk Havalimanı'nda beklediler. Birçok yolcu, uçağının kalkmasını oturma gruplarında yatarak beklerken, sinirleri gerilen bazı yolcular da yetkililerle tartıştı. 
   Sabah 07.00'de kalkması gereken Viyana seferinin yolcuları, akşama kadar uçamayınca, THY görevlileri, Budapeşte aktarmalı yolculuk yapmalarını teklif etti, ancak yolcular bunu kabul etmedi. 
   THY, sinirli yolculara ikramda bulunarak, gerginliklerini gidermeye çalıştı. Strasbourg yolcusu Mehmet Sert, "15 gün önce gelirken de 4 saatlik rötar yaşamıştım" dedi. 
   
   
</TEXT>
</DOC>
