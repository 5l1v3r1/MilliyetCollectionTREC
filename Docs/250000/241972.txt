<DOC>
<DOCNO> 241972 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/22/son/sonspo04.html </URL>
<DATE> 2004/05/22/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
NBA... Timberwolves'u 97-88 yenen Lakers, seride 1-0 öne geçti... 
</HEADLINE>
<TEXT>

     ABD Profesyonel Basketbol Ligi'nde NBA Batı Konferansı play-off final serisinin ilk maçında deplasmanda Minnesota Timberwolves'u 97-88 yenen Los Angeles Lakers, seride 1-0 öne geçti. 
     Los Angeles Lakers'da gecenin yıldızı Shaquille O'Neal oldu. Karşılaşmayı 27 sayı, 18 ribaunt, 5 asist ve 4 blokla tamamlayan O'Neal, takımına galibiyeti getiren en önemli isim olarak dikkati çekti. 
     Lakers'da Kobe Bryant 23 sayı, 3 ribaunt, 6 asist, Karl Malone 17 sayı, 11 ribaunt, 4 asist ve Derek Fisher 14 sayı, 6 asistle galibiyete büyük katkı yaptı. 
     Minnesota Timberwolves'da ise Latrell Sprewell'in 23 sayı, 6 ribaunt ve 5 asistlik performansı takımını yenilmekten kurtaramazken, 16 sayı, 10 ribaunt, 2 asistle göz dolduran Kevin Garnett, 16 sayı, 8 asistle karşılaşmayı tamamlayan Sam Cassell ile 10 sayı, 11 ribaunt ile oynayan Michael Olowokandi de takımlarının yenilgisini engelleyemedi. 
     Ligde Doğu Konferansı play-off finalinde Indiana Pacers-Detroit Pistons arasındaki ilk maç ise TSİ yarın sabaha karşı Indiana'da oynanacak. 
     
</TEXT>
</DOC>
