<DOC>
<DOCNO> 214910 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/13/spor/ykoksaldi.html </URL>
<DATE> 2004/02/13/ </DATE>
<TIME>  </TIME>
<AUTHOR> Ebru KÖKSALDI  </AUTHOR>
<HEADLINE>
Kuzey Afrika Krallığı 
</HEADLINE>
<TEXT>

   
   17 Haziran 1986'da Matthaus 89. dakikada serbest vuruşla Fas karşısındaki galibiyete imzasını koyarken, Batı Almanya takımının yine son anda maçı çevirişiyle omuzlarım düşüyor, içim fena halde burkuluyor ve öfkeleniyordum. Pozisyon gerçekten faul müydü, o bile hala gri kafamda. Ama benim için Fas, 1986 Meksika'yı renklendiren onlarca faktörden biriydi. Kalecileri Badou Zaki gibi. Zaki, bir anda hatıralarımızdan çıkıp karşımıza 2004 Afrika Uluslar Kupası'nda milli takım hocası olarak dikiliverdi. Fas'ı namağlup ve gol yemeden finallere taşıdı ve 1976'dan beri özlenen şampiyonluk için yarını bekliyor. Rakibi ise ev sahibi ve bu kupayı hiç kazanamamış olan Tunus. 
   Tunus, ilk turda kolay gruba düştüğü söylense de, 2002 Dünya Kupası'ndan itibaren dikkate değer bir olgunlaşma yaşıyor. Fransa ile 2000 Avrupa şampiyonluğu yaşayan, ama 2002 Dünya Kupası fiyaskosuyla kovulan Lemerre'in göreve gelmesi, süreci hızlandırmış. Yarı final maçında, Nijerya'nın riske girmeyen, hücumu fazla zorlamayan kademeli futbolu maçı oldukça kısır bir havaya soktu. Ama Tunus'un takım oyunu becerisi ve disiplini, onları teknik ve bireysel yaratıcılığa dayanan, ama organize olmayı beceremeyen klasik Afrika takımlarından farklı bir yere koyuyor. Yedekten gelen iki isim, Ajax'lı süper sağ kanat Trabelsi ve Dünya Kupası'nın parlak çocuğu PSG'li Ben Achour, orta alana tempo katınca, Nijerya'yı rahatsız etmeyi başardılar. Penaltı atışlarıyla da finale uzandılar. Defansın önünden başlayıp, forvete kadar uzanan bölgede Gaziantepsporlu Bouazizi'nin hükümranlık kurduğu Tunus'un en sürpriz ismi ise forvette Jaziri'nin desteklediği Brezilya kökenli Dos Santos. Sochaux'un bu sezon UEFA Kupası'ndaki çarpıcı performansında büyük pay sahibi. 
   Dos Santos'un Sochaux'dan takım arkadaşı Zairi de Fas cephesinde boş durmuyor. İnce bilekli, gördüğü her boşluğa dalarak koşular yapmayı seven, hafif bencil ama yetenekli "7 numara" şablonunun temsilcisi olan Zairi, Coach Zaki'nin verimini artırmaya çalıştığı bir yetenek. Bunu da yakın dönem Fas Milli Takımı'nın bizim için sembolü olmuş Hadji ile yapıyor. Hadji adeta kumların içine gömülmüş bir inci gibi yeniden keşfedildi. Fas'ın ilk maçında yedek kulübesinden gelip, Nijerya'ya galibiyet golünü attı ve yavaş yavaş ilk 11 tercihi olmaya başladı. 
   Cumartesi günü, turnuvanın en az gol yiyip, en fazla gol atan iki Kuzey Afrika ekibi, 1959'dan beri ilk kez Arapça konuşan iki ülkenin olduğu hak ettikleri bir finale sahne olacak. 
   Tunus - Fas, 14 Şubat 2004 Cumartesi, TSI 16 00, Eurosport. 
   
      
</TEXT>
</DOC>
