<DOC>
<DOCNO> 231455 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/son/sonyas07.html </URL>
<DATE> 2004/04/14/ </DATE>
<TIME> 08.30 </TIME>
<AUTHOR>  </AUTHOR>
<HEADLINE>
"911" için acil yardım 
</HEADLINE>
<TEXT>

     ABD'nin New York kentinde hizmete girdiği 1968 yılından bu yana sayısız hayat kurtaran 911 acil yardım hattında son zamanlarda gözlenen bazı aksaklıklardan dolayı, Belediye Başkanı Michael Bloomberg'in ''sistemin gözden geçirilerek yenilenmesi'' talimatı verdiği kaydedildi. 
     New York Times gazetesinde yer alan habere göre, ABD'de yaşamın bir parçası haline gelen 911 hattına bağlı olarak çalışan polis, itfaiye ve ambulans servisleri arasında büyük koordinasyon eksikliği bulunduğu, sistemin dış müdahalelerden zarar görmeye açık olduğu belirtildi. 
     Belediye Başkanı Bloomberg'in daha hızlı, akıllıca ve güvenli hale getirilmesi için talimat verdiği sistemin işleyebilmesi ve yenilenmesi için 1992 yılından bu yana telefon faturalarına koyulan ek ücretle para toplandığı ve bu paranın toplamının 281 milyon doları bulduğu kaydediliyor. 
     Haberde, 911'i arayanların aynı bilgileri en az iki kez vermek zorunda kalmalarından dolayı gecikmelerin yaşandığına dikkat çekilirken, itfaiye, polis ve ambulans servisleri arasındaki koordinasyonsuzluktan ötürü bir iki personelin gerekli olduğu yere çoğu zaman çok sayıda görevlinin gönderildiği, bu nedenle başka acil durumlar için gönderilecek eleman bulmakta sıkıntı yaşanabildiği ifade edildi. 
     Gazete, sistem nedeniyle arayanların adres ve diğer bilgileri otomatik olarak polis bilgisayarından görüldüğünü, ancak itfaiyenin bu bilgileri sözlü olarak almak durumunda kaldığını yazdı. Bazı durumlarda da uzak servislerin birbirlerini yine 911'i arayarak haberdar ettikleri belirtiliyor. 
     Bloomberg'in kentteki 8 servisin iki ana merkezde birleştirilerek, hepsinin aynı bilgisayar sistemini görmelerini hedeflediği ifade ediliyor. 
     New York'ta 911 acil yardım hattının dakikada 23, yılda ortalama 12 milyon kez arandığı belirtilirken, kentte halkın güvenliğiyle ilgili kurumlarda toplam 60 bin kişi çalışıyor. 
     Kentte şimdiye kadar telefon faturalarından elde edilen paranın 115 milyon dolarının harcandığı, 911 acil yardım hattının, Chicago, Houston ve Los Angeles'takinin çok gerisinde olduğu ifade ediliyor. 
     İyileştirmeye ihtiyaç duyulan sistemin en geri kalmış kurumu durumundaki itfaiyenin ise bu haliyle bile olayların yüzde 97'sinde 5 dakika ya da daha az sürede olaya müdahale ettiği belirtiliyor. 
     
</TEXT>
</DOC>
