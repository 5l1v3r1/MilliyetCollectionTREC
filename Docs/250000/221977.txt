<DOC>
<DOCNO> 221977 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/13/son/sondun05.html </URL>
<DATE> 2004/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Madrid'te teröristeleri gören bir kişi olduğu iddia ediliyor... 
</HEADLINE>
<TEXT>

     İspanya'nın başkenti Madrid'te trenlere bombalı saldırılarla ilgili olarak, bir kişinin, teröristleri gördüğü iddia ediliyor. 
     İspanya'da teröristleri tespit etmek için soruşturmalara çok yönlü olarak devam ediliyor. İspanyol devlet televizyonu TVE'deki ''İnforme Semanal'' adlı bir programa açıklama yapan, görgü tanığı olduğu söylenen bir kişi, patlamaların meydana geldiği trenlerin hareket noktası olan Alcala de Henares kentinin istasyonunda, şüpheli 3 kişi gördüğünü belirtti. İsmi açıklanmayan görgü tanığı, 11 Mart sabahı 07.00 civarında, hava soğuk olmamasına rağmen yüzlerinin bir bölümünü gizleyen kar başlığı takan 3 gencin, istasyonda dolaştığını anlattı. 
     Terörist olabilecekleri iddia edilen 3 gencin, istasyonun yanında bir minibüsün çevresinde olduğu, birinin, patlamalarda kullanılana benzer nitelikte sırt çantası taşıdığını ifade edildi. Görgü tanığı, diğer iki kişinin de minibüsün yanında durduklarını kaydetti. 
     Saldırılarla ilgili tüm ipuçlarını değerlendiren güvenlik ekiplerinin, bu görgü tanığının da ifadesini aldığı öne sürülüyor. 
     Bu arada, yürütülen soruşturmalar çerçevesinden, ABD'den gelen özel bir ekibin, İspanya'da polisle işbirliği içinde olduğu belirtiliyor. 
     
</TEXT>
</DOC>
