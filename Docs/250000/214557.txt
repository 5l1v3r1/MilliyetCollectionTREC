<DOC>
<DOCNO> 214557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/11/son/sontur12.html </URL>
<DATE> 2004/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Midyat'a İsviçre modeli köy... 
</HEADLINE>
<TEXT>

     Mardin'in Midyat İlçesi'ne bağlı Elbeğendi Köyü, İsviçre modeli köye dönüştürülüyor. Yeniden inşa edilmeye başlanan köye İsviçre'de bulunan 14 Süryani aile yerleşecek. 
     Bölgede huzur ve güven ortamının sağlanmasıyla bir çok alanda da olumlu gelişmeler yaşanmaya başlandı. Bunlardan biri de 25 yıldan beri İsviçre'de yaşayan ve Mövenpick Otel'de yöneticilik yapan Yahko Demir'in hazırladığı proje. Hazırlanan proje çerçevesinde Elbeğendi Köyü, İsviçre modeli 14 villadan oluşan yeni bir görünüme kavuşacak. 
     Terör nedeniyle boşaltılan ve kilise dahil tüm yapıların bakımsızlıktan yıkıldığı Elbeğendi Köyü'nde inşaat çalışmalarını başlatan Süryani Yahko Demir, AA muhabirine yaptığı açıklamada, Elbeğendi Köyü'nü ''Rüya Köye'' dönüştüreceğini söyledi. 
     İlk etapta 14 villanın yapılacağını ve bu sayının daha sonra 25'e çıkarılacağını kaydeden Demir, süslemelerin Midyat taşından duvarların ise köyün eski evlerine taşlardan oluşacağını ve konutların tarihi yapılara uygun olarak inşa edilmeye başlandığını kaydetti. 
     Demir, şöyle devam etti 
     ''Villaların bir kısmının kaba inşaatı tamamlandı, bir kısmı da temel aşamasında bulunuyor. Köyde inşaat şantiyesi havası esiyor. Projenin toplam maliyeti 1 milyon 400 bin eurodur. Elektrik ve diğer tüm tesisatlar yer altından geçecek. Köyde yüzme havuzları, tenis kortları ve spor tesisleri yer alacak. Villaların ısıtma ve soğutma sistemleri merkezi sistem olacak.'' Demir, projeye Mardin Valiliği ve GAP'tan de destek verildiğini de kaydetti. 
     
     TURİZM 
     Süryani şarabı ile ilgili bir projeyi de hayata geçirmeyi hedeflediklerini ifade eden Demir, proje çerçevesinde köyde şarap üretim merkezi kuracaklarını kaydetti. 
     Demir, şöyle devam etti 
     ''Mardin yöresi tarihi ve kültürel değerleriyle dünyanın en zengin yeridir. Buralarda yapacağımız yeni yatırım ve projelerle dünya turizminin var olan dikkatlerini daha da lokalize ederek çekeceğimize inanıyorum. Türkiye'yi ziyaret eden her yabancı turist Mardin'e gelmeyi isteyecek diye düşünüyorum. Bu bir başlangıçtır. Doğup büyüdüğümüz topraklara, kader birliği yaptığımız hemşehrilerimize vefa borcumuz var, bunu ödemeye karar verdik. Dünyada kabul gören botanik bağcılığa uygun olan köyümüzde bağcılığı geliştireceğiz ve dünya şarap pazarlarında rekabet edeceğiz.'' Tur Abdin Suryani Metropolitliği Genel Sekreteri Yusuf Beğtaş da, birkaç yıl öncesine kadar Süryanilerin Avrupa'dan geri dönüşü bir hayal olarak gördüklerini belirterek, bölgedeki huzur ortamıyla Avrupa'daki Süryanilerin dönmeye başladıklarını bildirdi. Süryanilerin tek amacının doğup büyüdüğü topraklarda buluşmak olduğunu anlatan Beğtaş ''Terk edilen 6 köye daha Süryaniler yerleşme hazırlığında'' dedi. 
     
</TEXT>
</DOC>
