<DOC>
<DOCNO> 241310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/20/spor/spo15.html </URL>
<DATE> 2004/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



En büyük Valencia 

İSVEÇ'İN Göteborg kentinde oynanan UEFA Kupası finalinde, Fransa'nın Marsilya takımını 2 - 0 mağlup eden Valencia üçüncü kez şampiyon oldu. İspanyol ekibine 41 yıl sonra kupayı getiren golleri 45. dakikada penaltıdan Vicente ve 58. dakikada Mista attı. Karşılaşmanın 45. dakikasında penaltıya sebep veren kaleci Barthez kırmızı kartla oyun dışı kaldı. Şampiyon Valencia, Beşiktaş ve Gençlerbirliği'ni de elemişti. 

'Ulusoy misyonunu tamamladı' 

GENÇLERBİRLİĞİ Başkanı İlhan Cavcav, Federasyon Başkanı Haluk Ulusoy'un kurullara müdahale ederek hata yaptığını ve misyonunu tamamladığını iddia etti. Cavcav, "Kulüpler Birliği olarak toplanıp, ne yapacağımıza karar vereceğiz. Adayımızı belirleyerek blok oyla belirlediğimiz adayı destekleyeceğiz. Eğer anlaşamazsak Gençlerbirliği olarak seçimleri protesto ederek 5 delegemizle oy kullanmayacağız" dedi. 

Arıca'dan imza 

ERSUN Yanal'ın A Milli Takım'ın başına getirilmesinin ardından boşalan Gençlerbirliği Teknik Direktörlüğü'ne Erdoğan Arıca getirildi. Başkent temsilcisiyle dün bir yıllık sözleşme imzalayan Arıca, güçlü bir camiaya geldiğini ve hedefinin Şampiyonlar Ligi olduğunu açıkladı. 

Denizli yolcu 

İKİNCİ Lig A Kategorisi'nde sezona Süper Lig parolasıyla giren ancak sezonu dördüncü sırada tamamlayarak hedefe ulaşamayan Vestel Manisa'da fatura Mustafa Denizli'ye kesildi. Siyah - Beyazlı yönetim tecrübeli teknik adamla yolların ayrılmasına karar verdi. Vestel İcra Kurulu Başkanı Ömer Yüngül ile dün bir görüşme yapan Denizli'nin pazartesi günü düzenleyeceği basın toplantısının ardından kulübe veda edeceği öğrenildi. 

Olimpik şıklık 

BEYMEN, Vakko, Sarar, İpekyol, Adam gibi Türkiye'nin önde gelen firmalarının üye olduğu Türkiye İhracatçılar Meclisi, Olimpiyat Oyunları kafilesinin seromoni ve serbest kıyafetlerine sponsor oldu. Kafilenin giyeceği kıyafetleri ise sporcuların ağırlıkta olduğu bir kurul seçecek. 

Morientes'e kanca 

GALATASARAY'IN geçtiğimiz sezon son anda elinden kaçırdığı İspanyol golcü Morientes, Arsenal ile pazarlıklara başladı. Monaco formasıyla yıldızı parlayan ve takımını Şampiyonlar Ligi'nde finale taşıyan yıldız futbolcu için Ada ekibinin 17.5 milyon Euro'yu gözden çıkardığı bildirildi. 


</TEXT>
</DOC>
