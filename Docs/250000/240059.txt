<DOC>
<DOCNO> 240059 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/14/son/sonspo30.html </URL>
<DATE> 2004/05/14/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Arıca Samsunspor'dan buruk ayrılıyorum... 
</HEADLINE>
<TEXT>

     Samsunspor, Adapazarı'nda yapacağı Bursaspor maçı için İstanbul'a hareket ederken, sözleşmesi sona eren teknik direktör Erdoğan Arıca, ''Samsunspor'dan buruk ayrılıyorum'' dedi. 
     Nuri Asan Tesisleri'ndeki hazırlıklarını tamamlayan Karadeniz ekibi, Bursaspor'un saha kapatma cezası nedeniyle Adapazarı'nda yapılacak maç için uçakla İstanbul'a hareket etti. 18 kişilik maç kadrosuna, cezalı Serkan Aykut ile sakat olan Müslim Can alınmadı. 
     Hareket öncesi açıklamada bulunan teknik direktör Erdoğan Arıca, Bursaspor maçının ardından Samsun'a dönmeyeceğini söyledi. 
     Yaklaşık 2 ay önce kulüp başkanı İsmail Uyanık ile takımın başında kalıp kalmayacağı konusunda bir görüşme yaptığını belirten Arıca, şunları kaydetti 
     ''Ben takımın başında kalmak için yaptığım görüşmede tek bir konuda anlaşamadım. Herkesin prensibine saygılıyım. Benim seviyeli bir yaşam anlayışım, prensiplerim ve saygılı bir hayat görüşüm var. Samsunspor'un da kendince haklı yönleri olduğu inancındayım. Ama Samsunspor'dan buruk ayrılıyorum.'' Arıca, basın mensuplarının, ''hangi konuda anlaşamadınız'' biçimindeki sorusunu ise, ''Onu Samsunsporlu yöneticilere'' sorun diye yanıtladı. 
     Samsunspor'un, yarın yapacağı Bursaspor maçında sahaya muhtemelen şu 11 ile çıkması bekleniyor'' Shorunmu, Ertan, Kenan, Şenol, Adnan, Serkan Dökme, Evren, Kirita, Celil, Caner ve Bülent. 
     Öte yandan Samsunspor'da iç ve dış transfer çalışmaları sürüyor. Son olarak Kirita Giani ile yapılan görüşmelerde, yaklaşık 1 yıldır Samsunspor'da forma giyen Rumen oyuncu ile 2 yıllık sözleşme için prensipte anlaşmaya varıldığı öğrenildi. 
     
</TEXT>
</DOC>
