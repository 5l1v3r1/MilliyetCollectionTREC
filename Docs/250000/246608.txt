<DOC>
<DOCNO> 246608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/09/son/sontur12.html </URL>
<DATE> 2004/06/09/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Yazar Başkaya'ya hapis istemi... 
</HEADLINE>
<TEXT>

     ''Akıntıya Karşı Yazılar'' adlı kitapta ''cumhuriyeti ve devletin askeri kuvvetlerinin alenen tahkir ve tezyif'' suçundan yargılanan yazar Doç. Dr. Fikret Başkaya ile yayıncı İsmet Erdoğan için Cumhuriyet Savcısı, cezalandırılmaları yönünde mütalaa verdi. 
     Ankara 15. Asliye Ceza Mahkemesi'nde görülen davanın bugünkü duruşmasına sanıkların avukatları katıldılar. 
     Ankara Üniversitesi Hukuk Fakültesi'nden bilirkişilerin ''mazeret bildirdiklerini'' açıklayan hakim Şakir Akıt, suçun niteliğini ve oluşup oluşmadığını mahkemenin takdir edebileceğini ifade ederek, bilirkişi incelemesi yaptırılmasından vazgeçilmesine karar verdi. 
     Cumhuriyet Savcısı Murat Esen, kitabın bazı bölümlerindeki ''Sivas katliamı devletçe örgütlenmiş bir katliamdır'', ''asıl söz konusu olan işkence cumhuriyetidir'', ''ülkeyi kurtarmak üzere gelen generallerin işkenceci iktidarı da bunlara dahildir'', ''bizatihi devlet işkenceci bir devlettir'' şeklindeki ifadelerin Türk Ceza Kanunu'nun TCK ''cumhuriyeti ve devletin askeri kuvvetlerini alenen tahkir ve tezyif'' suçunu tanımlayan 159. maddesine muhalefet kapsamına girdiği değerlendirmesi sonucu dava açıldığını anımsattı. 
     Başkaya'nın daha önce yargılandığı ve ceza aldığı davaların farklı yazılardan kaynaklandığını anlatan Esen, delillerin değerlendirilmesi sonucunda Başkaya'nın ''devletin askeri kuvvetlerini tahkir ve tezyif'' suçunu işlediğinin ve yayıncı Erdoğan'ın bu suça iştirak ettiğinin sabit olduğunu savundu. Savcı Esen, Başkaya ve İsmet Erdoğan'ın aynı maddeyi son 5 yıl içinde daha önce de ihlal ettiklerine işaret ederek, ceza artırımıyla birlikte TCK'nın 159. maddesi uyarınca cezalandırılmalarını talep etti. 
     Savcı Esen, diğer sanık Özcan Bayram'ın ise kitabın yayınlandığı matbaada işçi olduğunun belirlenmesi nedeniyle, bu sanık yönünden suç unsuru oluşmadığı gerekçesiyle beraat isteminde bulundu. 
     Duruşma, Başkaya ve Erdoğan'ın avukatlarının esas hakkındaki savunmalarını hazırlamaları için ertelendi. 
     İddianamede, Fikret Başkaya ve İsmet Erdoğan hakkında TCK'nın 159 1. maddesi uyarınca 1'er yıldan 3'er yıla kadar hapis cezası talep ediliyor. 
     
</TEXT>
</DOC>
