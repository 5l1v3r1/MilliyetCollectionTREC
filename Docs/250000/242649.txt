<DOC>
<DOCNO> 242649 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/25/son/soneko17.html </URL>
<DATE> 2004/05/25/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Türkiye, kazanamadığı dövizi harcıyor... 
</HEADLINE>
<TEXT>

     Türkiye'nin toplam 78.4 milyar dolar döviz geliri elde ettiği son bir yıldaki döviz harcamasının ise büyük bölümü ithalat için olmak üzere 87.5 milyar dolara ulaştığı belirlendi. Bu dönemde Türkiye kazandığı her 100 dolara karşılık, 112 dolar harcadı. 
     ANKA'nın belirlemelerine göre, Nisan 2003-Mart 2004'ü kapsayan son bir yıllık dönemde Türkiye ihracat yoluyla milyar 964 milyon, turizmden 13 milyar 715 milyon, taşımacılıktan 2 milyar 278 milyon dolar elde etti. 784 milyon dolarlık işçi dövizi girişi yaşanan bu dönemde yurt dışı müteahhitlik hizmetlerinden 665 milyon dolar gelir elde edildi. Faiz gelirleri 654 milyon, doğrudan yatırım ve portföy yatırımı, bedelsiz ithalat, finansal hizmetler gibi diğer alanlardan elde edilen toplam döviz geliri de 6 milyar 330 milyon dolar oldu. Böylece son bir yıldaki toplam döviz geliri 78 milyar 390 milyon dolara ulaştı. Türkiye'nin son bir yıldaki döviz harcaması ise 87 milyar 514 milyon dolara ulaştı. Böylece yıllık bazda 9 milyar 124 milyon dolarlık cari işlemler açığı oluştu. 
     
     İTHALAT FATURASI KABARDI 

     Son bir yıldaki döviz harcamalarının yüzde 80.8'i oranındaki 70 milyar 730 milyon dolarlık bölümünü ithalata ödenen fatura oluşturdu. Bu dönemdeki faiz ödemesi de 7 milyar 84 milyon dolara ulaştı. Türkiye'nin taşımacılık hizmetleri için 2 milyar 904 milyon dolar ödediği son bir yılda, Türk vatandaşlarının yurt dışındaki turizm harcamaları da 2 milyar 177 milyon dolar oldu. Diğer alanlarda yapılan döviz harcamalarının toplamı da 4 milyar 619 milyon dolara ulaştı. 
     
     KAZANILMAYAN DÖVİZ HARCANDI 

     Türkiye'nin son bir yıldaki döviz geliri, aynı dönemdeki döviz harcamasının yüzde 89.6'sı düzeyinde kaldı. Başka bir deyişle döviz harcamaları gelirin yüzde 111.6'sı düzeyine ulaştı. Bu dönemde elde edilen toplam döviz gelirinin yüzde 90.2'si ithalata gitti. Faiz ödemelerinin döviz gelirinden aldığı pay yüzde 9 düzeyinde gerçekleşti. Son bir yılda ihracatın ithalatı karşılama oranı yüzde 76.3 düzeyinde gerçekleşti. 
     
</TEXT>
</DOC>
