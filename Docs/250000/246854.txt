<DOC>
<DOCNO> 246854 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/10/son/sonsiy01.html </URL>
<DATE> 2004/06/10/ </DATE>
<TIME> 07.30 </TIME>
<AUTHOR>  </AUTHOR>
<HEADLINE>
Erdoğan, Zana ve arkadaşlarının tahliyesini böyle değerlendirdi 
</HEADLINE>
<TEXT>

     Başbakan Recep Tayyip Erdoğan, kapatılan DEP eski milletvekillerinin serbest bırakılması kararını değerlendirirken, "Temennimiz odur ki, ülkemizde de barışa gölge düşürecek vesileleri bu adım ortadan kaldırmış olur. Ne bölgesel ayrılıklar ne ülkemizde Türkiye Cumhuriyeti vatandaşı tüm etnik unsurlar, bu kararı, bizim bunlara ayrılık veya ayrıcalık olarak kullanmasınlar" dedi. 
     Erdoğan, katıldığı G 8 Zirvesi'nin ardından Savannah'dan Boston'a geçti. 
     G-8 Zirvesi'ni, dünyada ve Ortadoğu'da barışın bir vesilesi olarak gördüğünü dile getiren Başbakan Erdoğan, bu sürecin içini doldurmanın da önemli olduğunu ifade etti. 
     Açıklamalarında Kıbrıs sürecine de değinen Erdoğan, "Kıbrıs'la ilgili yaşanan gelişmelerin tarihe kayıt düştüğünü" belirtti. 
     Ortadoğu'nun önemli sıkıntıların yaşandığı bir coğrafya olduğunu ifade eden Erdoğan, bölgede demokrasiye geçişte sancıların yaşandığını belirtti. 
     Kapatılan DEP 4 eski milletvekilinin tahliye edilmesini değerlendiren Erdoğan, "İşin başından beri gerek Kıbrıs konusunda gerek DEP'lilerle ilgili konuda gittiğimiz bütün ülkelerde bunlar bizim önümüze getirilip konuyordu. Halbuki, sorulması gereken, anayasal ve yasal değişiklikler ne derecede oldu olmalıydı. AB üyesi ülkeler bu yeniden yargılanma sürecini başlatsanız diyorlardı. Ve yeniden yargılanma süreci başladı. Mahkeme aynı kararda ısrar etti. Kuvvetler ayrılığı ilkesine göre bizim ne yürütme ne yasama olarak yargıya yapacağımız herhangi br müdahale söz konusu olamaz. Fakat yasal düzenlemeler noktasında yürütme ve yasama organına, AB uyum paketleri noktasında son hazırlıklar da yapıldı. DGM'lerin kaldırılması bu zemini hazırlamış oldu diye düşünüyorum" dedi. 
     Yargının da böyle bir kararı verdiğini belirten Erdoğan, şunları söyledi 
     "Biz ülkemizde tüm vatandaşlarımızı Türkiye Cumhuriyeti vatandaşı olarak, hepsini canımız, ciğerimiz, kardeşimiz olarak görüyoruz, tanıyoruz. Bölgelerimiz arasında herhangi bir ayrım olamaz. Biz bunları kırmızı çizgilerimiz olarak görüyoruz. İnançlar noktasında da bir ayrım söz konusu olamaz. Elele vereceğiz." Öte yandan G-8 Zirvesi'nde liderlerin öğle yemeğinde Başbakan Erdoğan'ın dünya barışına yönelik yaptığı konuşmanın "çok beğenildiği", liderlerin Erdoğan'ı tebrik ettiği öğrenildi. ABD Başkanı Bush'un liderlerle toplu fotoğraf çekimine giderken Erdoğan'ın yanına gelerek "You are a great man büyük adamsın " dediği belirtilirken, Erdoğan'ın da Bush'tan Kıbrıs konusunda destek isteyerek, "Biz üzerimize düşeni yaptık, artık sıra sizde" dediği ve NATO zirvesinde bu konuyu daha detaylı ele alacaklarını kaydettiği öğrenildi. 

     
</TEXT>
</DOC>
