<DOC>
<DOCNO> 200985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/09/son/sontur59.html </URL>
<DATE> 2003/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP'li Selvi Özgürlük deyince, AKP'nin aklına türban geliyor 
</HEADLINE>
<TEXT>

     CHP Genel Başkan Yardımcısı Cevdet Selvi, ''Türkiye'de özgürlük denilince türban özgürlüğünden başka hiçbir şey AKP iktidarının aklına gelmemektedir'' dedi. 
     CHP Çankaya İlçe Başkanlığı, Çankaya Çağdaş Sanatlar Merkezi'nde ''Çalışma Yaşamının Sorunları ve Sosyal Demokrat Politika'' konulu panel düzenledi. 
     CHP Genel Başkan Yardımcısı Selvi, burada yaptığı konuşmada, ülkelerin gerçek durumunu saptamak için istatistiklerin yanında çalışma yaşamına da bakmak gerektiğini belirtti. 
     Türkiye'de her aklına gelenin ''yenilik'' diyerek alkış aldığını ancak çalışma yaşamına ilişkin yapılan yeniliklerin Türkiye'yi geriye götürdüğünü anlatan Selvi, AK Parti iktidarının çalışma yaşamına ilişkin çıkardığı yasalarla çalışanları perişan ettiğini savundu. 
     Çalışma yaşamının en önemli sorununun ''örgütlenme özgürlüğü'' olduğunu ifade eden Selvi, çıkarılan yasalarla Türkiye'de artık çalışma düzeninin kalmadığını, işverenin işçiyi 3 saat çalıştırıp gönderebileceği gibi, mesai vermeden 11 saat da çalıştırabileceğini kaydetti. 
     
     ''ÇÖZÜM ÖRGÜTLENME'' 
     Selvi, Türkiye'de aktif 12 milyon çalışandan sadece 500-600 bin kişinin örgütlü olduğunu, çalışanların sorunları çözülmeden Türkiye'nin sorunlarının çözülemeyeceğini dile getirdi. 
     Hükümetin çalışanlara ve çalışma hayatına ilişkin yaklaşımını eleştiren Selvi, ''Türkiye'de özgürlük denilince türban özgürlüğünden başka hiçbir şey AKP iktidarının aklına gelmemektedir. Örgütlenme özgürlüğünün önündeki engeller kalkmadan Türkiye'nin çağdaş demokratik bir yapıya kavuşması mümkün değildir. Örgütsüz bir toplum en doğal haklarını da alamaz'' diye konuştu. 
     Türkiye'de sermaye çevresinin her türlü örgütlenmesinin serbest olduğunu, iktidarın görüşü doğrultusunda örgütlenildiğinde iktidarın bunu desteklediğini, demokratik hakların alınması için yapılan mücadele için örgütlenmeye karşı ise iktidarın hayat hakkı tanımadığını savundu. Selvi, ''Türkiye'nin çalışma hayatı böylesine kaos içindeyken Türkiye'nin genel durumunun da aynı şekilde olduğu açıkça görülmektedir'' dedi. 
     Yasalarda örgütlenme özgürlüğünden söz edilirken bunun pratiğe yansıtılmadığını savunan Selvi, sendikalaşmanın ekonomiye olumlu katkılar yaptığını, kaçak işçi çalıştırmanın da bu sayede önlenebileceğini kaydetti. 
     Örgütlü olunarak sorunların çözülebileceğini ifade eden Selvi, ''Bu iktidar meslek kuruluşlarıyla, sendikalarla, sivil toplum örgütleriyle konuşmaz, sadece belirli dar bir çevrede getirir Meclis'te sayısının çokluğu nedeniyle tüm çalışanları perişan eder hale gelmiştir'' diye konuştu. 
     
</TEXT>
</DOC>
