<DOC>
<DOCNO> 235292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/son/sonspo19.html </URL>
<DATE> 2004/04/27/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Sakaryaspor Süper Lig turuna hazırlanıyor... 
</HEADLINE>
<TEXT>

     İkinci Futbol Ligi A Kategorisi Lideri Sakaryaspor, cumartesi günü yapacağı Kayserispor maçından sonra Süper Lig turu atmanın hesabını yapıyor. 
     Kulüp başkanı Selahattin Aydın, AA muhabirine yaptığı açıklamada, Adapazarı'nda yapacakları Kayserispor maçını heyecanla beklediklerini belirterek, ''Bu maçı kazanırsak, özlemimiz olan Süper Lig'e kavuşacağız'' dedi. 
     Öncelikli hedeflerinin Süper Lig'e yükselmek, sonraki hedeflerinin de ligi şampiyon olarak tamamlamak olduğunu ifade eden Aydın, ''Kayserispor maçını kazanarak, taraftarımızın önünde tur atmayı hedefliyoruz. Şampiyonluk turunu da yine taraftarımızın önünde son maçta atacağımıza inanıyorum'' diye konuştu. 
     Yeşil-siyahlı ekip, Kayserispor maçının hazırlıklarını, bugün yaptığı kondisyon ağırlıklı çalışmayla sürdürdü. 
     
</TEXT>
</DOC>
