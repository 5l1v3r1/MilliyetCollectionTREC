<DOC>
<DOCNO> 229361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/son/sonspo20.html </URL>
<DATE> 2004/04/07/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Beşiktaş'da Gençlerbirliği maçı hazırlıkları.. Ronaldo'nun MR'ı çekildi 
</HEADLINE>
<TEXT>

     Beşiktaş, Gençlerbirliği ile oynayacağı lig maçının hazırlıklarını sürdürdü. 
     Teknik direktör Mircea Lucescu yönetiminde, BJK Nevzat Demir Tesisleri'nde gerçekleştirilen idmanda, siyah-beyazlı futbolcular kondisyon ve pas çalışmasının ardından 8 gruba ayrılarak 3'erli çift kale maç oynadı. 
     Antrenman maçlarında futbolcuların son derece istekli ve neşeli oldukları gözlenirken, zaman zaman futbolcular ve Lucescu'nun yaptığı espriler gülüşmelere neden oldu. 
     Bu arada, sakatlığı nedeniyle dünkü antrenmana katılmayan Okan, bugün takımla birlikte çalıştı. 
     
     SAKAT FUTBOLCULAR AYRI ÇALIŞTI 
     Sakatlıkları süren Sergen, Ronaldo, Giunti, Tümer ve Emre takımdan ayrı çalıştı. 
     Sakat futbolcular fizyoterapistler eşliğinde özel çalışmalara tabi tutulurken, Ronaldo bir süre çalıştıktan sonra kontrol amaçlı MR'ının çekilmesi için Memorial Hastanesi'ne gitti. 
     Brezilyalı futbolcunun Gençlerbirliği karşısında oynayıp oynamayacağının akşam saatlerinde alınacak MR sonucunda açıklık kazanacağı bildirildi. 
     Siyah-beyazlılar akşam yapacakları antrenmanla Gençlerbirliği maçının hazırlıklarını sürdürecek. 
     Diğer yandan siyah-beyazlılar yarın da PAF takımla BJK Nevzat Demir Tesisleri'nde hazırlık maçı oynayacak. 
     
</TEXT>
</DOC>
