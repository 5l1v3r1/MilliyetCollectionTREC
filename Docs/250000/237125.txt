<DOC>
<DOCNO> 237125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/04/son/sondun19.html </URL>
<DATE> 2004/05/04/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Powell, "teröre rağmen ABD'ye göç"ü yazdı... 
</HEADLINE>
<TEXT>

     ABD Dışişleri Bakanı Colin Powell, ''kapılarını güvenli hale getirmek, barışsever ve iyi niyetli insanlar için ardına kadar açmak istediklerini'' bildirdi. 
     Powell, Alman Die Welt gazetesi için ''Teröre rağmen göç'' başlığıyla yazdığı makalede şunları kaydetti 
     ''Teröristler 11 Eylül 2001 tarihinde bizim açıklığımızdan istifade ederek 90 ülkeden 3 bin insanı öldürdü. Bu saldırıya tepki olarak ABD terörizme karşı global bir savaş başlattı. 
     Başkanımız aynı zamanda kapılarımızı açık tutmayı, ancak güvence altına almayı kararlaştırdı. Bazı kişiler kapılarımızı yabancı ziyaretçilere tümüyle kapatmamız gerektiğini savunuyor. Haksızlar. Çünkü bu şekilde davranarak en fazla takdir ettiğimiz ilkelerimize ihanet edecek olursak teröristler başarılı olmuş olur. Açıklık, ulus olarak başarımız için çok önemli.'' ABD'nin yabancı işadamlarını çekememesinin ülke ekonomisini olumsuz yönde etkileyeceğine dikkati çeken Powell, Amerikan halkı kapılarını yeni insanlara ve fikirlere kapattığı takdirde ulus olarak özgürlüğü dünyada yayma görevinde başarısız kalacağını ifade etti. 
     Güvenlik nedenlerinden dolayı geçen iki buçuk yıl içinde çok köklü değişiklikler yapıldığına işaret eden Powell, buna rağmen ABD'ye yasal olarak giren yabancılara yönelik kontrolleri mümkün olduğu kadar düşük seviyede tutmaya çalıştıklarını, ancak sınır kapılarında aldıkları yeni önlemlerle suçluların ve terör zanlılarının tespit edilmesinin mümkün olduğunu kaydetti. 
     Özellikle üniversite öğrencileri ve akademisyenlerin ülkeye girişlerini kolaylaştırmak için her türlü çabayı harcadıklarını ifade eden Powell şöyle devam etti 
     ''Eğer bize gelmeyi düşünen yabancı bir öğrenci diğer bir ülkeye giderse, sadece o kişiyi değil, kendisiyle birlikte ABD'ye gelmek ve bu kişinin izinde yürümek isteyen aile fertlerini de kaybederiz. 
     Eğer bilim adamları başka ülkelerde konferanslar verirse, bizim kurum ve kuruluşlarımızdaki bilgiler eksilir. İşadamları ve turistler başka bir ülkeye giderse sadece onların paralarını değil, dostluklarını da kaybederiz.'' ABD'nin her zaman yabancılara kapılarını açtığını, kendi ailesinin de Karaib adalarından geldiğini anımsatan Powell, teröristlerin ABD'ye maddi zarar verebileceklerini, ancak hiçbir zaman ABD'nin açıklığını engelleyemeyeceklerini ifade etti. 
     Mevcut güvenlik kontrollerinin yoğunluğundan dolayı özür dileyen Powell, ''Ancak şuna güvenebilirsiniz ABD'nin kapıları her alanda açık kalacak'' ifadesini kullandı. 
     
</TEXT>
</DOC>
