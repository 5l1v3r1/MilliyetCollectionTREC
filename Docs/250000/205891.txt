<DOC>
<DOCNO> 205891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/02/guncel/gun01.html </URL>
<DATE> 2004/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
'Magandalar' saydırdı 
</HEADLINE>
<TEXT>

   Aldıkları alkolün etkisiyle "coşan" magandalar tabancalarına sarıldı, kentin her köşesinden silah sesleri yükseldi. Polise telefonla ihbar yağdı 
      SERHAT ÜNAL İstanbul 
   
   İstanbul'daki yeni yıl kutlamaları sırasında magandalar yine boş durmadı. Aldıkları alkolün etkisiyle "şehir magandaları" silahlarına sarılırken, kentin her köşesinden silah sesleri yükseldi. Polise ihbar telefonları yağarken, altı kişi gözaltına alındı. 
   Yılbaşının huzur ve güven içinde kutlanabilmesi için alınan önlemler, magandaların havaya ateş ederek kutlama yapmasına engel olamadı. Özellikle saatler gece yarısını gösterdiğinde birçok semtten silah sesleri geldi. Birbirini tetiklercesine artan seslere paralel olarak 155 Polis İmdat telefonuna da ihbarlar yağdı. Silah atılmasıyla ilgili 121 ihbar yapılırken, en çok şikayet Kadıköy, Beykoz, Avcılar, Fatih, Bayrampaşa, Beyoğlu, Ümraniye ve Sarıyer'den geldi. İhbarlar üzerine sevk edilen ekipler adreslere giderek inceleme yaptı. İhbarlardan 50'si kayıtlara "silah atışı" olarak geçti. Polis, altı kişiyi gözaltına alarak yasal işlem yaptı. 
   
   
   
</TEXT>
</DOC>
