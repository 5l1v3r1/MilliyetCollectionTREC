<DOC>
<DOCNO> 216255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/19/son/soneko28.html </URL>
<DATE> 2004/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Halkbank Genel Müdürü Pamukbank için incelemelerimiz sürüyor 
</HEADLINE>
<TEXT>

     Halkbank Genel Müdürü Hasan Cebeci, bu yıl net 500 trilyon lira civarında kar hedeflediklerini açıkladı. 
     Halkbank Genel Müdürü Cebeci, 2004 yılı hedefleri ve 2003 gerçekleşmelerini açıklamak amacıyla düzenlediği basın toplantısında soruları da yanıtladı. 
     Cebeci, Banka'nın özelleştirilmesi konusunu değerlendirirken, özelleştirmeye ilişkin 3 yıllık sürenin 25 Kasım 2003 tarihinde bittiğini hatırlatırken, ek süre için ilgili Bakan'a başvurduklarını, sürenin büyük bir ihtimalle uzatılacağını söyledi. 
     Özelleştirmenin gerekli olduğunu düşündüğünü söyleyen Cebeci, özelleştirmeden sonra da Banka'nın misyonunun aynı şekilde devam edeceğini kaydetti. 
     
     HALKBANK'A YURTDIŞINDAN İLGİ VAR 
     Banka'nın özelleştirilmesine yurtdışından, özellikle Avrupa Halk Bankaları Birliği'nden ilgi bulunduğunu açıklayan Cebeci, yurt içinde de esnaf odaları, TOBB ve ticaret odaları gibi kesimlerin de hisse alabileceğini söyledi. 
     Banka'nın bir bölümünün yüzde 50'nin altında kalmak kaydıyla devlette kalmasında yarar bulunduğunu da ifade eden Cebeci, Banka'nın yüzde 30-40'lık bölümünün de Borsa'da halka arz edilebileceğini vurguladı. 
     
     PAMUKBANK'TA İNCELEME SÜRÜYOR 
     Pamukbank'a olan ilgilerini kendi yönetimlerinin açıkladığını hatırlatan Cebeci, bu banka ile personelin yaş ortalamasının düşük olması ve teknolojik alt yapısı nedeniyle ilgilendiklerini tekrarladı. 
     Pamukbank'ta Halkbank uzmanlarının incelemelerini yaptığını ve Mart başında raporlarını hazırlayacaklarını açıklayan Cebeci, ''sonra oturup görüşeceğiz. Sonuçta uygunsa değerlendireceğiz'' diye konuştu. 
     Halkbank Genel Müdürü, Pamukbank'ın satın almamı yoksa devirle mi alınacağının ise henüz belli olmadığını kaydetti. 
     Pamukbank'ın bankaya maliyeti olup olmayacağı sorusuna da Cebeci, incelemelerin devam ettiğini hatırlatarak, ''Arkadaşların raporlarına bağlı. Tabi biz zarar uğramadan bir kuruş vermeden bunu almak isteriz'' dedi. 
     Pamukbank'ın Halkbank tarafından alımının gerçekleşmemesi durumunda personel sıkıntısının ne olacağının sorulması üzerine de Cebeci, personel sıkıntısı yaratan yüzde 1'lik sınırın kaldırılması için Hükümetle görüşmelerin sürdüğünü ifade etti. 
     
     MEVDUAT 
     2003 yılında 13.8 katrilyon lira olan mevduatı 2004 yılı sonunda 16-17 katrilyon liraya çıkarmayı hedeflediklerini söyleyen Cebeci, Banka'nın bilançosu içinde göreve geldiklerinde yüzde 80 olan Hazine kağıtların oranının yüzde 71'e indiğini de açıkladı. 
     
     TAKİPTEKİ KREDİLER 
     İstanbul yaklaşımı kapsamında 36 firma ile 191 milyon dolarlık alacağın ödeme planına bağlandığını ve 2.5 milyon dolar tahsilatın yapıldığını anlatan Cebeci, halen 224 milyon dolarlık alacak için 24 firma ile görüşmelerin de sürdüğünü söyledi. 
     Göreve geldiklerinden 2003 yılı sonuna kadar 1.3 katrilyon liralık kredi verdiklerini ve bu kredilerden takibe girenlerin sadece 2.3 trilyon lira olduğunu açıklayan Cebeci, bunun on binde 17'lik bir orana tekabül ettiğini, bu rasyonun kredilerin sağlamlığını gösterdiğini söyledi. 
     Halkbank'ın haftalık 50 trilyon lira kredi kullandırdığını ifade eden Cebeci, artık ''krediyi dağıtan'' değil ''kredi veren'' bir banka olduklarını kaydetti. 
     
     NET KAR 
     2004 yılında 500 trilyon lira net kar hedeflediklerini de açıklayan Halk Bankası Genel Müdürü, özellikle kredilere ağırlık verilerek bu karın elde edilmesinin amaçlandığı vurguladı. 
     
     FİNTEK VE BANKA YAZILIMI 
     Halk Bankası ile Ziraat Bankası'nın iştiraki olan ve iki bankanın yazılımını hazırlayacak Fintek'e ne kadar para harcandığı konusunda da Cebeci, yazılım çalışması yapan 450 kişinin 3 yıldır çalıştığını ve 12 milyon dolar civarında masraf olduğunu tahmin ettiğini kaydetti. 
     Yazılımın hazırlanmasının daha da gecikeceği endişesi taşıdıklarını dile getiren Genel Müdür, ''Böyle yazılım yerine keşke mevct sistem satın alıp devreye sokabilseydik'' dedi. 
     Teknolojik altyapı yetersizliği nedeniyle bireysel krediler ve kredi kartı pazarına tam olarak giremediklerini belirten Cebeci, şu anda 350 ATM ve 6 bin pos makinası alımı yapacaklarını açıkladı. 
     Mevcut bir yazılımın maliyetine ilişkin soruyu ise Yönetim Kurulu Üyesi Hüseyin Aydın cevapladı. Fintek'in hazırladığı yazılımın Ziraat Bankası'nın örnek şubelerinde uygulanmaya başladığını anlatan Aydın, 2004 yılı sonunda sistemin devreye girebileceğini düşündüklerini söyledi. 
     
     USULSÜZ KREDİ VEREN YÖNETİCİLER 
     KİT Komisyonu'nda gündeme gelen ve usulsüz kredi veren yöneticilere ilişkin Yönetim Kurulu kararının çıkmadığı yönündeki eleştirilerin hatırlatılması üzerine Hasan Cebeci, bu kararın daha önceki yıllarda usulsüz kredi veren yöneticileri kapsadığını, bununla ilgili kararın Yönetim Kurulundan çıktığını ve savcılıklara intikal ettirildiğini kaydetti. 
     Bu kararın çıkarılması için Hazine'den görüş almayı istediklerini, ancak milletvekillerinden eleştiri gelmesi üzerine, görüşü beklemeden kararı çıkarttıklarını kaydeden Cebeci, kararın 20-25 yöneticiyi kapsadığını söyledi. 
     
     ''ŞU ANDA YENİ ŞUBE AÇMAYI DÜŞÜNMÜYORUZ'' 
     Yeniden yapılandırma çerçevesinde şube kapatmaya devam ettiklerini, ancak bunun birden fazla şube olan yerlerde gerçekleştirdiklerini anlatan Cebeci, ancak geçmişte bazı yerlerde düşünülmeden kapatılan şubeler bulunduğunu söyledi. 
     Bunların açılması için taleplerin geldiğini, ancak şube kapatırken başka bir yerde şube açmanın hoş olmayacağını vurgulayan Cebeci, yeni şube açılışına ilişkin ''şu anda düşünmüyoruz. Ama ilerde olabilir'' değerlendirmesinde bulundu. 

     
</TEXT>
</DOC>
