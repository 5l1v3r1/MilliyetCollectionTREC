<DOC>
<DOCNO> 227335 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/son/sontur07.html </URL>
<DATE> 2004/03/31/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Dersanelerin seviye tespit sınavlarına uyarı... 
</HEADLINE>
<TEXT>

     Özel Dershaneler Birliği Derneği ÖZDEBİR , ödül koyarak seviye tespit sınavı düzenleyen dershaneleri, haksız rekabet yarattıkları gerekçesiyle uyardı. 
     Özdebir Yönetim Kurulu Üyesi Kenan Bıyık, derneğin aylık yayın organında konuya ilişkin açıklama yaptı. 
     Dershanelerin 2004-2005 eğitim öğretim yılı için kayıt döneminin gelecek ay başlayacağına işaret eden Bıyık, öğrencilerin düzeylerinin belirlenmesine yönelik sınavların ödül konularak yapılmasının yönetmeliğe aykırı olduğunu vurguladı. 
     Bazı dershanelerin çalışkan ve ortaöğretim puanı yüksek öğrencileri çekmek amacıyla, düzey belirleme sınavlarını bilgisayar, araba, para gibi ödüller koyarak yaptıklarını kaydeden Bıyık, bunun haksız rekabet yarattığını belirtti. 
     Bıyık, şunları kaydetti 
     ''Bu sınavları yapan dershaneler, bırakın kendi öğrencilerini, ara sınıfta olup da başka dershaneye giden öğrencileri de ödüllü sınava alarak, öğrenciyi bir sonraki yıl için kendine çekmeye, avcılık yapmaya çalışmaktadır. Öğrenciyi ve veliyi dershanesiyle çatışmaya düşürmekte, psikolojik olarak veli ve öğrenciyi dershanesiyle pazarlık yapmaya zorlamaktadır. Bazı dershaneler o kadar ileri gitmektedir ki, taahhüdü olan ders saatini tamamlamadan, mayıs ayında derslerin bittiğini söyleyerek sınıf boşaltmakta ve aynı öğrencileri yeniden kayıt etmeye çalışmaktadır.'' Bıyık, bazı dershanelerin de, dershanede yapılan sınavlar için kendi öğrencilerinden ek ücret aldıklarını bunun da yönetmeliğe aykırı olduğunu vurguladı. 
     Milli Eğitim Bakanlığı'nın bu konuda bütün dershaneleri uyarmasını isteyen Bıyık, bir dershanenin sınav düzenlediği anda diğerlerinin de sınav yapma yarışına girdiğini, bunun da sektörde etik olmayan bir süreci başlattığını ifade etti. 
     Öğrencilerden, ''kendi başarılarından medet uman dershanelere kanmamalarını'' isteyen Bıyık, ödüllerin cazibesine kapılarak kayıt yaptıran birçok öğrencinin mağdur olduğunu ve psikolojilerinin olumsuz etkilendiğini tespit ettiklerini bildirdi. 
     Öte yandan, Ankara Milli Eğitim Müdürlüğü yetkilileri de dershane sahiplerinin konuya duyarlılık göstermesini istedi. 
     Dershane denetimlerinin kayıt süreci nedeniyle de sıkılaştırıldığını bildiren yetkililer, geçen yıl bu ve benzeri sebeplerle 32 dershanenin kısa ve uzun süreli kapatıldığını ifade ettiler. 
     

     
</TEXT>
</DOC>
