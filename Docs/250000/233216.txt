<DOC>
<DOCNO> 233216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/son/sonspo14.html </URL>
<DATE> 2004/04/20/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Galatarasay'da Hagi, antrenmanda adeta şov yaptı... 
</HEADLINE>
<TEXT>

     Galatasaray, cuma günü Malatyaspor ile deplasmanda yapacağı maçın hazırlıklarını, yaptığı tek antrenmanla sürdürdü. 
     Teknik direktör Gheorghe Hagi yönetiminde Florya Metin Oktay Tesisleri'ndeki arka sahada gerçekleştirilen antrenmana uzun bir aradan sonra tüm futbolcular katıldı. Hagi, oyuncularına idmanda yorucu bir istasyon çalışmasının ardından 3 grup halinde çift kale maç yaptırdı. Zevkli ve çekişmeli geçen maçta takımı birinci olan Hagi, klas hareketleri ve attığı nefis bir golle dikkat çekerken, çalışmayı izleyen taraftarlardan da alkış aldı. 
     Bratu, idman boyunca durgun gözüküp, müsait pozisyonları dahi gole çeviremezken, Hakan Şükür, maçın sonlarına doğru attığı gollerle, takımının ikinci olmasını sağladı. 
     Antrenmanda girdiği ikili mücadelede sakatlanan Orhan, tedbir amacıyla çalışmayı bıraktı. Bu futbolcunun durumunun yapılacak kontrollerden sonra belli olacağı ifade edildi. 
     Antrenmanı, Futbol Şubesi Sorumlusu Ergün Gürsoy da bir süre izledi. Gürsoy, daha sonra Hakan Şükür ve Hagi ile konuştu. 

     
</TEXT>
</DOC>
