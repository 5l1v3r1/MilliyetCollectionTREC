<DOC>
<DOCNO> 244374 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/01/yasam/yas07.html </URL>
<DATE> 2004/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Film gibi şantaj 
</HEADLINE>
<TEXT>


İki uyanık, temsili bir cinayet işleyip makine mühendisi İlker Kayar'a şantaj yaptı. Mühendis, oyuna geldiğini anlayınca iki şantajcıyı polise yakalattı 

ERDOĞAN PAÇİN, HÜSEYİN ERSÖZ Bursa DHA 

Bursa'da, internette tanıştığı bir kadınla ilişki kuran evli mühendisten, hazırladıkları senaryoyla para sızdırmaya çalışan iki kişi tutuklandı. Makine mühendisi İlker Kayar 34 , internette tanıştığı Z.K.'yla ilişki kurdu. Kayar, yaşadıklarını iş arkadaşı Recep Kavşut'a da anlattı. Bu sırada ağabeyini ziyarete gelen Ali Kavşut, konuşulanları duyunca, Kayar'dan para sızdırmak için, arkadaşı Suat Nokta'yla plan yaptı. 

Yardım bahanesi 
Kayar'ı telefonla arayan Nokta, "Gönül ilişkini biliyorum. Bunu hem eşine, hem de patronuna anlatacağım" diye tehdit etti. Paniğe kapılan Kayar, durumu yine Recep Kavşut'a anlattı. Recep Kavşut da kardeşinden yardım istedi. Fabrikaya gelen Ali Kavşut, yardım edeceğini söylediği Kayar'a yönelik şantaj planının kolayca sürdürme imkanı buldu. 
Kayar'ı yeniden arayan Nokta, "Otogara geldim, seninle görüşmem gerekiyor" diye konuştu. Kayar, Ali Kavşut, Murat Kavşut 24 ve Muammer Polat'la 31 buluşma yerine gitti. Nokta, otomobiline bindiği Kayar'a kurusıkı tabancasını doğrulttu. 
Ali Kavşut da, üzerine atlayarak tabancayı aldığı Nokta'ya 2 el ateş etti. Ölü numarası yapan Nokta'yı Çeltik Köyü yakınlarında otomobilden atan Ali Kavşut, Kayar'a "Seni beladan kurtardım. Bunun karşılığı olmalı" diyerek 15 milyar lira istedi. 

Cinayeti araştırdı 
Ali Kavşut'a iki kez de 400'er milyon lira veren Kayar, kendisinden 200 dolar daha istenmesi üzerine şüpheye düştü. Polis ve jandarma bültenlerini inceleyen Kayar, Nokta'nın öldürüldüğüne ilişkin bir bilgiye ulaşamadı. 
Bunun üzerine polise başvuran Kayar'dan, seri numaraları belirlenen 200 doları Ali Kavşut'u vermesi istendi. Parayı almaya gelen Ali Kavşut ile kardeşi Murat ve arkadaşı Muammer Polat suçüstü yakalandı. Nokta da operasyonla ele geçirildi. Adliyeye çıkarılan zanlılardan Ali Kavşut ve Nokta tutuklandı. 



</TEXT>
</DOC>
