<DOC>
<DOCNO> 210590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/23/yasam/yas13.html </URL>
<DATE> 2004/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Çanları kızları çalacak 
</HEADLINE>
<TEXT>

      SERHAT OĞUZ İstanbul 
   
   İstanbul Burgazada'daki Ayios İdanis Kilisesi'nin zangoçluğunu ölen eşi Andon'dan 1995'de devralan Ekaterini Voli, 17 Ocak'ta, yani tam 67 yıl önce doğduğu günde hayata veda etti. Voli'nin cenaze töreni, önceki gün 20 yılını geçirdiği kilisede yapıldı. Başörtülü, Müslüman ve Rum Ada halkı gözyaşları içinde Voli'yi uğurladı. Voli, törenin ardından, Burgazada'nın zirvesindeki Rum Mezarlığı'nda, kırmızı bir tabutla eşinin yanında toprağa verildi. Zangoçluk görevini ise şimdilik, kızı Elizabeth Parlak ve diğer kiliselerden yardıma gelecek görevliler yapacak. Burgazadalı Rumlar ise, "Rum Ortodoks cemaati var oldukça bu kilisede zangoçsuz kalmayacaktır" diyor. Voli ve eşi, geçen yıllarla birlikte kilisenin ayrılmaz birer parçası haline gelmişlerdi. Voli, her sabah ve pazar ayinlerinden önce kilisenin çanını çalarak, Burgazada'nın sessizliğine kısa bir ara veriyordu. 
   
   
</TEXT>
</DOC>
