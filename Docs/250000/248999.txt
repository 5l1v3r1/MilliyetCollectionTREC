<DOC>
<DOCNO> 248999 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/18/son/soneko37.html </URL>
<DATE> 2004/06/18/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
TAV, Kahire'de dünya devlerini geçti... 
</HEADLINE>
<TEXT>

     Kahire Havalimanı dış ve iç hatlar terminali yapım ihalesine Mısırlı firma Holding Company JV ile ortaklaşa giren Tepe-Akfen-Vie TAV Konsorsiyumu'nun verdiği teklif birinci oldu. 
     Atatürk Havalimanı Dış Hatlar İşletmecisi TAV Basın İlişkileri Birimi'nden yapılan açıklamaya göre, bütçesinin yüzde 70'i Dünya Bankası, yüzde 30'u ise Mısır hükümeti tarafından finanse edilen Kahire Havalimanı yeni dış ve iç hatlar terminali yapım ihalesi, 15 Haziran'da gerçekleşti. 
     Dünya Bankası'nın yeterlilik verdiği 7 grubun katıldığı ihalede, TAV'ın, Mısırlı firma Holding Company JV ile ortaklaşa verdiği 347 milyon 131 bin dolarlık teklif, en iyi teklif olarak belirlendi. 
     Suudi Arabistan inşaat firması olan ve ABD dahil pek çok ülkede faaliyet gösteren inşaat devi Bin Ladin ile Amerikan şirketi Turner'in ortak teklifi ise 3.5 milyon dolarlık teklifle ikinci sırayı aldı. 
     İhaleyi kazanan grubun, mali ve teknik dokümanların 120 günlük incelemesinden sonra belirleneceği bildirildi. 
     İşveren tarafından 900 günde tamamlanması planlanan yeni terminal yapımına, TAV-Holding Company JV'nin bu süreyi 833 gün olarak teklif ettiği kaydedildi. 
     Tasarımı ECG EGYPT-NACO Netherland JV tarafından yapılan ve 170 bin metrekare kapalı alana sahip yeni Kahire Terminali'nde 23 adet yolcu köprüsü, 58 adet asansör, 48 adet yürüyen merdiven ve 46 adet yürüyen bant yer alacak. Ayrıca, terminalin yanı sıra 550 bin metrekare apron ve taxiway alanının da projenin kapsamı arasında yer aldığı bildirildi. 
     Kahire Havalimanı, yeni terminalin tamamlanmasından sonra iç ve dış hatlarda yıllık 14 milyon yolcu kapasitesine ulaşacak. 
     İhaleye katılan diğer uluslardaki gruplardaki birçok firmanın yıllık inşaat cirolarının 10 milyar doların üstünde olduğu kaydedildi. 
     
</TEXT>
</DOC>
