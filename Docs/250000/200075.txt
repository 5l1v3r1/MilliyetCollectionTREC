<DOC>
<DOCNO> 200075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/05/son/sontur19.html </URL>
<DATE> 2003/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Hülya Avşar'ın 'bayrak' davasında beraat... 
</HEADLINE>
<TEXT>

     Sanatçı Hülya Avşar'ın da aralarında bulunduğu 5 sanık, ''Türk Bayrağı Kanunu'na muhalefet etmek'' suçundan yargılandıkları davada beraat etti. 
     İstanbul 3. Sulh Ceza Mahkemesi'ndeki duruşmaya, tutuksuz sanıklar Hülya Avşar, Karin Kazeryan, Ali Bitiş, Fazlı Altıntaş ve Mine Öztürk katılmadı. 
     Duruşmada hakim, sanıkların suç kastıyla hareket etmediğini ve dava konusu balonların şov amaçlı kullanıldığını belirterek, suçun unsurları oluşmadığı için tüm sanıkların beraatına karar verdi. 
     
     İDDİANAMEDEN 
     İstanbul Cumhuriyet Başsavcılığı'nca hazırlanan iddianamede, 27 Nisan 2002 tarihinde özel bir televizyon kanalında yayınlanan ''Hülya Avşar Show'' adlı programda, üzerlerine Türk Bayrağı'nın asli unsurlarının resmedildiği balonların kullanıldığı belirtiliyordu. 
     ''Programı idare eden Hülya Avşar'ın, davet ettiği konukları karşılayıp uğurlarken balonları ayağıyla itelediğinin belirlendiği'' anlatılan iddianamede, balonların İzmir'de Lateksan adlı firma tarafından üretilip sanıklardan Fazlı Altıntaş'ın çalıştığı Erbay oyuncak firmasınca İstanbul'a getirildiği, diğer sanık Ali Bitiş'in de işyerinde sattığı, Sony Müzik ve Sanat A.Ş'de yönetici asistanı olarak çalışan Karin Kazeryan'ın bu balonlardan satın aldığı, Med Yapım TV ve Filmcilik A.Ş. temsilcisi Mine Öztürk'ün de bunların programda kullanılmasına izin verdiği ifade ediliyordu. 
     İddianamede, tüm sanıkların, ''Türk Bayrağı Kanunu'na muhalefet etmek'' suçundan 3 ile 6'şar ay arasında hafif hapis cezasına çarptırılmaları isteniyordu. 
     
</TEXT>
</DOC>
