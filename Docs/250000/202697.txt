<DOC>
<DOCNO> 202697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/17/son/sondun25.html </URL>
<DATE> 2003/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Kirk Kıbrıs çözülürse, ABD serbest ticaret anlaşması önerebilir 
</HEADLINE>
<TEXT>

     ABD'de iktidardaki Cumhuriyetçi Parti'nin Kongre'deki önde gelen milletvekillerinden Mark Kirk, KKTC'de seçim sonuçları doğrultusunda hükümetin değişmesi ve çözüm yonunde ilerleme sağlanması durumunda, Washington'ın, Türkiye'ye destek için serbest ticaret anlaşması imzalanmasını önerebileceğini söyledi. 
     Başkan George Bush, yönetimine ve özellikle Savunma Bakanı Donald Rumsfeld'e yakınlığıyla tanınan Kirk, Avrupa Birligi'nin Türkiye'ye iyi davranmadığını ifade ederek, ABD'nin Türkiye'ye serbest ticaret anlaşması önermesi durumunda bunun, Ankara'nın AB ile ilişkilerinde elini kuvvetlendireceğini belirtti. 
     ABD Temsilciler Meclisi Silahlı Hizmetler Komitesi üyesi Kirk, ancak ABD'nin Türkiye ile ekonomik ittifak için harekete geçmesi için KKTC'deki seçim sonuçları doğrultusunda hükümetin değişmesi ve yeni liderlerin işbaşına gelmesi gerektiğini savunarak, seçimde birinci çıkan Cumhuriyetçi Türk Partisi'nin lideri Mehmet Ali Talat'ın yeni hükümeti kurmasını önerdi. 
     Illinois eyaleti milletvekili Kirk, şunları söyledi 
     ''Kıbrıs'ta çözüm için hala fırsat var ve bu, Türk-Amerikan ilişkilerine çok büyük yarar sağlar. 
     Türkiye'nin AB'de pek iyi muamele görmediği izlenimini taşıyoruz. Son AB zirvesi bildirgesinde yer alan sürpriz Güneydoğu ifadesi, bunun kanıtı. Tabii ki Türkiye'nin AB'ye girmesi gayet iyi olur. Yine de konuşulan senaryolardan biri, ABD'nin, Türkiye'ye serbest ticaret anlaşması imzalanmasını önermesi. İsrail ile yapıldığı gibi. Bu, AB'de kıskançlık yaratır ve ABD ile AB arasında Türkiye'ye daha yakın olma konusunda rekabet sağlar. Bu durum da Türkiye'yi AB ile ilişkilerindeki sıkıntılı durumdan çıkarır. 
     Türkiye, 300 milyon nüfuslu AB'ye alınmazsa alternatif olarak 300 milyon nüfuslu Kuzey Amerika pazarına gireceğini bilir.'' Askerlik görevinin önemli kısmını İncirlik'te yapan ve Türkiye'yi yakından tanıyan Mark Kirk, ABD'nin Türkiye lehine bu yönde devreye girmesinde Kıbrıs'ta ilerleme ve yönetim değişikliğinin büyük yarar sağlayacağını söyledi. 
     Kirk, şöyle devam etti 
     ''Kuzey Kıbrıs'ta seçimden sonra iyimser olmak için neden var. Sonuçlar birbirine çok yakın olsa da Mehmet Ali Talat'ın partisi en çok oyu aldı. Talat'ın, çözüm arayan bir hükümetin başına geçmesi yararlı olur. 
     Kuzey Kıbrıs'ta eski partiler, eski yollar devam ederse bu, ABD Kongresi'nde ilgi uyandırmaz, yeni bir liderin gelmesi ise Kongre'de durumu olumlu yönde değiştirir. 
     Gerçek şu şu anda Washington için Irak, Çin, Kuzey Kore gibi meseleler ön planda. Ancak Kuzey Kıbrıs'ta hükümette değişiklik olursa bu ABD'de heyecan yaratır ve en üst düzey Amerikan yetkilileri, Türkiye ile güçlü bir ittifak kurarak, Kıbrıs sorununun çözümü üzerinde yoğunlaşır. 
     Kıbrıs sorunu ortadan kalkarsa Türkiye ile ABD arasındaki dostça ilişkiler ekonomik bir ittifaka çevrilebilir, bu da iyi olur.'' 
     
</TEXT>
</DOC>
