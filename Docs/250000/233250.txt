<DOC>
<DOCNO> 233250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/son/sontur13.html </URL>
<DATE> 2004/04/20/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Bulgaristan'a yeni sınır kapısı... 
</HEADLINE>
<TEXT>

     Ulaştırma Bakanı Binali Yıldırım, Bulgaristan ile bir sınır kapısı daha açılması için her iki tarafta çalışmaların sürdürüldüğünü bildirdi. 
     Yıldırım, Türkiye-Bulgaristan Karma Ulaştırma Komisyonu 20. Dönem Toplantısı için Ankara'ya gelen Bulgaristan Başbakan Yardımcısı ve Ulaştırma-Haberleşme Bakanı Nikolay Vassilev ile bakanlıkta biraraya geldi. 
     Yıldırım, burada yaptığı açıklamada, heyetlerarası görüşmelerde denizcilik ve havacılıkla ilgili anlaşmaların güncellenmesi için çalışma yapılacağını ve bu güncellenmiş anlaşmaların yarın imzalanacağını belirtti. 
     Karayolu ve demiryolu, havayolu taşımacılığında ciddi sorun bulunmadığını, ancak sınır kapılarında sıkışıklık olduğunu, bunların giderilmesi için Bulgaristan ve Türkiye'nin gerekli tedbirleri aldığını ifade eden Yıldırım, ''Bir sınır kapısı daha açılması için çalışmalar her iki tarafta süratle yürüyor'' dedi. 
     İki ülke arasında ticaret hacminin 1.3 milyar dolar düzeyinde bulunduğunu, istenilen seviyeye ulaşmayan ticaret hacminin 100 milyon dolar Türkiye'nin aleyhine olduğunu anlatan Yıldırım, ticaret hacminin geliştirilmesi için ulaştırma ve haberleşme hizmetlerinin daha düzgün işletilmesi gerektiğini kaydetti. 
     Bu arada, yeni sınır kapısının Hamzaköy'de açılmasının planlandığı belirtildi. 
     
     BULGAR TELEKOM'UN ÖZELLEŞTİRİLMESİ 
     Bulgaristan Başbakan Yardımcısı ve Ulaştırma-Haberleşme Bakanı Vassilev de bir soru üzerine, Bulgar Telekom'un özelleştirilmesiyle ilgili 23 Şubat'ta Amerikan Konsorsiyumu olan Viva Ventures ile anlaşma imzalandığını, Rekabeti Koruma Komisyonu'nun onayını beklediklerini bildirdi. Vassilev, ''Anlaşmanın yapıldığını söyleyebiliriz'' dedi. 
     
</TEXT>
</DOC>
