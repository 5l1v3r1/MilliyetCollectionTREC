<DOC>
<DOCNO> 246339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/08/son/sonyas15.html </URL>
<DATE> 2004/06/08/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
"Tüysüz" Paris'e "kıl" takviyesi .. 
</HEADLINE>
<TEXT>

     ''Truva'' filminde Paris'i canlandıran Orlando Bloom'un ilginç bir sırrı ortaya çıktı. Bloom'un heybetli görünmesi için göğüs bölümünün üzeri kıllarla kaplı bir parçayla takviye edildiği belirtildi. 
     Internetteki ''imdb'' sitesinin haberine göre, göğüs bölgesi hayli ''tüysüz'' olduğu için takviyeye ihtiyaç duyulan 27 yaşındaki Bloom, filmin setinde makyözler tarafından ''kampa'' alındı. 
     Bloom'un göğüs bölgesine özel olarak hazırlanan üzeri kıllarla kaplı bir parçayı yapıştıran makyözler, böylece ünlü aktörün heybetli bir görüntüye kavuşmasını sağladı. 
     Genç oyuncunun bu sırrını ise yine bu set görevlilerinden biri sızdırdı. Esmer Paris için Bloom'un fazla tüysüz olduğunu ifade eden set görevlisi, ''Filmin en büyük özel efekti Orlando Bloom'un yapay kıllı göğsüydü. Bunun üstüne yoktu'' açıklamasında bulundu. 
     ''Yüzüklerin Efendisi'' filminde Legolas Greenleaf, ''Karayip Korsanları'' filminde de genç bir korsanı canlandıran ünlü aktör Bloom, şimdi yeniden kamera karşısına geçmek için gün sayıyor. Gözde oyuncu, ''Gladyatör'' filminin yönetmeni Ridley Scott'ın ''Kingdom of Heaven'' adlı yeni projesinde bir şövalyeyi canlandıracak. 
     
</TEXT>
</DOC>
