<DOC>
<DOCNO> 244405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/01/son/sondun27.html </URL>
<DATE> 2004/06/01/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
İsrail'den cevap Erdoğan'ın açıklamaları çok talihsiz... 
</HEADLINE>
<TEXT>

     İsrail Dışişleri Bakanlığı, Başbakan Recep Tayyip Erdoğan'ın İsrail'e yönelik açıklamalarını ''çok talihsiz bulduğunu'' açıkladı. 
     Edinilen bilgiye göre, İsrail Dışişleri Bakanlığı basın sözcülüğünden bir soruya cevaben yapılan açıklamada, Başbakan Erdoğan'ın açıklamaları ''son derece üzücü'' olarak nitelendi ve ''Türk Başbakanı'nın dün İstanbul'da söyledikleri ve daha önce yaptığı açıklamalar son derece üzücüdür. İsrail ile Filistin arasındaki barış sürecini frenleyen, son 3 yılda yüzlerce masum İsraillinin hayatına mal olan ve Filistinli terör örgütlerince uygulanan terördür'' denildi. 
     Açıklamada, ''Terörden mağdur olmuş Türkiye'nin diğer Batı ülkeleri gibi İsrail'e daha anlayışlı yaklaşmasını beklerdik'' ifadesi kullanıldı. 
     Başbakan Erdoğan, Lütfi Kırdar Uluslararası Kongre ve Sergi Sarayı'nda düzenlenen 57. Dünya Gazeteler Birliği Kongresi'nin ardından 11. Dünya Editörler Forumu'nda yabancı editörlerin sorularını yanıtlarken, Ortadoğu'da bireysel, kurumsal ve devlet terörü bulunduğunu belirtmiş ve ''Türkiye olarak Ortadoğu'da barış için ne yapabiliriz, bunun gayreti içindeydik. Ama maalesef burada Şaron bize yardımcı olmamıştır. Son gelişmeler bunun çok açık net ifadesidir'' demişti. 
     
</TEXT>
</DOC>
