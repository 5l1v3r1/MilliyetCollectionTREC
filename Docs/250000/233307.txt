<DOC>
<DOCNO> 233307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/dunya/dun02.html </URL>
<DATE> 2004/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ın geleceği, yolsuzluk ve iç savaş 
</HEADLINE>
<TEXT>

      DIŞ HABERLER SERVİSİ 

   
   ABD medyasında yer alan bir haberde, Amerikan yönetiminin yakın gelecekte Irak'ın yolsuzluk ve iç savaş içine düşmesini beklediği öne sürüldü. Association of Alternative Newsweeklies AAN adlı organizasyon tarafından yayımlanan haberde, ülkenin yakın gelecekte yolsuzluk batağına düşeceği ve oluşturulan yeni kurumların görevlerini yerine getirmeyeceği vurgulandı. Adı açıklanmayan Amerikalı bir hükümet yetkilisinin Irak'taki Geçici Koalisyon Yönetimine yolladığı bir nota dayandırılan haberde, yönetimin Irak halkından izole bir tutum sergilediği kaydedildi. "Yeniden Yapılandırma Masalları" adlı 3 bin kelimelik makalede, "Koalisyon yönetimine yollanan bu not, Irak'ın işgaline gönülden inananların bile iç savaşın tohumlarını görmesini sağlayacak" denildi. AAN Genel Müdürü Richard Karpel, habere kaynak olan notun inanılırlığı konusunda şüphelerinin bulunmadığını söyledi. 
   
   
   
</TEXT>
</DOC>
