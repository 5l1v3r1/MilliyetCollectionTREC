<DOC>
<DOCNO> 228054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/son/sontur33.html </URL>
<DATE> 2004/04/02/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
TEDAŞ'ın seçim tesisatı çalındı 
</HEADLINE>
<TEXT>

     TEDAŞ'ın Adana'daki bir seçim sandığı için kurduğu elektrik tesisatı çalındı. 
     TEDAŞ Adana Bölge Müdürlüğü'nün Küçükdikili Beldesi Çınarlı Mahallesi'ndeki bir fabrikada, seçim gecesi için kurduğu seyyar elektrik sistemi kimliği henüz belirlenemeyen kişiler tarafından çalındı. 
     Sistem İşletme Müdürü Mehmet Kayacı, Seyhan 3. İlçe Seçim Kurulu'nun isteği üzerine, elektrik tesisatı bulunmayan boş fabrikayı aydınlattıklarını belirterek, ''Seçimin ardından Pazartesi günü tesisatı toplamaya gittiğimizde 11 adet 125 wattlık ampul, balast ve duy ile 100 metrelik kablo ve sigortaların çalındığını fark ettik'' dedi. 
     Çalınan malzemenin maddi değerinin 1 milyar lira civarında olduğunu ekleyen Kayacı, ''Önemli olan maddi değerden çok, devlet malına zarar veren zihniyettir'' dedi. 
     Yetkililer, olayla ilgili soruşturmanın sürdürüldüğünü bildirdiler. 
     
</TEXT>
</DOC>
