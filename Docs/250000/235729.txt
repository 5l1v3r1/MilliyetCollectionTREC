<DOC>
<DOCNO> 235729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/28/son/sonyas26.html </URL>
<DATE> 2004/04/28/ </DATE>
<TIME> 23.20 </TIME>
<AUTHOR>  </AUTHOR>
<HEADLINE>
İstanbul'daki töre cinayetinde 3 tutuklama 
</HEADLINE>
<TEXT>

     İstanbul'da, 14 yaşındaki N.H'nin öldürülmesi olayına ilişkin gözaltına alınan 16 kişiden, kız çocuğunun babası, amcası ve ağabeyi tutuklandı. 
     N.H'nin babası Mehmet Hanifi H, annesi Zahide H, ağabeyleri Ahmet H, Harun H, amcası Mehmet Ali H. ve akrabası Şakir K'nin de aralarında bulunduğu 16 kişi, jandarma karakolundaki işlemlerinin tamamlanmasının ardından Büyükçekmece Cumhuriyet Başsavcılığı'na sevk edildi. 
     Cumhuriyet Savcısı tarafından sorgulanan Mehmet Hanifi H, Zahide H, Ahmet H, Harun H, Mehmet Ali H. ve Şakir K. tutuklanmaları istemiyle nöbetçi mahkemeye gönderilirken, diğer 10 kişi serbest bırakıldı. 
     Nöbetçi mahkemede hakim karşısına çıkan bu kişilerden Mehmet Hanifi H, Mehmet Ali H. ve Harun H. tutuklanarak cezaevine gönderildi. Zahide H, Ahmet H. ve Şakir K. ise serbest bırakıldı. 
     Baba Mehmet Hanifi H'nin savcılıktaki ifadesinde, kızını tek başına öldürdüğünü ve cinayeti namus için işlediğini söylediği öğrenildi. 
     
</TEXT>
</DOC>
