<DOC>
<DOCNO> 228527 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/05/spor/aspo.html </URL>
<DATE> 2004/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
ZALİM OYUNBOZAN 1-2 
</HEADLINE>
<TEXT>

   Galatasaray-Beşiktaş mücadelesinde çaldığı ve çalmadığı düdüklerle büyük tepki alan hakem Ali Aydın, sezonun en dramatik yönetimlerinden birini ortaya koydu 
      
   1 - Galatasaray'ın golünde Necati'yle birlikte yükselen Cordoba topu elinden kaçırıyor. Bu top düşerken Necati'nin eline çarpıyor. Galatasaraylı futbolcunun vuruşu ofsayttaki Orhan Ak'ın ayaklarının arasından geçiyor, İbrahim'e çarpıyor ve ağlarla kucaklaşıyor. Aydın'ın kararı gol. DOĞRU 
   2 - Pancu'nun ceza alanında sürdüğü topa müdahale eden Bülent Korkmaz'ın, yerdeyken top eline çarpıyor. Ali Aydın, penaltı itirazlarına "Devam" diyor. DOĞRU 
   3 - İkinci yarıda Necati ceza alanı dışından topu vuruyor. Aynı anda Hasan Şaş ceza alanında hareketleniyor, ancak Zago rakibi topsuz alanda engelliyor, penaltı beklentileri boşa çıkıyor. Çünkü Aydın'ın kararı devam. YANLIŞ 
   4 - Beşiktaş'ın ilk penaltısında, Zago'nun, Hasan Şaş'a yaptığı hareketi görmeyen Ali Aydın, bu pozisyonun kopyasında beyaz noktayı gösteriyor. Ahmet Hassan, Suat Usta'yı eliyle itiyor, Suat da formasından çekiyor. Yani karşılıklı faul var. Ama Aydın'ın kararı penaltı. YANLIŞ 
   5 - Sabri ortalıyor. Cordoba topa hakimken, Ümit Karan'ın kafasıyla eline vurduğu Kolombiyalı kaleci meşin yuvarlağı bırakıyor. Çizgiden seken top üst direğe çarpıyor. İlk penaltıyı, faul diye veren Ali Aydın'ın bu pozisyondaki kararı devam. YANLIŞ 
   6 - Ahmed Hassan defansın arkasına sarkıyor. Peşinde Sabri var. Mısırlı, onu da geçerken, genç oyuncunun eliyle, kolundan çekmesi sonucu yere düşüyor. Ceza alanı dışında faul var, üstelik Sabri son adam olduğu için kırmızı kart da bekleniyor. Ama Aydın yine "Devam" diyor. YANLIŞ 
   7 - Yasin ceza alanı içinde, topu kurtarmaya çalışırken, Sabri diziyle engelliyor. Yasin'in fazlaca artistik düşüşü, yorumcuları aldatıyor, çünkü Sabri'nin hareketi Aydın'ın da verdiği karar gibi penaltı. DOĞRU 
   8 - Ahmet'in, Hasan'a kartlık faulu pas geçiliyor. Tayfur'un Ayhan'a, Hakan Ünsal'ın Pancu'ya yaptığı faulden sonra sarı kart görmeleri gerekiyor. Hasan Şaş, süre geçirmek için yere yatan ve sarı kartı hak eden Ahmed Hassan'ı itiyor, ikinci sarı kartla ihracı hak ediyor, ama ucuz kurtuluyor. YANLIŞ 
   9 - Ali Aydın, 54. dakikadaki ilk penaltıdan sonra Galatasaraylı taraftarların hep bir ağızdan kendisine küfür etmesi üzerine, kötü tezahürat anonslarından birincisini yaptırıyor. DOĞRU 
   10 - Sarı - Kırmızılı tribünler birinci anonsa rağmen susmuyor, tam 35 dakika Ali Aydın'a küfürlü şarkılar söylemeye devam ediyor. Ama Aydın kulaklarını tıkıyor ve ikinci anonsu yaptırmıyor. YANLIŞ 
   
   90 dakika    MEHMET DEMİRKOL 

   Kimin attığına karar vermenin çok zor olduğu, faul, elle oynama, bilimum kural dışı hareket itirazlarına açık golle 31. dakikada Galatasaray öne geçti. Hasan Şaş'ın rüzgara bindirip, kaleye sert şutladığı top, kornere çıkmıştı. Korner sonrası Necati'nin, kaleci Cordoba'dan şahsi yorumumla faulsüz kopardığı topa dönüp vurduğu şut Orhan Ak'ın müdahale etmeye çalışması sonrası gol oldu. Cordoba'nın topu tutamayışı sonrası Necati'nin elinin topa deyişi, elle oynama olarak değerlendirilmedi. Aslında bu golü daha detaylı anlatarak, ilk yarı yorumunu bitirebiliriz. Çünkü Ali Aydın ve Necati'nin başrolünde olduğu bu gol öncesi ve sonrası söylenecek, anlatacak neredeyse hiçbir şey yoktu. 
   Galatasaray'ın 4 - 4 - 2'si aslında 4 - 6 - 0 gibi diziliyor, orta sahada alan daraltıyordu. Rüzgarı arkasına aldıkları bu devrede Beşiktaş'ın 3 - 4 - 3'ü, sadece bir kez birinci dakika içinde rakip kaleye gidebildi. Pancu'nun orta - şutu kimseye çarpmadan auta gitti. Galatasaray ise orta saha presini kontraya dönüştürecek çıkışlar arıyordu, iki kez Sabri ile bu şansı yakaladılar, ama genç oyuncu arkadaşlarına topu geçiremedi. 
   Böyle olunca oyun duran top organizasyonlarına kaldı, daha fazla duran top kazanan ev sahibi dolayısıyla gol şanslarına biraz daha yakın oldu. 4'te Necati ve 11'de Orhan'ın kötü vuruşları, pozisyon denilebilecek girişimlerdi. Son derece sıkıcı ve verimsiz ilk yarı sonsuz tartışmalar ve bir garip gol yaratan karambolle bitti. 
   İkinci yarıya Galatasaray planını daha iyi uygulayarak başladı. 50. dakikada Petre - Hasan ikilisi ile yakaladıkları kontr maçın en net pozisyonuydu, ama Hasan kötü vurdu. Beşiktaş, savunması orta çizgiye kadar çıkıyor, kanatları kademeye giremiyor, Giunti - Yasin ikilisi kalabalık rakip orta hat karşısında yer kaybediyordu. Derken, maçın yine çok önüne geçecek bir gol geldi. Ali Aydın'ın, Suat'ın Ahmed Hassan'ın formasını tutmasına çaldığı penaltı ve Pancu'nun şık şandeliyle bulduğu gol beraberliği getirdi. Penaltı mıydı, söylenecek şey, evet hareket fauldu. Beraberlik sonrası Beşiktaş rakip kaleye gidebilmek için risk almaya devam etti. Bu da Galatasaray'a beklemediği boş alanlar verdi. 69'da Ümit Karan'ın aşırtmasının direkten auta gidişi bu boşlukların en önemli ödülüydü. 71, Lucescu bu boşlukları büyütmek pahasına Zago'nun yerine İlie'yi sahaya sürdü. Beş dakika sonra Hagi buna Suat'ın yerine, Arif'i oyuna alarak karşılık verdi. Ve oyun olarak bu düelloyu Galatasaray kazanmış gibi göründü. Çünkü ileride ne kadar kalabalık olsalar da Beşiktaşlılar topu o alanda tutamıyorlardı. Maçın galibi, Fenerbahçe olacak gibiydi Ama 87'de yine çok tartışılan, ama bence doğru olan bir penaltı kararı geldi. Sabri'nin, Yasin'i indirişi sonrası İlie maçı koparan golü buldu. Ve lig heyecanı böylece önümüzdeki haftalara kaldı. 
   
   'En acı maçımdı'    'Usta'ca davranış 
   BEŞİKTAŞ Teknik Direktörü Lucescu, Galatasaray galibiyetinde buruk bir sevinç yaşadığını söyledi. Vatandaşı ve eski öğrencisi Hagi'nin birşeyler yapmak için çaba harcadığını ifade eden Luce, "Benim için Türkiye'deki en acı maçtı. Bu karşılaşmada Galatasaray'da savaşma ruhu vardı. Onlarda eski hali gördüm. Hagi ve futbolcuları tebrik ediyorum" diye konuştu. 
   
   'Savaşacağız' 
   DEVRE arasında iyi bir kamp dönemi yaşamadıkları için eleştirilen futbolcularının gereken yanıtı dün sahada verdiğini vurgulayan Rumen teknik adam, hakem konusunda yorum yapmaktan da kaçındı. Lucescu şöyle devam etti "Şöyle bir laf vardır mutlu zamanlarla, zor zamanları dengelemek lazım. Artık biz de bu dengeyi kurup, ligin sonuna kadar savaşacağız." 
   
   Luce sinir oldu    BASIN toplantısında bir gazetecinin, "Siz Ali Aydın'ın yönettiği Fenerbahçe - Rizespor maçı sonrası Daum'un meslektaşının elini nasıl sıkacağını söylemiştiniz. Bugün de siz maç sonrası Hagi'nin elini sıktınız mı " sorusuna kızdı. Luce, bu sorunun provokatif amaçlı sorulduğunu söyledi ve kalkıp gitti. 
   
   Hagi'nin üzüntüsü    Penaltı sitemi 
   CİM - Bom'un genç çalıştırıcısı Gheorghe Hagi, takımı ile ilgili olumlu açıklamalarda bulundu, "İyi yoldayız" ifadesini kullandı. Ali Aydın ile ilgili ısrarlı soruları yanıtlamaktan kaçınan Hagi, "Ben Galatasaray'ın oyununa bakıyorum. Sadece ikinci yarıda Ümit Karan'a yapılan bir penaltı vardı" diye konuştu. 
   
   Sıcak mesajlar 
   FUTBOLCULARINI tebrik eden Hagi, "Galibiyeti hak etmiştik. Oyuncularımın çabaları için çok üzülüyorum. Ancak zihinsel olarak özgüven kazandık" dedi. Galatasaray teknik patronu, "Bu takımın geleceğine inanıyorum. Hocaları olmaktan da çok mutluyum. Aynı ruh ve inançla devam etmeliyiz" sözleriyle umut saçtı. 
   
   Maçtan notlar 
   Skorboard uçtu gitti 
   ATATÜRK Olimpiyat Stadı'nın Philps'ten kiralanan skorboardunun sözleşmesi sona erince, tırla seyyar tabela getirildi. Cim - Bom'un parasal konuda firmayla anlaşamaması üzerine skorboardun söküldüğü, olimpiyatlar için Atina'ya götürüldüğü öğrenildi. 
   
   Giunti üzdü 
   SAĞ adalesinde sakatlığı yeniden nükseden Giunti, 90 dakikayı tamamlayamadı. İtalyan futbolcunun bugün MR'ının çekileceği, kesin durumunun bundan sonra belli olacağı açıklandı. Sergen'in de ancak Konya karşısında yer alabileceği ifade edildi. 
   
   Komşu'dan misafir 
   GALATASARAY - Beşiktaş derbisini Rumen derbisi olarak gören Romanya basını, 12 kişiyle maçı takip etti. Bu arada resmi bir ziyaret için Türkiye'de bulunan 30 Rumen milletvekili de karşılaşmayı izledi. 
   
   Necati cezalı 
   HAKAN Şükür'ün cezalı, Bratu'nun da sakat olması nedeniyle dün ilk 11'de görev alan Necati, sarı kart kurbanı oldu. Beşiktaş karşısında gördüğü kart nedeniyle cezalı duruma düşen Sarı - Kırmızılı oyuncu, Ankaragücü deplasmanında takımını yalnız bırakacak. 
   
   PAF'larda Aslan güldü 
   GALATASARAY ile Beşiktaş'ın gençlerinin mücadelesinde gülen taraf Sarı - Kırmızılılar oldu. Son 10 dakikaya kadar başa baş giden karşılaşmanın 80. dakikasında Cihan Can, uzatmada da Mülayim'in golleri, maçın 2-0 bitmesini sağladı. Maçı Cim - Bom'un Teknik Direktörü Hagi ve yardımcıları da izledi. 
   
   
</TEXT>
</DOC>
