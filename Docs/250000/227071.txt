<DOC>
<DOCNO> 227071 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/spor/spo01.html </URL>
<DATE> 2004/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Prso'ya yakın takip 
</HEADLINE>
<TEXT>

   Beşiktaş, transfer listesinde yer alan Hırvat golcü için Zagreb'e çıkarma yapacak. Teknik Direktör Lucescu, bugün tutulacak özel uçakla Monacolu futbolcuyu izlemeye gidecek 
      ORHAN YILDIRIM 

   
   Kollar sıvandı 
   TRANSFERDE kolları şimdiden sıvayan Beşiktaş, listesinde yer alan Hırvatistan Milli Takımının golcüsü Prso için Zagreb'e çıkarma yapacak. Menajer Sinan Engin'in ardından Teknik Direktör Mircea Lucescu, yönetici Haşmet Bedii Kürüm ve antrenör Feyyaz Uçar, Prso'yu izlemek için tutulacak özel uçakla bugün Hırvatistan'a gidecek. 
   
   Öncelik Kartal'ın 
   MONACOLU futbolcuyu büyüteç altına alacak olan Siyah - Beyazlılar beğenmeleri halinde Prso'ya teklif götürecek. Prensipte anlaşma sağlanması halinde ise Hırvat yıldız İstanbul'a davet edilecek. Bu arada İkinci Başkan Hüsnü Güreli Galatasaray'ın da peşinde olduğu Hamit Altıntop için daha önce girişimde bulunduklarını ve önceliğin kendilerinde olduğunu söyledi. 
   
   Almanya'da pazarlık 
   ŞAMPİYONLAR Ligi'nde cezası nedeniyle Chelsea maçını Almanya'da oynayan Beşiktaş'ın, Schalke kulübüyle stad pazarlığı yaparken, Hamit konusunu da gündeme getirdiği öğrenildi. Alman yöneticilerin, Hamit'i satmayı düşündükleri takdirde, ilk pazarlığı Beşiktaş ile yapma sözü verdiği iddia edildi. 
   
   Lucescu'dan uyarı    TEKNİK Direktör Mircea Lucescu, Galatasaray derbisi öncesinde futbolcularından sakin olmalarını istedi. Rumen çalıştırıcı, "Zirve için önemli bir sınav vereceğiz. Sizden beklentim, sakin olup, sadece galibiyeti düşünmeniz" dedi. Bu arada Siyah - Beyazlı takım dün yaptığı çift antrenmanla Galatasaray derbisinin hazırlıklarını sürdürdü. 
   MİRCEA Lucescu, sabah çalışmasında ağırlığı kondisyona verirken, uzun bir aradan sonra yan top ve bol bol orta yaptırdı. Akşam yapılan taktik idmanında ise sağ ayak arka adalesi çeken Sergen çalışmayı yarıda bırakırken, yıldız oyuncunun durumunun bugün çekilecek MR'dan sonra belli olacağı öğrenildi. 
   
   Liste kabarık    TRANSFERDE önceliği yabancı bir golcüye vermek isteyen Beşiktaş, yerli transferinde de tüm yıldızlara talip olmaya hazırlanıyor. Siyah - Beyazlılar'ın önümüzdeki günlerde Serkan, Veysel G.Birliği , Fatih Trabzon , İbrahim Toraman G.Antep , Faruk İstanbulspor ve Sedat Konyaspor için atağa kalkacağı öğrenildi. 
   
   Derbi öncesi müjdeli haber    BEŞİKTAŞ'TA sakatlıkları nedeniyle bir süredir takımdan uzak kalan Kaan Dobra ve Ronaldo'nun, Galatasaray derbisinde forma giyebileceği açıklandı. Takımla birlikte çalışmalara başlayan iki yıldızın da hafta sonuna kadar iyileşeceği bildirildi. Kulüp Doktoru Ayhan Optur, "Antrenmanları takip ediyoruz. Sürpriz bir sorun çıkmazsa derbiye yetişirler" dedi. Bu arada dün MR'ı çekilen Zago'nun da durumunun iyi olduğu açıklandı. 
   
   Müşerref'ten top desteği    PAKİSTAN'IN Ankara Büyükelçisi Sher Afgan Khan ile İstanbul Başkonsolosu Mohamed Riyaz, Beşiktaş Kulübü'ne giderek Başkan Serdar Bilgili'yi ziyaret etti. Bilgili, "Kulübümüzün en değerli üyesi Pakistan Devlet Başkanı sayın Pervez Müşerref, her zaman olduğu gibi yine bizi düşünerek, dünyanın en iyi toplarının üretildiği Pakistan'dan kutular dolusu futbol topu gönderdi. Bu kaliteli topları alt yapımızdaki oyuncularımız kullanacak" dedi. 
   
   
</TEXT>
</DOC>
