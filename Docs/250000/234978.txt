<DOC>
<DOCNO> 234978 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/son/sonspo30.html </URL>
<DATE> 2004/04/26/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Aydın Elazığspor, hakem hatalarının bedelini küme düşerek ödedi... 
</HEADLINE>
<TEXT>

     Elazığspor Kulübü Başkanı Baki Aydın, Elazığspor'un hakem hatalarının bedelini, küme düşerek ödediğini söyledi. 
     Aydın, AA muhabirine yaptığı açıklamada, önceki hafta Elazığspor-Trabzonspor karşılaşmasında yaşanan olaylar nedeniyle Profesyonel Futbol Disiplin Kurulu'na PFDK savunma gönderdiklerini bildirdi. Aydın, karşılaşmanın 82. dakikasında Trabzonsporlu bir oyuncu tarafından faul yapılan Elazığsporlu futbolcunun saha kenarında tedavi gördüğü sırada sahaya yabancı madde atılması nedeniyle Hakem Kuddusi Müftüoğlu'nun, 3 numaralı, yine 88. dakikada sahaya atılan yabancı maddeler nedeniyle 4 numaralı anonsu yaptırması ile ilgili savunma verdiklerini kaydetti. 
     Savunmasında, kendi futbolcusu sakatlanarak saha kenarında tedavi edildiğinde bir takımın protesto edilmesinin dünyanın hiçbir yerinde görülmediğini belirten Aydın, hakemlerin maç boyunca yaptıkları komik hataları artık açıklayamaz, rapor edemez duruma geldikleri için raporlarında çelişkili ifadelere yer verdiklerini, bu durumun da onları ele verdiğini ifade etti. 
     Aydın, şöyle dedi 
     ''Çok acıdır ki bu yıl ülkemizde yaşanan bir hakem gerçeği vardır. Kural hataları, görüş hataları, canı isteyince elle atılan goldeki usulsüzlüğü bile görmeme. Sonuç, hakem istifaları, toplum gözünde küçülme ve seyirci tahriki. Maalesef bu sezon bu olaylar sporun ve kardeşliğin önüne geçmiştir. İnsanlar sporda karanlık oyunlar aramaya başlamışlardır. Bazı takımlar mutlu, bazıları mutsuz olmuşlardır. Elazığspor mutsuzluğu en derin yaşayan takım olmuştur. Takımımız, hakem hatalarının bedelini küme düşerek ödemiştir.'' 
     
     BİLGİLİ'NİN İSTİFASI 
     Aydın, Beşiktaş Kulübü Başkanı Serdar Bilgili'nin istifasına değinerek, kötü tezahürat nedeniyle ilk defa bir istifanın yaşandığını söyledi. 
     Beşiktaş'ı şampiyon yapan bir başkana taraftarlarının kötü tezahüratta bulunmalarını asla tasvip etmediklerini belirten Aydın, Bilgili'nin istifasına üzüldüğünü kaydetti. 
     Ligin başından buyana kötü tezahürata karşı olduklarını ifade ettiklerini kaydeden Aydın, ''Kötü tezahürat nedeniyle Bilgili'nin istifası bir ilktir. Umarım bundan sonra kötü tezahürat eden taraftarlara bir örnek olur'' dedi. 
     
</TEXT>
</DOC>
