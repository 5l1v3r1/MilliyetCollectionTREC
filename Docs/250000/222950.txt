<DOC>
<DOCNO> 222950 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/17/guncel/agun.html </URL>
<DATE> 2004/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Vural konuştu, düğüm çözülmeye başladı... 
</HEADLINE>
<TEXT>

   Mason derneğine saldırı düzenleyen Engin Vural'ın verdiği bilgiler sayesinde dişçi Yahya'nın katil zanlısı ve eylem hazırlığındaki 4 canlı bomba yakalandı 
      ERDAL KILINÇ, SERHAT ÜNAL, ESRA ALUS 
   
   Kartal'da, Hür ve Kabul Edilmiş Masonlar Büyük Locası Derneği'nin Yakacık Şubesi'ne düzenlenen intihar saldırısının ardından başlatılan operasyonlarda, Şişli'deki muayenehanesinde öldürülen diş hekimi Yasef Yahya'nın katil zanlıları da yakalandı. 
   Bir TV kuruluşunun da aralarında bulunduğu çeşitli hedeflere eylem hazırlığında olduğu öne sürülen 4 canlı bomba İstanbul'da gözaltına alındı. Yakalanan örgüt üyelerinin, İstanbul'da 15 - 20 Kasım saldırılarını gerçekleştiren El Kaide'nin Türkiye oluşumu gibi, Afganistan ve Pakistan'da eğitim gördüğü, dini motifli radikal bir terör örgütü kurmaya hazırlandığı bildirildi. 
   
   10 kişiden üçü tutuklandı 
   Derneğe yönelik saldırıda ağır yaralanan terörist Engin Vural'dan elde edilen bilgiler doğrultusunda Kartal ve Tuzla'daki 12 adrese düzenlenen baskınlarda, gözaltına alınanların sayısı 18'e ulaştı. 
   Yakalananlar arasında dişçi Yahya'nın öldürülmesi olayının zanlıları Adem Çetinkaya, Hasan Dağ, Ali Temizli de yer aldı. DGM'ye sevk edilen 10 kişiden 3'ü tutuklandı. 
   
   Telefonla tehdit 
   Bu kişilerin evlerinde yapılan aramalarda bir yelek ve içerisinde patlamaya hazır 10 boru tipi bomba, iki tabanca, iki av tüfeği, bomba yapımında kullanılan malzemelerle eylem planları ele geçirildi. Yahya'nın kayıp cep telefonundaki sim kart da Çetinkaya'nın üzerinde bulundu. Sim kartta numarası bulunan Musevi cemaatinden bazı kişilerin de telefonla tehdit edildiği doğrulandı. 
   Yahya'nın öldürüldüğü 7.65 milimetre çapındaki tabancanın ise grup üyeleri arasında dolaştığı, son olarak Vural'a verildiği ortaya çıktı. 
   
   Bombalı yelekle saldırı 
   Çetinkaya sorgusunda, Yahya cinayetini üstlenirken, Dağ ve Temizli'nin de kendisine yardım ettiğini söyledi. Yurtdışında silahlı eğitim aldığı belirlenen Çetinkaya'nın, "Yeni bir örgüt oluşumu için paraya ihtiyacımız vardı. Bu yüzden Yahya'yı öldürerek Musevi cemaatinden para alarak örgütü kurmayı hedefledik" dediği öne sürüldü. 
   İddiaya göre, Çetinkaya, "işe gidip gelirken Yahya'nın, muayenehanesini sık sık gördüklerini, daha sonra yaptıkları plana göre, birinin hasta gibi davrandığını, kontrol sırasında da cinayeti işlediklerini" söyledi. 
   Mason Locası'na yapılan saldırıda kullanılan bombaları hazırladığı kaydedilen Çetinkaya'nın, Engin Vural ve Nihat Doğruel'i eylem öncesi motive ettiğini söylediği öğrenildi. Çetinkaya'nın, bombalı bir yelekle, bir TV kuruluşuna intihar saldırısı düzenleyeceği de iddia edildi. 
   Bombacı grubun, yeni intihar saldırıları için plan ve keşif yaptığı, her an eylem gerçekleştirebilecek duruma geldikleri öne sürüldü. 
   
   Vural için olağanüstü önlem 
   İlk ifadesi sonucu diş doktoru Yahya'nın katil zanlıları ile bombacıların yakalanmasını sağlayan Vural'ın öldürülebileceği yönünde istihbarat alındığı öne sürüldü. Hastane çevresinde ve Vural'ın bulunduğu katta yoğun güvenlik önlemleri alındı. Ancak, hastanenin kalabalık olması, giriş ve çıkışların kontrol edilememesi nedeniyle Vural'ın can güvenliğinin sağlanmasının zor olacağı belirlendi. Polisin, Vural'ın Sağmalcılar Cezaevi'nin içindeki hastaneye naklinin yapılması için savcıyla görüştüğü, bu konuda talimat beklendiği öğrenildi. 
   
   'Bağlantıları araştırıyoruz'    İstanbul Valisi Muammer Güler, yakalananlar için "Bilinen örgütlerle ilgisi tespit edilmiş değil. Ancak fikri yakınlığın oluşturduğu bir grup olduğunu gördük. Bunun El Kaide gibi diğer terör örgütleriyle bir ilgisinin olup olmadığını araştırıyoruz" dedi. Güler, Kartal'daki eylemle Yahya'nın öldürülmesi arasındaki bağlantıya ilişkin soru üzerine de "Silahın onlara verildiğini, Kartal eyleminde kullanıldığını biliyoruz. Bağlantıları değerlendiriyoruz" diye konuştu. 
   
      Ev değil, cephanelik    Gözaltına alınan kişilerin evlerinde bulunanlar şöyle 7.65 mm. çaplı 2 tabanca, 2 pompalı av tüfeği, bol miktarda fişek, bir bomba yeleği, elektrik ateşlemeli boru bomba, 4 maytap fitil ateşlemeli boru bomba, 6 elektrik ateşlemeli boru bomba, 8 molotofkokteyli, elektronik devreler, keşif ve istihbarat bilgileri, patlayıcı yapımını anlatan doküman, bir akımölçer, bir izolasyon bandı, 2 pil, kablo, laboratuvar malzemesi. 
   
   
</TEXT>
</DOC>
