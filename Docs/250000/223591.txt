<DOC>
<DOCNO> 223591 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/19/ekonomi/eko01.html </URL>
<DATE> 2004/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Bombalar petrol fiyatını da ateşledi 
</HEADLINE>
<TEXT>

   Petrol fiyatları, patlayan bombalar ve terör tehditleri ile ABD'de son 13 yılın, Avrupa'da ise son 13 ayın en yüksek seviyesine çıktı 
      EKONOMİ SERVİSİ 
   
   Petrol fiyatları, başta Irak olmak üzere dünyanın çeşitli yerlerinde meydana gelen bombalı saldırıların ardından yükselerek ABD'de son 13 yılın en yüksek seviyelerine ulaştı. 
   Petrol fiyatları, Avrupa'da da Irak savaşından bu yana geçen 13 aydaki en yüksek seviyesine çıktı. ABD'de önceki gün varil fiyatı 38.35 dolara kadar çıkan petrol, dün 37.39 seviyesinden kapandı. Avrupa'da ise kapanış 33.13 dolar seviyesinden oldu. Fiyat yükselişinin bir başka nedeni ise ABD'nin petrol stoklarının normalin altına düşmesi. ABD stoklarını normal seviyesine getirmek için çok fazla alım yaptı. 
   Tüketimin arttığı yaz aylarının yaklaşmasının rezervlerde yarattığı etki de bir diğer önemli neden olarak gösteriliyor. Analistler, Petrol İhraç Eden Ülkeler Birliği'nin OPEC üretim kotalarını nisan ayında yüzde 4 kısacağı yönündeki kararını uygulayıp uygulamayacağı konusundaki belirsizliğin de etkili olduğunu belirtiyor. 
   
   Shell yine rezerv düşürdü 
   Bu arada petrol devi Royal Dutch Shell, bildirdiği rezervlerinde üç ay içinde ikinci kez indirime gitti. Böylece Shell'in 2002 sonu itibariyle açıkladığı rezervlerinin yüzde 25'i 4.12 milyar varil azaldı. Londra Borsası'nda Shell hisseleri de yüzde 3 değer kaybetti. 
   
   
</TEXT>
</DOC>
