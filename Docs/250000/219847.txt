<DOC>
<DOCNO> 219847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/04/son/sontur12.html </URL>
<DATE> 2004/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş'a Ankara'da miting gibi karşılama 
</HEADLINE>
<TEXT>

     KKTC Cumhurbaşkanı Rauf Denktaş'ın karşılanması Esenboğa Havaalanı'nı miting alanına dönüştürdü. 
     Denktaş'ın toplantılar ve görüşmelerde bulunmak üzere Ankara'ya ineceği saatten önce havaalanında coşkulu bir kalabalık toplandı. Esenboğa Havaalanı'nın önünde Denktaş'ı karşılamak üzere yüzlerce araçlık bir konvoy oluştu. 
     Denktaş'a destek vermek için havaalanına gelenler arasında DSP, SP, İP, BBP, Ülkü Ocakları, Türk Metal-Sen üyeleri yer alırken TESK'ten 100 kadar ticari aracın da konvoya katılmak için havaalanına geldiği gözlendi. 
     Kalabalık, Denktaş'ın uçağının inişini "Dayan Denktaş Uyan Türkiye" sloganlarıyla beklemeye başladı. 
     
     ATO'DA MEHTERAN TAKIMLI KARŞILAMA 

     KKTC Cumhurbaşkanı Rauf Denktaş, konferans vermek üzere geldiği Ankara Ticaret Odası'nda ATO , kalabalık bir grup tarafından karşılandı. 
     Denktaş, ATO'ya gelişinde binanın dışında bekleyen Kıbrıs gazileriyle el sıkışarak, kendisini karşılayanları selamladı. 
     Denktaş'ı karşılayanlar arasında, mehteran grubunun yanı sıra çeşitli partilerin temsilcileri ve partililer bulundu. 
     Cumhurbaşkanı Denktaş'ın gelişi sırasında ATO binasında çok sıkı güvenlik tedbirleri alınırken, çok sayıda güvenlik görevlisi de binanın içinde ve dışında görev aldı. 
     
</TEXT>
</DOC>
