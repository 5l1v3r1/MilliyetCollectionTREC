<DOC>
<DOCNO> 219101 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/02/spor/aspo.html </URL>
<DATE> 2004/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe kalesini büyük bir tehlike bekliyor 
</HEADLINE>
<TEXT>
   VOLKAN PANİĞİ 
   Doktorlar omuzu çıkan genç file bekçisinin tedaviyle en az dört haftada iyileşebileceğini, ancak sakatlığın tekrar edebileceğini açıkladı. Volkan ameliyat olursa sezonu kapayacak 
      YUSUF KOBAL 

   
   Endişeli bekleyiş 
   GALATASARAY galibiyeti sonrası formasını tribünlere fırlatmak isterken yere düşen ve omuzu çıkan kaleci Volkan'ın sezonu kapatma tehlikesi belirdi. Doktorlar genç kalecinin iyileşme süresinin dört haftayı bulacağını ancak ameliyat olmaması halinde sakatlığın tekrarlama olasılığını gözönünde tutmak gerektiğini belirttiler. Volkan ameliyat masasına yatarsa bu sezon büyük olasılıkla forma giyemeyecek. 
   
   Daum'a soracak 
   VOLKAN, ameliyatın çok riskli olduğunu ve bu konuda Teknik Direktör Daum ile ortaklaşa karar vereceklerini söyledi. Genç kaleci, "Şanssız bir kaza geçirdim. Sevincim yarıda kaldı. Tedaviyle omuzumu kuvvetlendirmek ve oynamak istiyorum. Eleştirilere katılmıyorum. Bu bir deneyimsizlik değil. Her futbolcu böylesi bir maçtan sonra formasını o muhteşem seyircisine atmak ister. Yerin beton olduğunu farkedemedim" dedi. 
   
   Recep'e yasak var    TEKNİK Direktör Christoph Daum, Volkan'ın sakatlığı nedeniyle yeniden kaleyi teslim alacak olan Recep ile dün sabah özel bir görüşme yaptı. Alman hoca, genç kaleciden dış dünyayla ilişkisini kesmesini istedi, gazetecilerle konuşmasını yasakladı. Tecrübeli çalıştırıcının Volkan'ın yokluğunda PAF takımının iki genç kalecisini de takımla birlikte antrenmanlara çıkaracağı öğrenildi. 
   
   H l inanamıyorum    Daum, Volkan'ın sakatlığıyla ilgili olarak, "Hayatımda ilk defa böyle bir olayla karşılaştım. Şaşkınım" dedi 
   "Eleştirmiyorum" 
   FENERBAHÇE Teknik Direktörü Daum, Galatasaray maçının ardından omuzu çıkan Volkan ile ilgili ilginç açıklamalar yaptı. Oyuncusunun tam formunu yakalamışken böyle bir olayla karşılaştığına üzüldüğünü belirten Daum, "H l inanamıyorum. İlk kez böyle bir durumla karşılaşıyorum. Şaşkınım. Ancak şu anda kendimi tutuyorum, eleştirmiyorum. Çünkü zamanı değil. İlk yarıda 1-0 kazandığımız Gençlerbirliği maçında da kalemizi Recep korumuştu. Ona güvenim tam" diye konuştu. 
   
   "Sakın abartmayın" 
   DAUM ayrıca Galatasaray derbisi sonrası oyuncularını rehavete kapılmamaları konusunda uyardı. Alman hoca, "Bu galibiyeti sakın abartmayın. Hep takip eden taraftık artık lokomotif olduk. Şu andan sonra işimiz daha da zorlaştı, sorumluluğumuz arttı. Gençlerbirliği'ni yenemezsek emeklerimiz boşa gidebilir. Yolumuz çok uzun, herkes bunun bilincinde olmalı" dedi. Kimsenin gevşemesini istemediğini vurgulayan Daum, "Artık telafisi olmayan bir döneme giriyoruz" ifadesini kullandı. 
   
   Kaptan coştu    ŞİŞLİ Terakki Lisesi Öğrenci Birliği'nin düzenlediği panelde konuşan kaptan Ümit Özat, "Galatasaray önünde çok zorlandık. Ancak hep 6-0 kazanacağız diye bir şey yok" dedi. Ümit, bir öğrencinin, "Hangi kriterlere göre Fenerbahçe'nin, Türkiye'nin en büyük takımı olduğunu söylüyorsunuz " sorusuna "Biz her maçımızı Kadıköy'de 55 bin kişiye oynuyoruz, 5 bin kişiye değil" yanıtını verdi. Tecrübeli oyuncu, "Benim için Fenerbahçe Cumhuriyeti'nin kaptanı olmak, Cumhurbaşkanı veya Başbakan olmak gibi bir şey" ifadesini kullandı. 
   
   Takımını bırakmadı    DERBİ öncesi rahatsızlanan Teknik Direktör Daum tüm ısrarlara rağmen hastaneye gitmedi ve doktor kontrolünde takımına taktik verdi. Yardımcısı Roland Koch'un "Bu halde maça çıkma. Gerekirse telefonla oyuna müdahale edersin" teklifini geri çeviren Alman hocanın, karşılaşma başlamadan önce iğne olduğu ve yarım saatlik bir dinlenmenin ardından soluğu sahada aldığı öğrenildi. 
   
      Vakıf yandı    Fotoğraf Yusuf Dursun 

   BİRLEŞİK Fenerbahçeliler Vakfı önceki gece elektrik kontağından çıkan yangın nedeniyle büyük hasar gördü. Binanın kullanılamaz hale geldiği, ölen ya da yaralanan kimsenin bulunmadığı belirtildi. Mutfakta başlayan yangın sonrası çatı ve restaurant tamamen yandı. Bu arada vakıf başkanı Aziz Yılmaz itfaiyeye geç müdahale ettiği gerekçesiyle tepki gösterdi. Yılmaz medya mensuplarıyla da tartıştı. 
   
   
</TEXT>
</DOC>
