<DOC>
<DOCNO> 211092 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/25/son/sontur25.html </URL>
<DATE> 2004/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Atatürk Havalimanı'nda 14.8 kg kokain ele geçirildi... 
</HEADLINE>
<TEXT>

     Hollanda'dan uçakla geldiği Atatürk Havalimanı'ndan Türkiye'ye giriş yapmak isteyen bir kadının valizinde, 14 kilo 800 gram kokain ele geçirildi. Olayla ilgili, Ekvador uyruklu kurye kadın ile 1 Yunanlı ve 1 Türk yakalandı. 
     İstanbul Narkotik Şube Müdürü Tufan Ergüder, uluslararası düzeyde uyuşturucu madde kaçakçılığı yapan bir şebekenin Türkiye'ye kokain getireceğinin belirlenmesi üzerine çalışma başlatıldığını bildirdi. 
     Bu kapsamda, Hollanda'dan uçakla Atatürk Havalimanı Dış Hatlar Terminali'ne gelen yabancı uyruklu bir kadının valizinde arama yapıldığını belirten Ergüder, aramalar sonucu, valizdeki pantolonlar içine gizlenmeye çalışılan 15 paket halinde 14 kilo 800 gram kokain ele geçirildiğini söyledi. 
     Ele geçirilen kokainin İstanbul'da bugüne kadar bir operasyonda yakalanan en yüksek miktardaki kokain olduğunu anlatan Ergüder, uyuşturucu maddeyi Amsterdam'da havalimanında teslim alan Ekvador uyruklu kurye kadının gözaltına alındığını söyledi. 
     Ergüder, bu kadının ifadeleri doğrultusunda, uyuşturucu maddeyi teslim almak üzere Aksaray'daki bir otelde bekleyen 1 Yunan ile 1 Türk'ün de yakalandığını bildirdi. 
     
     İLK YAKALANIŞI DEĞİL 
     Bu arada, Ekvador uyruklu kurye Elena Paulina Mideros Castillo'nun, midesinde 500 gram kokainle Türkiye'ye giriş yapmak isterken 2001 yılında yine Atatürk Havalimanı'nda yakalandığı ve bir süre cezaevinde yattığı öğrenildi. 
     Aksaray'daki otelde yakalanan Yahya Bekçi'nin, uyuşturucu naklinin organizatörü olduğu, Yunanlı Rabi Assem Awade'nin de 14 kilo 800 gram kokaini yakalanmaması halinde Ortadoğu ülkelerine götürerek piyasaya sürmeye çalışacağı öğrenildi. 
     Polis yetkilileri, olayla ilgili 2'si yabancı uyruklu 3 kişinin daha yakalanmasına çalışıldığını kaydettiler. 
     
</TEXT>
</DOC>
