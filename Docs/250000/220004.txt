<DOC>
<DOCNO> 220004 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/05/son/sondun32.html </URL>
<DATE> 2004/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Hindistan'da müslümanla Hindu'nun aşk kaçamağı olay çıkardı 
</HEADLINE>
<TEXT>

     Hindistan'da, bir Müslüman otomobil satıcısının Hindu bir kadınla aşk kaçamağı yapması üzerine galeyana gelen aşırı milliyetçi Hindular, satıcının galerisini ateşe verdi. 
     Polis, ülkenin merkezindeki Indore bölgesinde oturan Seyit Han ve Veena Bajaj adlı gençlerin, hiçbir haber vermeden çarşamba günü ortadan kaybolduklarını, genç kızın ailesinin kızlarının öldürülmüş olmasından endişe duyduğunu kaydetti. 
     Öğretmen olan 21 yaşındaki Veena Bajaj adlı genç kızın 2 gün sonra eve dönerek ailesine ''istediği gibi hareket edebileceğini'' söylediği belirtildi. 
     Polis, gençlerin kayboldukları süre içinde, iktidardaki Bharatiya Janata Partisi'ne bağlı Bajrang Dal ve Şiv Sena adlı iki aşırı milliyetçi grubun üyelerinin, Seyit Han'a ait otomobil galerisini ve önünde duran otomobilleri kundakladıklarını açıkladı. 
     Aynı kaynaklara göre, saldırganlar ayrıca bir polis karakolunu çembere alarak Seyit Han'ın yakalanmasını istediler. Polisler, cop ve göz yaşartıcı bomba kullanarak göstericileri dağıttı. 
     Mahesh Sharma adlı bir Hindu, bunun Seyit Han'ın ilk ''kaçamağı'' olmadığını, genç adamın ''Hinduların duygularıyla oynamayı adet haline getirdiğini'' belirtti. 
     Hindistan'da 1 milyardan fazla insan yaşıyor. Nüfusun yüzde 80'ini Hindular oluştururken, Müslümanların nüfusu en az 140 milyon civarında. 
     
</TEXT>
</DOC>
