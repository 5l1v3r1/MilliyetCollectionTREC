<DOC>
<DOCNO> 226281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/28/yazar/guclu.html </URL>
<DATE> 2004/03/28/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Öğrenci bursları 7 
</HEADLINE>
<TEXT>

   
   Hükümet ile YÖK arasındaki kronik kriz konularına bir yenisi daha eklendi. Bursların tek elde toplanması ve belediyeler dışında tüm kamu kurum ve kuruluşlarına burs verme yasağının getirilmesi, daha epeyce bir süre tartışılacak. 
   CHP, söz konusu yasanın iptali için Anayasa Mahkemesi'ne başvuracakmış. Rektörler de tıpkı YÖK yasasında olduğu gibi Başbakan Erdoğan ve Cumhurbaşkanı Sezer'i de içine alan bir dizi ikna turuna çıkacakmış. Görünen o ki ortada bir yanlış var ve düzeltilmesi için yoğun bir çaba söz konusu... 
   Hükümet, YÖK yasasında olduğu gibi bu konuda da geri adım atmak zorunda. Yoksa hiç bir konuda, YÖK ve üniversiteler ile uzlaşma arayışı içine giremez. Esen hava bu yönde. 
   Bu köşenin sürekli okuyanları bilir. Bursların tek elde toplanarak, öğrencilerin insanca yaşayabilecekleri bir düzeye getirilmesini ben de çok yazdım. Hükümet, bursları tek elde toplayarak doğru olanı yaptı. Ama bu yetkiyi sadece YURTKUR ve belediyelere bırakarak, yaptığı iyi hareketi gölgeledi. 
   Burslar tek elde toplanmalıydı çünkü ortada öylesine bir kargaşa vardı ki kim nereden ne kadar burs alıyor belli değildi. Muhtaç durumda olanlar burs alamazken, hiç ihtiyacı olmayanlar, birkaç yerden burs alabiliyordu. Ama bunu düzeltmenin yolu, zaten bu yükün altından kalkamayan YURTKUR'a daha büyük yetkiler tanımak ve belediyeleri devreye sokmak olmamalıydı. 
   
   Üniversiteler vermeli 
   Burslarla ilgili bilgilerin tek elde toplanması ve denetimi, yasanın gerektirdiği gibi yine YURTKUR'da olabilir. Ama hangi üniversitede kime burs verecekse, işte buna ilgili üniversite hatta ilgili fakülte ve yüksekokul karar vermelidir. Örneğin, önümüzdeki yıl 600 bin öğrenciye burs olanağı yaratıldı. Bu toplam sayı, üniversitelerden gelen talepler ve öğrenci sayıları doğrultusunda YURTKUR tarafından adilane bir şekilde paylaştırılmalı ve ondan sonrasına karışılmamalı.Yanlış bir dağıtım söz konusu olmadığı sürece de üniversitelere müdahale edilmemeli. 
   Hangi öğrencinin bursa ihtiyacı olduğunu en iyi kendi öğretim kurumları bilir. Ankara değil. Kaldı ki hükümet, göreve geldiğinden beri yerinden yönetimi savunmuyor muydu Şimdi ne oldu da böylesine çark etti .. 
   Belediyelere tanınan burs verme yetkisi ise kesinlikle kontrol altına alınmalıdır. Yani burs vermek isteyen belediye, bunu YURTKUR kanalı ile yapmalıdır. Öğrenci ile direk bir temasa girmemelidir. Yoksa her türlü istismarı beraberinde getirebilir... 
   Ayrıca yasanın iptali ya da geri çekilerek yeniden düzenlenmesi halinde şu noktalar da özellikle göz önünde bulundurulmalıdır 
   Fakir öğrencilerin yanı sıra, başarılı öğrencilere de burs yolu açık tutulmalıdır. 
   İstanbul gibi büyük kentlerde öğrenim görenler ile küçük kentlerde okuyan öğrencilerin burs miktarı, aynı olmamalıdır. 
   Üniversitelerin, mezunlardan, hayırseverlerden ya da kendi yarattığı farklı kaynaklardan verdiği bursların takibi yapılmalı ama ortadan kaldırılmamalıdır. 
   Vakıf üniversitelerinin kalitesini yükseltme ve dar gelirli öğrencilere de alternatif öğrenim olanakları sunmak için düşük faizli burs ve kredi olanağı sağlanmalıdır. 
   Pek çok gencin yurtdışında öğrenim görme hayali de bu kapsamda ele alınmalıdır. Sadece zengin çocukları ve sponsor bulanlar değil, kendine güvenen ve geleceğine yatırım yapmak isteyen gençlere de karşılıklı burs olanağı tanınmalıdır. 
   Özetin özeti Gençler, mademki ülkemizin geleceği, onlar için her türlü fedak rlığı yapmalıyız. Ama saklı amaçlar olmadan. Üniversiteler dışlanmadan... 
   
      
   
   
</TEXT>
</DOC>
