<DOC>
<DOCNO> 205517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/01/siyaset/siy04.html </URL>
<DATE> 2003/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer’den Erdoğan’a yeni yıl hediyesi 
</HEADLINE>
<TEXT>

AKP lideri Erdoğan’a Siirt’teki ara seçimde milletvekilliği yolunu açacak olan değişiklik paketi Çankaya’dan geçti. Cumhurbaşkanı, yasal 15 günlük değerlendirme süresini kullanmadı... 
     ANKARA Milliyet 

     Cumhurbaşkanı Ahmet Necdet Sezer, AKP lideri Recep Tayyip Erdoğan’ın siyaset yasağını kaldırarak milletvekilliği yolunu açan Anayasa değişikliklerini onayladı. 
     Sezer’in daha önce "kişiye özel düzenleme" olduğu gerekçesiyle veto ettiği değişiklikleri onaylaması, Türkiye’yi mevcut ortamda referanduma götürmekten kaçındığı şeklinde yorumlandı. Sezer, Anayasa’nın 76 ve 78. maddelerinde değişiklik yapan ve 67. maddesine geçici madde ekleyen Anayasa değişikliklerini, 15 günlük yasal değerlendirme süresinin dolmasını beklemeden onayladı. Sezer, değişiklikleri Resmi Gazete’de yayımlanması için Başbakanlık’a gönderdi. 
     Sezer’in bu onayıyla Erdoğan’a milletvekilliği yolu açıldı. Erdoğan, Siirt’te 9 Şubat 2003’te yenilenecek seçimlerde AKP 1. sıra adayı Mervan Gül’ün istifa etmesiyle aday olabilecek. Erdoğan’ın adaylık yeterliliği taşıyıp taşımadığını YSK karara bağlayacak. 
     
     Anayasa değişikliği yeterli 
     YSK, Erdoğan’ın Anayasa değişikliği sonrasında adaylık yeterliliği taşıdığı kanaatine varırsa Erdoğan Siirt’te milletvekilliği için yarışacak. YSK yetkilileri, Erdoğan’ın 3 Kasım seçiminde Anayasa’nın 76. maddesi nedeniyle aday gösterilmediğine işaret ederek "Paketin onaylanmasıyla yasalarda değişiklik yapılmasına gerek kalmadı. Üst norm olan Anayasa’da yapılacak değişiklik yeterli" dedi. 
     Sezer, söz konusu değişikliklerini daha önce "kişiye özel düzenleme yapıldığı" gerekçesiyle veto etmişti. Sezer’in vetosundan sonra Meclis, paketi değişiklik yapmadan Köşk’e göndermişti. 
     Sezer, değişikliklere onay vermeseydi, Anayasa’ya göre konuyu referanduma götürmesi gerekiyordu. Sezer’in onayladığı pakette, Anayasa’nın 76. maddesindeki "ideolojik ve anarşik suçlardan mahkum olanlar milletvekili seçilemez" ifadesi "terör suçlarından mahkum olanlar..." şeklinde değiştirildi. 78. maddedeki, "iptal edilen seçim, iptal kararının yürürlüğe girmesinden sonraki 60. günü izleyen ilk Pazar günü yapılır" ifadesi "90. günü izleyen..." şeklinde düzenlendi. 
     
     67. maddeye by-pass 
     Değişiklik paketine, "değiştirilen seçim yasalarının, bir yıl içinde yapılacak seçimlerde uygulanmayacağına" ilişkin 67. maddenin, yapılacak ilk ara seçimde uygulanmayacağını belirten bir de geçici madde eklendi. 
     
     



 SİYASET 















</TEXT>
</DOC>
