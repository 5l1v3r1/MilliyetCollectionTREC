<DOC>
<DOCNO> 208093 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/12/son/sondun46.html </URL>
<DATE> 2004/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıbrıslı Türkler de Loizidu gibi AİHM'ye gidecek 
</HEADLINE>
<TEXT>

     KKTC Cumhurbaşkanı Rauf Denktaş, Kıbrıslı Türklerin, Güney Kıbrıs'ta kalan ve zarar gören malları için Avrupa İnsan Hakları Mahkemesi'ne AİHM müracaat etmekten çekinmemelerini istedi. 
     Denktaş, İngiltere'de yaşayan bir grup Kıbrıslı Türkü kabul etti. 
     Kıbrıslı Türkler, ziyarette 1974 öncesinde yaşadıkları ve 20 Temmuz 1974 Barış Harekatı'nın ardından Güney Kıbrıs'ta kalan köyleri Yağmuralan'ı ziyaret ettiklerinde, köylerinin yerle bir edildiğini, evlerinin yıkıldığını ve köydeki tüm ağaçların söküldüğünü gördüklerini anlattı. 
     Haklarını aramak için Avrupa İnsan Hakları Mahkemesi'ne başvuracaklarını açıklayan vatandaşlar, bu konuda Cumhurbaşkanı Denktaş'ın görüşlerini almak istediklerini belirtti. Haklarını arayabilmek için örgütlendiklerini bildiren Yağmuralanlılar, Rum yönetiminin özür dilemesini ve tazminat ödemesini beklediklerini kaydettiler. 
     Cumhurbaşkanı Rauf Denktaş da, Yağmuralanlıların, ''Kıbrıs Türklerinin haklılığını göstermek açısından doğru bir adım attıklarını ve kesinlikle Avrupa İnsan Hakları Mahkemesi'ne müracaat etmekten çekinmemeleri gerektiğini'' söyledi. 
     Kıbrıs'ta savaşı başlatanların Rumlar olduğuna işaret eden Cumhurbaşkanı Denktaş, ''Biz veya Türkiye Rum'a tazminat verecek, ama savaşı başlatanlar onlar ve bize hiçbir şey ödemeyecekler, böyle bir anlaşma olur mu '' diye konuştu. 
     Kıbrıs Türkleri adına bu davaların açılmasının çok güzel bir başlangıç olacağını belirten Cumhurbaşkanı Denktaş, dava açmaktan endişe duyulmaması gerektiğini vurgulayarak, ''Dava açarsanız bir şey kaybetmezsiniz'' dedi. 
     
</TEXT>
</DOC>
