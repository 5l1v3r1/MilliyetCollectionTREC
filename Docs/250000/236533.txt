<DOC>
<DOCNO> 236533 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/01/son/sontur18.html </URL>
<DATE> 2004/05/01/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Gerginlik artıyor...DİSK, KESK ve siyasi gruplar Saraçhane'de toplandı... 
</HEADLINE>
<TEXT>

     DİSK, KESK, TTB, TMMOB'un yanı sıra bazı siyasi partilerden gruplar Saraçhane'de toplandı. 
     Daha önce İstanbul Valiliği'nden alan olarak Beyazıt, Sultanahmet ve Vatan Caddesi'ni talep ettiklerini hatırlatan Çelebi, olaya sadece Taksim olarak bakmadıklarını kaydetti. 
     Taksim'in kendileri için önemli olduğunu ancak oradaki koşullar nedeniyle kutlamaların yapılamadığını ifade eden Çelebi, ''Belki gelecek yıllarda Taksim'de 1 Mayıs'ı kutlayacağız'' dedi. 
     ''Tüm engellemelere, valiliğin yasaklarına rağmen onbinlerce kişinin'' Saraçhane'de toplandığı söyleyen Çelebi, ''Arkadaşlarımızla değerlendirmenin ardından ne yapacağımıza karar vereceğiz'' diye konuştu. 
     
     YENİKAPI'YA YÜRÜMEYE İZİN VERİLDİ 

     1 Mayıs kutlamaları çerçevesinde Saraçhane'de toplanan grubun Yenikapı'ya yürümesine izin verildi. 
     Saraçhane'de biraraya gelen DİSK Genel Başkanı Süleyman Çelebi, KESK Genel Başkanı Sami Evren ve öteki sivil toplum kuruluşlarının temsilcileri durum değerlendirmesi yaptı. 
     Çelebi ve Evren, İstanbul Emniyet Müdür Yardımcısı Ayhan Pamuk'a, kutlamalara gelenlerin otobüslerinin Yenikapı'da olduğunu, bu güzergahın trafik açısından da sorun yaratmayacağını dile getirerek, grubun Yenikapı'ya yürümesine izin verilmesini talep etti. 
     Bunun üzerine, İstanbul Emniyet Müdürü Celalettin Cerrah ile görüşen Pamuk, grubun Yenikapı'ya yürümesine izin verdi. 
     Grubun, Saraçhane Meydanı'nda yapılacak açıklamaların ardından Yenikapı'ya giderek, dağılması bekleniyor. 
     
     BÖLÜNME 

     Süleyman Çelebi, ''Türk-İş ile ayrı düşmelerinin bölünme olarak görülüp görülmeyeceğine'' ilişkin bir soru üzerine de, ''dürüst yönetim yaklaşımı nedeniyle'' böyle bir durumun ortaya çıktığını savunarak, şöyle konuştu 
     ''Ülkenin her yerinde 1 Mayıs'ı kutluyoruz. Bu bölünme olarak görülmemeli. Ayrı alanlarda kutlama olarak görülmeli. Fakat bu noktaya gelmesini istemiyorduk. Birlikte kutlamak istiyorduk. Bu maalesef gerçekleşmedi. Bunu 2 Mayıs'tan sonra tartışmak istiyoruz. Bugün 1 Mayıs Bayramı'nı kutlayalım.'' Bu arada, Saraçhane Parkı'nda toplanan, çeşitli slogan atan ve marşlar söyleyen gruplar, Fatih Fevzipaşa Caddesi üzerinde kortej oluşturuyor. 
     Güvenlik güçleri İstanbul Büyükşehir Belediyesi önünde önlem alırken, panzerler ve çevik kuvvet ekipleri caddeyi trafiğe kapattı. 
     
     EMNİYET MÜDÜR YARDIMCISI İLE SÖZLÜ TARTIŞMA 

     Öte yandan, KESK Genel Başkanı Sami Evren, Çelebi ve öteki sivil toplum örgütü temsilcileri ne yapacaklarına karar vermek üzere meydanda değerlendirme yaparken, İstanbul Emniyet Müdür Yardımcısı Ayhan Pamuk ile Sami Evren arasında kısa süreli sözlü tartışma yaşandı. 
     Evren, Pamuk'a, ''2911 sayılı yasayı uygulayın. Türkiye bir hukuk devletidir. Uluslararası kanunlardan doğan haklarımızı kullanıyoruz'' dedi. 
     Bunun üzerine Pamuk, Türkiye'de kimsenin kanunları çiğneyip hukuk dışı bir hareket yapamayacağını belirterek, '' 2911'i ihlal edip grubu yürüteceğiz diyemezsiniz. Açıklamanızı burada yapın yoksa sizi yürütmeyeceğiz'' diye konuştu. 
     
</TEXT>
</DOC>
