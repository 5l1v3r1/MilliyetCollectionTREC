<DOC>
<DOCNO> 236736 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/02/son/sontur20.html </URL>
<DATE> 2004/05/02/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
6 aydır kapalı olan yolu açıp, kar üstünde karpuz yediler... 
</HEADLINE>
<TEXT>

     Çığ nedeniyle 6 aydır ulaşım sağlanamayan Hakkari'nin Durankaya Beldesi yolu ulaşıma açıldı. 
     Türkiye'nin birçok bölgesi yaza merhaba dediği şu günlerde Hakkari'nin Durankaya beldesi bir hafta süren kar mücadelesi sonucu dünyaya merhaba dedi. 
     Hakkari-Durankaya karayolu, 2 bin 800 metre yüksekliğindeki zirvelerden düşen çığdan dolayı 6 aydır kapalı bulunduğunu ve bir hafta süren karla mücadele çalışmaları ile ulaşıma açıldığını belirten Belediye Başkanı Fatih Keskin, belediyeye ait iş makinaları olmadığı için çalışmaları Hakkari'de özel olarak kiralanan iş makinalarıyla yaptıklarını söyledi. 
     Yolun ulaşıma açılması sevincini kar temizleme ekibiyle ve çalışmalarda güvenliğini sağlayan belde korucularıyla kar üstünde karpuz yiyerek kutlayan Keskin, ''Yoğun kar yağışı ve çığ nedeni ile 6 ila 8 ay boyunca dünya ile bağlantısı kesilen Durankaya Beldesi'ni Hakkari ile olan karayolunu geçmiş yıllara oranla 1,5 ay erken açarak belde sakinlerini esaretten kurtardık'' dedi. 
     
</TEXT>
</DOC>
