<DOC>
<DOCNO> 230063 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/10/ekonomi/eko08.html </URL>
<DATE> 2004/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Real'de 'dijital alışveriş' dönemi 
</HEADLINE>
<TEXT>

   Real, Türkiye'de ilk kez bir mağaza içinde dijital ortamda ürün tanıtımı yapmaya başladı 
      
   Metro AG Holding bünyesindeki Real, Türkiye'de ilk kez Ankara'da uygulamaya koyduğu "Müşteri Bilgilendirme ve Yönlendirme Sistemi ICRS " ile alışverişe farklı bir boyut getirdi. Real'in Bilkent mağazasında yapılan tanıtım toplantısında konuşan Real Hipermarketler Zinciri Genel Müdürü Ulf Groth, söz konusu sistemle müşterileri bilgilendirmeyi ve alımlarını artırmayı amaçladıklarını söyledi. 
   Dijital ortamda müşteriyi bilgilendirme sisteminin Türkiye'de ilk kez uygulandığına dikkati çeken Groth, sistemi yurtdışında da uygulamak istediklerini söyledi. ICRS Genel Müdürü Ersin Böke de mağazada, farklı görüntü veren toplam 66 ekran kurduklarını, sistemin eylüle kadar tüm Real marketlerde kullanılmaya başlanacağını kaydetti. 
   
   
</TEXT>
</DOC>
