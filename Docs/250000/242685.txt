<DOC>
<DOCNO> 242685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/25/son/sonsiy03.html </URL>
<DATE> 2004/05/25/ </DATE>
<TIME> 00.30 </TIME>
<AUTHOR>  </AUTHOR>
<HEADLINE>
ABD'nin İstanbul Başkonsolosu Türkiye diğer ülkeler için çok iyi örnek 
</HEADLINE>
<TEXT>

     ABD'nin İstanbul Başkonsolosu David Arnett, Türkiye'nin başka ülkeler için model değil örnek bir ülke olduğunu belirterek, ''Medeniyetler çatışmasını engellemenin yolu Türkiye'den geçmektedir'' dedi. 
     Arnett, Haliç Rotary Kulübü'nün Divan Oteli'nde düzenlediği toplantıda yaptığı ''Türkiye-ABD İlişkileri'' konulu konuşmasında, iki ülkenin köklü ilişkileri bulunduğunu ve uzun zamandan beri iyi birer müttefik olduğunu kaydetti. 
     Türkiye'nin 11 Eylül olaylarını kınayan ilk ülkelerden biri olduğunu asla unutmayacaklarını dile getiren Arnett, Afganistan'daki operasyonda Türkiye'nin önemli katkısı olduğunu, bu katkının devam ettiğini ve NATO'nun Irak'a girmesi durumunda, burada da önemli bir rol üstlenebileceğini söyledi. 
     Arnett, ABD'nin Haziran ayında egemenliği Irak halkına bırakmaya hazırlandığını da belirterek, ''Irak halkına egemenliklerini iade etmeyi düşünüyoruz. Irak'ta 2005'in Ocak ayında da demokratik seçimlerin yapılması planlanmaktadır'' diye konuştu. 
     Irak'ta terörün barınmasına ülkesinin müsaade etmeyeceğini vurgulayan Arnett, PKK KADEK ve ardından da Kongra-Gel'in terör listesine alındığını ve ortadan kaldırılması için çaba sarf edildiğini kaydetti. 
     Arnett, Kıbrıs konusunda da ülkesinin adada referandum sonrası ortaya çıkan tablonun ardından, KKTC'nin izolasyonunu ortadan kaldıracak çalışmaları sürdürdüğünü ve bu yöndeki çabaları desteklediğini belirterek, ''ABD Kıbrıs Türkleri'nin birleşmeye evet diyen taraf olarak mağdur edilmemesi gerektiğine inanıyor. Ülkemiz Kıbrıs Türklerini artık yalnız bırakmayacaktır'' dedi. 
     
     ORTADOĞU PROJESİ VE İSRAİL-FİLİSTİN SORUNU 
     ''Büyük Ortadoğu Projesi''ne de değinen Arnett, ''Bu proje detaylandırılmadan tartışılmaya ve eleştiriler almaya başladı. Zaten amaç da buydu. Projenin tartışılarak detaylandırılmasını istedik'' diye konuştu. 
     David Arnett, Ortadoğu'da İsrail-Filistin sorunu çözülmeden bölgesel kalkınmanın mümkün olmadığını savunanların bulunduğunu belirterek, Büyük Ortadoğu Projesi'nin bir yandan bölgesel sorunları çözümlerken, aynı anda ekonomik kalkınmanın da gerçekleştirilebileceğini gösterdiğini söyledi. 
     ABD'nin bağımsız bir Filistin devletinin kurulmasından yana olduğunu kaydeden Arnett, ''Filistin halkı uzun zamandır aldatılıyor. İsrail halkı da şiddet eylemlerinden nasibini alıyor. Filistinliler barışçıl bir yol izlemeli, İsrailliler de Filistin yerleşim bölgelerinden çekilmeli, önyargılara yol açan duvarlar ve tel örgüler örmemelidir'' dedi. 
     
     IRAKLI TUTUKLULARA YAPILAN KÖTÜ MUAMELE 
     David Arnett, ABD askerlerinin Iraklı tutuklulara yaptığı kötü muamele konusunda da şunları kaydetti 
     ''Bazı durumlarda hikayeler çarpıtılarak sunulmaktadır. Ama birkaç kişinin yaptığı bir şey olsa bile cezaevindeki olaylar hiçbir şekilde mazur görülemez ve bu olaylar anlatılmaya, açıklanmaya çalışılamaz. Ama şunu da söylemek lazım bunu yine başka Amerikalılar, Amerikan medyası ortaya çıkarmıştır, yine başka Amerikalılar tarafından sorumluları yargılanarak cezalandırılacaktır. Bütün bu olaylardan ülkem adına utanç duyuyorum, ama benim ülkem bunların gizli kalmasını istememektedir.'' 
     
     TÜRKİYE'NİN ÖNEMİ 
     Soruları da yanıtlayan Arnett, Türkiye'nin ABD için her zaman çok önemli bir ülke olduğunu ve iki ülkenin birlikte önemli işlere imza attığını belirterek, ülkesinin Türkiye'yi bir Avrupa ülkesi ve dünyanın lider ülkelerinden biri olarak gördüğünü vurguladı. 
     Arnett, konuşmasını şöyle tamamladı 
     ''Ülkem Türkiye'nin AB üyeliğini her zaman desteklemiş ve istemiştir. Türkiye doğu ile batı arasında kalmış bir ülke değil, Atatürk'ün çizdiği yolda ilerleyen çağdaş bir Avrupa ülkesidir. Müslüman, laik ve demokratik bir ülke olarak Türkiye diğer ülkeler için bir model değil, çok iyi bir örnektir. Doğu ile batı arasında sıkışan bir ülke değil, batı ile İslam'ı birbirine bağlayan çok önemli bir ülkedir. Medeniyetler çatışmasını engellemenin yolu Türkiye'den geçmektedir.'' 
     
</TEXT>
</DOC>
