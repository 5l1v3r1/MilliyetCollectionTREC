<DOC>
<DOCNO> 227308 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/son/sonspo28.html </URL>
<DATE> 2004/03/31/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Samsunspor UEFA hedefimizi yeniden yakaladık, şansı kaçırmamalıyız 
</HEADLINE>
<TEXT>

     Samsunspor Kulübü Basın Sözcüsü Ercan İnce, ''UEFA hedefimizi yeniden yakaladık bu şansı kaçırmamalıyız'' dedi. 
     Nuri Asan Tesisleri'nde basın toplantısı düzenleyen İnce, bu sezon ''üç büyük'' olarak bilinen İstanbul takımlarını yenme gibi bir hedeflerinin olduğunu, yaptıkları karşılaşmalar sonucunda bu hedeflerine ulaştıklarını söyledi. 
     Son olarak oynadıkları Galatasaray karşılaşmasında alınan galibiyetle takımın moral bulduğunu belirten İnce, ''UEFA hedefimizi yeniden yakaladık, bu şansı kaçırmamalıyız. Önümüzdeki maçları mutlaka kazanmamız gerekiyor. Yoksa bu hedefimizden uzaklaşmış olacağız. Yakaladığımız bu fırsatı iyi değerlendirmeliyiz'' diye konuştu. 
     Bu hafta deplasmanda Gençlerbirliği ile karşılaşacaklarını kaydeden İnce, bu karşılaşmaya çok iyi hazırlanacaklarını bildirdi. 
     Diğer çalışmalar hakkında da bilgi veren İnce, UEFA kriterlerinde bir kulüp oluşturmak istediklerini söyledi. 
     19 Mayıs Stadı'ndaki tel örgülerin kaldırılması için başvuruda bulunduklarını belirten İnce, ''İl Güvenlik Kurulu'nun kararını bekliyoruz. Ayrıca, stadın kulübümüze tahsisi için de görüşmeler sürdürülüyor'' dedi. 
     İnce, teknik direktör Erdoğan Arıca'nın takımda kalıp, kalmayacağı konusundaki bir soru üzerine ise Arıca ile bir problemleri olmadığını, gelecek sezon da devam etmek istediklerini söyledi. 
     İnce, A ve Ümit Milli Takım kadrosunda yer alan Kenan, Caner ve Can'ı dönüşlerinde ödüllendireceklerini de sözlerine ekledi. 
     
</TEXT>
</DOC>
