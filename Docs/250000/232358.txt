<DOC>
<DOCNO> 232358 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/17/son/sontur02.html </URL>
<DATE> 2004/04/17/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
SSK'da parmak izi dönemi kısa sürdü 
</HEADLINE>
<TEXT>

     SSK Sağlık İşleri Genel Müdürlüğü'nde, personelin işe geliş ve gidiş saatlerine riayet etmeleri için oluşturulan parmak izli sistemin cihazları, kimliği belirlenemeyen kişi ya da kişilerce tahrip edildi. 
     AA muhabirinin aldığı bilgiye göre, SSK Sağlık İşleri Genel Müdürlüğü'nce, personelin işe geliş ve gidiş saatlerine uymaları için geçen ay devreye sokulan parmak izli ve şifreli sistemin cihazlarının parmak basılan kısımları, sistemin kullanıma sokulmasının üzerinden bir ay bile geçmeden, kimliği belirlenemeyen kişi ya da kişilerce tahrip edildi. 
     Kullanılamaz hale gelen cihazlar sökülerek tamire gönderilirken, SSK Sağlık İşleri Genel Müdürlüğü personeli işe geliş ve gidişlerinde, eskiden olduğu gibi imza atmaya başladı. 
     SSK Sağlık İşleri Genel Müdürlüğü yetkililerinin, personelin işe geliş ve gidiş saatlerine riayet etmedikleri gerekçesiyle geçen ay uygulamaya soktukları sistem, ''parmak izi bilgilerinin kim tarafından ne şekilde kullanılacağı açık olmadığı'' gerekçesiyle eleştirilmişti. 
     
</TEXT>
</DOC>
