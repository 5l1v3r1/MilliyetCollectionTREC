<DOC>
<DOCNO> 213481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/06/son/sondun04.html </URL>
<DATE> 2004/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Endonezya'da 6.9 büyüklüğünde deprem... 
</HEADLINE>
<TEXT>

     Endonezya'nın Papua bölgesinde, Richter ölçeğine göre 6.9 büyüklüğünde deprem meydana geldi. 
     Resmi Antara Ajansı, bölge polisinin açıklamalarına göre 22 kişinin öldüğünü duyurdu. Bir hükümet yetkilisi de 600 kişinin yaralandığını belirtti. Yüzlerce evin hasar gördüğü bölgede, ölü ve yaralı sayısının artabileceği ifade edildi. 
     Yerel yetkililer, bölgenin yerel saatle 04 05'den 06 30'a kadar TSİ 21 05'den 23 30'a kadar sallandığını, en büyük sarsıntının 6.9 büyüklüğünde olduğunu aktardı. 
     Yerel saatle 06 05'te TSİ 23 05 meydana gelen 6.9'luk depremin merkez üssünün, Nabire kasabasının 7 kilometre doğusunda, 80 kilometre derinlikte olduğu bildirildi. Depremin 30 saniye sürdüğü kaydedildi. 
     Amerikan Jeolojik Araştırma Merkezi ise depremin 6.8 büyüklüğünde ve 10 kilometre derinlikte olduğunu duyurdu. 
     Resmi haber ajansı Antara'nın 22 kişinin öldüğünü duyurduğu depremde, 600 civarında da yaralı olduğu, yüzlerce evin yıkıldığı belirtiliyor. 
     Depremin en şiddetli vurduğu Nabire'nin polis şefi Muhammed Son Ani de, son bilgilere göre 23 kişinin öldüğünü, ölü sayısının sürekli arttığını belirtti. 
     Nabire hastanesinin ağır hasar gördüğü depremde, yaralıların çadırlarda tedavi gördüğü kaydediliyor. Nabire'de bir havaalanı ile yol, köprü ve caminin de yıkıldığı belirtilmişti. 
     Depremin Manokvari ve Enarotali kasabalarında da etkili olduğu belirtilirken, belediye yetkilisi Musa Horen, halkın hala çadırlarda olduğunu, evlerine gitmekten korktuğunu söyledi. Horen, bölgede 500 evin hasar gördüğünü açıkladı. 
     Nabire'de köylülerin, Cendrawasih Körfezi'nde dev deprem dalgası tsunami oluştuğu iddialarıysa henüz doğruluk kazanmadı. 
     
</TEXT>
</DOC>
