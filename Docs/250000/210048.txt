<DOC>
<DOCNO> 210048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/21/spor/spo01.html </URL>
<DATE> 2004/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Giunti bilmecesi 
</HEADLINE>
<TEXT>

   Beşiktaş, İtalyan yıldızın bonservis krizini çözemedi. Sözleşmenin bitmesine kısa bir süre kalınca, Brescia ile Lucescu temasa geçti 
      
   Girişimler sürüyor 
   BEŞİKTAŞ'IN başarılı orta saha oyuncularından Guinti'nin transferindeki parasal kriz henüz çözüme kavuşmadı. Siyah - Beyazlı yönetimin, Guinti'yi yeniden kiralama isteğine Brescia'nın sıcak bakmaması pazarlıkların tıkanmasına neden oldu. İtalyan kulübünün bonservis için istediği rakamı astronomik bulan yönetim, anlaşmak için yeni formüller arıyor. 
   
   Lucescu devrede 
   GİUNTİ'NİN Futbol Federasyonu'na gönderilen sözleşmesinin 31 Ocak tarihine kadar olması da, teknik heyeti sıkıntıya sokuyor. Brescia Kulübü Başkanı ile birebir görüşmeler yapan Lucescu'nun, anlaşmak için baskı kurduğu öğrenildi. Siyah - Beyazlı yöneticiler, "Brescia'nın istediği bonservis bedeli çok yüksek, sorunu hocamız Mircea Lucescu çözecek" dedi. 
   
   Liste bildiriliyor    BEŞİKTAŞ'TA başkanlığa üçüncü kez adaylığını koyacak olan Serdar Bilgili, yönetim kurulu listesini bu akşam mesai saati bitimine kadar Divan Kurulu'na teslim edecek. Yaklaşık iki aydır liste çalışmalarını büyük bir titizlik içinde sürdüren Bilgili'nin, oluşturacağı yeni yönetim kurulunda yer alacak isimler, Divan tarafından medyaya açıklanacak. 
   BİLGİLİ'NİN hazırladığı listede Muzaffer Nasıroğlu, İlhan Durusoy, İbrahim Özdoğan, Erol Obdan ve Gürol Kaymak yeni isimler olarak ön plana çıktı. Yönetimde yer alacağı belirtilen Volkan Büyükhanlı ise son dakikada listeden çıkarıldı. Yönetime yeni girecek isimlerden Muzaffer Nasıroğlu haricindekilerin yedekler arasında yer alacağı öğrenildi. 
   
   'Beşiktaş dönüm noktam olacak'    BÜNYAMİN OSMAN 

   İlie iddialı 
   SİYAH - Beyazlı takımın yeni transferi Adrian İlie, Romanya'nın Prosport Gazetesi'ne hedeflerini açıkladı. Beşiktaş ile anlaştığı için mutlu olduğunu dile getiren İlie, "Türkiye'yi ikinci kez tercih etmemde Lucescu'nun rolü çok büyük. Bana elini uzattı ve destek oldu. Güvenini boşa çıkarmam. Üç senedir bocaladığım doğru. Ancak Beşiktaş benim için dönüm noktası olacak" dedi. 
   
   'Hazır değilim' 
   POTANSİYELİNİN ancak yüzde 70'ini kullanabildiğini dile getiren yıldız futbolcu, "Fizik güç olarak iyiyim, 90 dakika oynayabilirim. Ama daha üst seviyelere çıkmak zorundayım" diye konuştu. İlie, şampiyonluk yolunda önemli avantajlarının olduğunu iddia etti, Samsun ve bir sonraki deplasmanı kazanmaları durumunda rahatlayacaklarını dile getirdi. 
   
   Bükreş sınavı    KARTAL, Samsunspor maçı öncesi son ciddi sınavını bu gece Dinamo Bükreş karşısında verecek. Mircea Lucescu'nun, İnönü Stadı'nda saat 19.00'da başlayacak karşılaşmada Samsunspor mücadelesinin taktiğini deneyeceği ve takımın son durumunu görmek istediği öğrenildi. Siyah - Beyazlılar dünü çift idman yaparak tamamlarken kontrol amaçlı MR'ları çektirilen Okan ve Zago'nun durumlarının iyi olduğu, iki oyuncunun da Samsunspor karşısında takımdaki yerlerini alabileceği açıklandı. 
   
   
</TEXT>
</DOC>
