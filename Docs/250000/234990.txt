<DOC>
<DOCNO> 234990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/son/sonspo42.html </URL>
<DATE> 2004/04/26/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Trabzonspor sahaya giren taraftarı mahkemeye veriyor... 
</HEADLINE>
<TEXT>

     Trabzonspor Kulübü Yönetim Kurulu üyesi Sezer Bahadır, Diyarbakırspor maçında sahaya giren taraftarlar hakkında maddi ve manevi tazminat davası açacaklarını söyledi. 
     Bahadır, Mehmet Ali Yılmaz Tesisleri'nde yaptığı açıklamada, Diyarbakırspor maçında sahaya girenler hakkında yasal girişimde bulunduklarını belirterek, ''Sahaya giren iki taraftarın Grup Bordo- Mavi'nin başkanı ve üyesi olduklarını tespit ettik. Bu iki taraftara maddi ve manevi tazminat davası açacağız'' dedi. 
     Trabzospor'u çok seven taraftarların takıma zarar vermesini engelleyeceklerini ifade eden Bahadır, ''Diyarbakırspor yedek kulübesine yabancı madde atan taraftarları polis kemerasıyla tespit edip, onların hakkında da yasal işlem başlatacağız'' diye konuştu. 
     Trabzonspor Kulübü avukatı Cengiz Çebi ise sahaya giren 3 taraftarın yakalanıp Gülbaharhatun Polis Karakolu'na götürüldüğünü belirterek, şunları söyledi 
     ''Karakolda ifadeleri alınan bu kişiler hakkında şikayetçi olduk. Trabzonspor Kulübü, sahaya giren bu taraftarlar yüzünden para cezasından, saha kapatmaya kadar varabilecek bir cezaya çarptırılabilir. Bu konuda kulübün maddi ve manevi zarara uğrayacağı açıktır. Söz konusu kişiler hakkında yasal girişimlerimizi sürdüreceğiz'' ifadelerini kullandı. 

     
</TEXT>
</DOC>
