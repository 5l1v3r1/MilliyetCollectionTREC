<DOC>
<DOCNO> 202345 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/16/guncel/gun05.html </URL>
<DATE> 2003/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
El Kaide'nin eğittiği 450 Türk aranıyor... 
</HEADLINE>
<TEXT>

   Polis, Afganistan'daki El Kaide kamplarında eğitim gören 450 Türk'ün kimliğini belirledi. Bunlardan 10'u tutuklandı 
   ERDAL KILINÇ İstanbul 
   
   İstanbul'daki dört ayrı bombalı saldırıya ilişkin çalışmalarını sürdüren polis, Afganistan'daki El Kaide kamplarında askeri, dini ve siyasi eğitim alan 450 Türk vatandaşının peşine düştü. Bu kişilerden 10'u tutuklandı. El Kaide kampında eğitilen Türklerin daha önceden güvenlik güçlerince kimliklerinin bilindiği öğrenildi. 
   İstanbul polisi saldırıların ardından tehdit unsuru olabilecek kişilere yönelik operasyonlara başladı. İstihbarat çalışmalarıyla El Kaide'nin Afganistan'da kurduğu çeşitli kamplara giden yaklaşık 450 Türk vatandaşının kimliğini belirledi. 
   
   10 kişi tutuklandı 
   Ardından İstanbul başta olmak üzere Konya, Bingöl, Malatya, Elazığ, Bursa gibi birçok şehirde operasyonlar yapıldı. Bu kişilerden bir kısmı gözaltına alındı, 10'u çıkarıldıkları mahkemelerce tutuklandı. Daha çok Doğu ve Güneydoğulu olan bu kişilerin önemli bölümünün de takibinin devam ettiği öğrenildi. 450 Türk'ün bombacılarla aynı ya da farklı kamplarda oldukları ancak birbirlerini tanıdıkları bildirildi. 
   Ayrıca Türk asıllı olmalarına rağmen Avrupa ülkeleri vatandaşı olan kişilerin de kamplarda eğitim aldığı, bu kişilere yönelik çalışmaların da sürdüğü bildirildi. 
   Takibe alınan 450 kişinin kimliğinin güvenlik görevlilerince daha önceden bilindiği de ortaya çıktı. Bu kişiler Türkiye'ye döndüklerinde eylemlere katılmadıkları için güvenlik güçleri tarafından yakın takibe alınmıyordu. 
   Bu arada kamplara katılanların örgüt tarafından evlendirildiği, şu ana kadar eşleri ölen üç kişinin bu yolla evlilik yaptığı belirlendi. Evlendirilen kızların ilkokul mezunu veya ilkokul terk olduğu kaydedildi. 
   
   Ekinci ve Aktaş'la İran'da görüştü 
   Öte yandan bombaların hazırlanmasında görev alan Fevzi Yitiz ifadesinde, İran'da bulunduğu sırada Habib Aktaş ve Azad Ekinci ile görüştüğünü söyledi. Yitiz bu görüşmede, eylemlerin istenilen sonucu vermediğini, Irak'a savaş malzemesi götüren Amerikan ve İsrail gemilerine saldırılmasının daha iyi olacağını görüşünün ağırlık kazandığını belirtti. 
   Bomba yapımında 2 ton 200 kilo gübre kullandıklarını anlatan Yitiz, yüklü araçların da bombacıların evinin önünde bekletildiğini, ikinci eylemin de bu kadar kısa sürede yapılacağını tahmin etmediğini kaydetti. 
   Bu arada örgütün 10 kişilik konsey üyelerinin üniversite mezunu, diğer örgüt üyelerinin daha çok ilkokul ve ortaokul mezunu olduğu anlaşıldı. 
   
   
</TEXT>
</DOC>
