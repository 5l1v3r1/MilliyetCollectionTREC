<DOC>
<DOCNO> 245975 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/07/son/soneko27.html </URL>
<DATE> 2004/06/07/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
TÜSİAD Başkanı IMF ile borç ertelemesini görüştük, olabilirliği var 
</HEADLINE>
<TEXT>

     Türk Sanayicileri ve İşadamları Derneği TÜSİAD Yönetim Kurulu Başkanı Ömer Sabancı, IMF Heyeti ile yaptıkları görüşmede borçların ertelenmesi konusuna da değindiklerini belirterek, ''Ankara'da hükümetimizle bu konuyu da görüşecekler. Olabilirliği var'' dedi. 
     IMF Heyeti'nin İstanbul'daki temasları, TÜSİAD yöneticileri ile yapılan görüşmeyle sona erdi. Görüşmenin ardından açıklama yapan Ömer Sabancı, ''IMF ile olası bir yeni programa kredili mi kredisiz mi devam edilmesi gerektiği'' yönünde bir soru üzerine şunları söyledi 
     ''Bunun detayını Ankara'da hükümet ile IMF yetkilileri görüşecektir. Fakat ben size şöyle birşey belirteyim. Biliyorsunuz ümidimiz büyük bir ihtimalle yıl sonunda Avrupa Birliği'nden AB müzakerelere başlamak için tarih almak. Burada ümidimiz oldukça yüksek. Türkiye için AB'ye tam üyelik sürecine kadar geçecek bir dönemde bir gelişme stratejisi benimsenmesi sayesinde Türk ekonomisi artık kendi ayakları üzerinde durabilecek noktaya gelmiş olacaktır. 
     Zaten bütün çabamız müzakerelerin başlamasından, AB'ye tam üyelik tarihine kadar geçecek yaklaşık 8-10 yıllık bir sürede ekonomimizin modern bir altyapıya ve rekabetçi bir sektörel yapıya kavuşmasıdır. 
     Biz, bu süreçlerde ilerlerken, IMF ile bütçe disiplinini koruyan, yapısal reformları gerçekleştirmemize yardımcı olacak yeni bir anlaşma ile -bu ihtiyati stand-by olabilir, başka bir şekil olabilir- devam edilmesinde fayda görüyoruz.'' 
     
     ''BORÇ ERTELEMESİNİN OLABİLİRLİĞİ VAR'' 
     Ömer Sabancı, IMF heyetinin MÜSİAD yöneticileriyle görüşmesinde borçların 1 yıl ertelenebileceğinin gündeme geldiği anımsatılarak, bu toplantıda da benzer bir görüşmenin olup olmadığının sorulması üzerine, toplantıda bu konuya değindiklerini bildirdi. 
     Sabancı, ''Ankara'da hükümetimizle bu konuyu da görüşecekler. Olabilirliği var. Bazı rakamlar üstünde konuştuk. Ama bunun detaylarını IMF ve hükümet yetkilileri görüşecekler'' diye konuştu. 
     Görüşmede bundan sonra, Türkiye'de özellikle ekonomi konularında neler yapılması, yatırımların nasıl hızlandırılması, dolayısıyla istihdamın ve kamu gelirlerinin nasıl artırılması gerektiği konusunda TÜSİAD üyelerinin görüşler belirttiğini kaydeden Ömer Sabancı, ''IMF yetkilileri bunların notlarını aldılar, daha çok bizi dinlediler'' dedi. 
     Vergi konusunda da görüşlerini beyan ettiklerini belirten Ömer Sabancı, kayıtdışı ekonominin sistematik olarak küçültülmesi gerektiğini, burada gelirler idaresinin yeniden yapılanmasının çok önemli olduğunu vurgulayarak, şunları söyledi 
     ''Bunun üzerine gidilmesi gerektiğini belirttik. Vergi konusunda daha çok konuştuğumuz konular bunlardı. Birazcık da vergi konusunda yatırımları özendirici ne gibi tedbirler alınabileceğinden bahsettik.'' 
     
     FAİZ DIŞI FAZLA 
     TÜSİAD Başkanı Sabancı, bir gazetecinin ''Faiz dışı fazla yüzde 6.5'den aşağı çekilmeli mi '' sorusuna karşılık, şu anda hem enflasyon oranlarının, hem faizlerin memnuniyet verici seviyelere geldiğini vurguladı. 
     Hükümetin yıl sonu hedeflerini enflasyonda yakalayacak gibi gözüktüğünü, bunların memnuniyet verici olduğunu ifade eden Ömer Sabancı, ''IMF ile yapılacak görüşmeler ışığında belki faiz dışı fazlada birazcık bir indirim yapmak Türkiye'nin menfaatine olabilir diye de bir görüş bugün belirttik'' dedi. 
     Bir gazetecinin ''IMF faiz dışı fazlada taviz verilmeyecek demişti. Sizinle görüşmelerinde böyle bir görüş bildirdi mi '' sorusu üzerine ''Hayır'' yanıtını veren Sabancı, faiz dışı fazla konusunda bir oran belirtmediklerini söyledi. 

     
</TEXT>
</DOC>
