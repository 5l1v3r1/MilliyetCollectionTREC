<DOC>
<DOCNO> 247873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/14/son/sontur24.html </URL>
<DATE> 2004/06/14/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Bin 300 terörist Kuzey Irak'tan Türkiye'ye geçti 
</HEADLINE>
<TEXT>

     CNN Türk'te Kemal Yurteri'nin haberine göre 1 hazirandan itibaren ateşkese son vererek, yollara mayın döşeme, askeri konvoylara saldırı ve nöbetçilere ateş açmak gibi eylemler düzenleyen, PKK-KONGRA-GEL'in hem Türkiye topraklarındaki hem de Irak'taki faaliyetleri yakından izleniyor. 
     
     Bin 300 militan Türkiye'ye gönderildi 

     Ankara'ya ulaşan son raporlara göre örgüt Kuzey Irak'tan 1300 kadar üyesini Türkiye'ye gönderdi. 
     Daha önce de Doğu ve Güneydoğu Anadolu Bölgesi'nde örgütün 500 silahli militanı vardı. Son gelişme ile militan sayısı 2000'e yaklaştı. 
     
     Teröristlerin, 100'er kişilik gruplar halinde hareket ettikleri belirtiliyor 

     Militanların genel olarak, Bingöl, Hakkari ve Tunceli çevresinde yoğunlaştığı belirlendi. Militan sayısındaki artış nedeniyle sınır bölgesindeki güvenlik önlemleri de artırılıyor. 
     Ankara örgüt içindeki karışıklıkları da yakından takip ediyor. İstihbarat raporlarına göre örgütten mayıs ayı ortalarında yapılan kongre sonrasında ayrılan aralarında Abdullah Öcalan'ın kardeşi Osman Öcalan'ın da bulunduğu grup Bağdat'a geçti. 
     Osman Öcalan'ın Bağdat'a geçmesi başkentte kontrolü sağlayani Amerikalı yetkililere de aktarıldı, grubun Türkiye'ye teslim edilmesi için işbirliği istendi. 
     Osman Öcalan gibi başka örgüt yöneticilerinin de PKK KONGRA-GEL'den ayrıldıkları bilgisi de Ankara'ya ulaştı. Buna göre örgüt kamplarından kaçmayı başaranların sayısı 25'e ulaştı. 
     Osman Öcalan gibi diğer militanların da kongre bitiminde delegelerin yarattığı karışıklıktan yararlanarak kamptan uzaklaştıkları belirtiliyor. 
     
     Ateşkes çağrısı olumsuz karşılandı 

     Cezaevinden çıkan eski DEP milletvekili Leyla Zana'nın ateşkes çağrısı, olumsuz karşılandı. 
     PKK yöneticilerinden Murat Karayılan, "ateşkesi uzatmak gündemimizde yok" dedi. 
     Karayılan, DEHAP yöneticileriyle eski DEP milletvekillerinin, "ateşkesi altı ay daha uzatın" çağrısına yanıt verdi. 
     Murat Karayılan, Türk Silahlı Kuvvetleri'nin operasyonu durmadan, ateşkes yapmalarının mümkün olmadığını da söyledi. 

     
</TEXT>
</DOC>
