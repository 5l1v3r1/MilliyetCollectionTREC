<DOC>
<DOCNO> 243917 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/30/spor/ygokce.html </URL>
<DATE> 2004/05/30/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Tarihi sorumluluk 
</HEADLINE>
<TEXT>



Ne mutlu Beşiktaş'a ki, Bilgili'nin kopuş sürecinde ortamı kaosa dönüştürmeden dört başkan adayı ile bugün tarihi bir kongre yapıyor. Futbolun her alanda kirlendiği, toplumdaki yozlaşmadan, kokuşmuşluktan payını aldığı bir dönemde Beşiktaş hem üzerine düşen kara lekeleri temizlemek, hem de sportif rekabet ortamının zirvesinde yaşadığı yeri korumak zorunda. 
Dört başkan adayı da seçim sürecini, Beşiktaş kulübünün üyeleri arasındaki kapalı devre iletişim ortamından çıkarıp Türkiye ölçüsüne yaydılar. Medyanın tüm olanaklarını kullandılar. Yurdun dört bir yanına dağılıp taraftar derneklerini ziyaret ettiler. Seçim bildirgelerini birinci ağızdan sundular. Dahası hemen başlayacak transfer çalışmalarını Avrupa'da ve yurt içinde ön anlaşmalarla gerçekleştirdiler. 
Onlar hazır 
Şimdi sorumluluk Beşiktaş'ın üyelerinde. 12 bin 500 oy hakkına sahip üye büyük bir çoğunlukla Abdi İpekçi Spor Salonu'na koşmalıdır. Çünkü onlar sadece bir aday seçmekle kalmayacak, geleceğe de oy verecekler. Beşiktaş'ın geleceğine. Beşiktaş'ın geleneklerine, felsefesine, temiz tarihine sahip çıkmak o salona gelip oyunu kullanmakla mümkün. Sonradan geyik muhabbetleri ile vakit geçirmek Beşiktaşlı üyelere yakışmaz. 
Hepsi de pırıl pırıl insanlardan oluşmuş dört ekip görev bekliyor. Hepsi de hazırlıklı. Hepsi de sorumluluk duygusuna sahip tertemiz adaylar. 
Ne mutlu Beşiktaş'a... 




</TEXT>
</DOC>
