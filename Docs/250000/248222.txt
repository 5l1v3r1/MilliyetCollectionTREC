<DOC>
<DOCNO> 248222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/15/son/sontur50.html </URL>
<DATE> 2004/06/15/ </DATE>
<TIME> 19.30 </TIME>
<AUTHOR>  </AUTHOR>
<HEADLINE>
Eğitmenlikte kademelendirme sistemine tepkiler 
</HEADLINE>
<TEXT>

     Öğretmenlik mesleğinin sınıflandırılmaya çalışıldığını savunan Eğitim-Sen Kırıkkale Şubesi üyeleri, faks çekerek Milli Eğitim Bakanlığı'nı protesto etti. 
     Eğitim-Sen Şube Başkanı Yüksel Şahin, PTT önünde yaptığı basın açıklamasında, Milli Eğitim Bakanlığı'nın öğretmenlik mesleğini sınıflandırmaya çalıştığını iddia ederek, ''Söz konusu yasal hazırlık çalışma barışını bozacak, öğretmenler arasında mesleki dayanışmayı ve paylaşmayı kaldıracaktır'' dedi. 
     Milli Eğitim Bakanlığı'nca yürütülen söz konusu yasa hazırlığının aynı okulda, aynı düzeydeki sınıfları okutan iki öğretmen arasındaki ücret farklılığını artıracağını savunan Şahin, bu durumun telafi edilmesi güç sorunlar yaratacağını öne sürdü. 
     Şahin, ''Öğretmenlere apolet takacağınıza, sınıflandıracağınıza, başta ücretler olmak üzere tüm ekonomik ve sosyal haklarda iyileştirme yapın'' diye konuştu. 
     Eğitim Sen üyeleri daha sonra Milli Eğitim Bakanlığı'na faks çekerek, öğretmenlikte kademelendirme sistemini protesto ettiler. 
     
</TEXT>
</DOC>
