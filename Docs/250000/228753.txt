<DOC>
<DOCNO> 228753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/05/son/sontur12.html </URL>
<DATE> 2004/04/05/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Eskişehir'deki sayısal loto talihlisi kuponu son dakikada yatırmış .. 
</HEADLINE>
<TEXT>

     Sayısal Loto'nun 3 Nisan Cumartesi günü yapılan çekilişinde 2.5 trilyon liralık büyük ikramiyenin isabet ettiği Eskişehir'de, talihlinin kuponu son dakikada yatırdığı bildirildi. 
     Milli Piyango Eskişehir Şube Müdürü Serap Şafak, AA muhabirine yaptığı açıklamada, Kırmızıtoprak Mahallesi'ndeki 94 No'lu Seda Bayii'nde 8 kolon oynanan kuponun son dakikalarda yatırıldığını belirterek, henüz talihlinin kendilerine müracaat etmediğini söyledi. 
     Şafak, 2.5 trilyon liralık büyük ikramiyenin ilk kolonda yapılan tahmine isabet ettiğini kaydetti. 
     94 No'lu bayinin sahibi Ayhan Özbay da, talihlinin 18 yaşlarında iki arkadaşıyla birlikte ortak kupon dolduran ve ismini bilmediği bir genç olduğunu iddia etti. 
     Talihlinin bir an önce ortaya çıkmasını isteyen Özbay, ''Talihliden sadece ortaya çıkıp benim reklamımı yapmasını istiyorum'' dedi. 
     
</TEXT>
</DOC>
