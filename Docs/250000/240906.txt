<DOC>
<DOCNO> 240906 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/18/son/sondun36.html </URL>
<DATE> 2004/05/18/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
AB'den yeni rapor Türkiye'ye kesin yanıt vermeden önce sınırlar çizilsin 
</HEADLINE>
<TEXT>

     AB Komisyonu'nun ''Siyasi Danışma Grubu'' Başkanı Dominique Strauss-Kahn, aralık ayında Türkiye ile tam üyelik müzakerelerinin başlatılmasına ilişkin karardan önce, ''AB'nin sınırları sorununun acilen çözülmesi gerektiğini'' belirtti. 
     ''Siyasi Danışma Grubu'' GOPA , AB Komisyonu Başkanı Romano Prodi tarafından, 2003'de kuruldu. Fransa'nın eski maliye bakanlarından Strauss-Kahn yönetimindeki grupta, Belçika'nın eski bakanlarından Magda Aelvoet, Dell bilgisayar firmasının eski genel müdürlerinden Isabel Aguilera, Atina Belediye Başkanı Dora Bakoyannis, eski Polonya dışişleri bakanı Bronislaw Geremek, Portekizli yazar Jose Saramago gibi isimler bulunuyor. 
     GOPA Başkanı Dominique Strauss-Kahn tarafından bugün basına sunulan ve AB Komisyonu Başkanı Prodi'ye teslim edilen, ''Siyasi Avrupa'yı İnşa Etmek'' başlıklı raporda, ''AB'nin tarihi bir dönemeçte olduğu ve büyük kriz yaşadığı'' anlatıldı. 
     Strauss-Kahn, raporun girişinde yansıtılan Prodi'ye yönelik mektubunda, ''AB kurumlarının iyi işlemediğini, demokrasi zaafları olduğunu ve felç tehdidi bulunduğunu'' belirterek, ''Avrupa projesinin arızalı olduğunu'' yazdı. 
     Yaşanan krizin, ''AB'nin ölümünü işaret etmediğini'' belirten Strauss-Kahn, söz ettiği krizin nedenlerini anlatırken, ''AB'nin sınırları belirsiz. İlk defa, sınırlar konusu gerçek anlamda gündeme taşınıyor'' ifadesini kullandı. 
     GOPA Başkanı, Prodi'ye mektubunda, sunulan raporda AB'nin sınırlarına ilişkin olarak, ''Bu konu acildir. AB devlet ve hükümet başkanlarının, 2004 Aralık ayında, Türkiye'nin AB'ye katılım talebine kesin bir yanıt vermelerinden önce sonuca bağlanmalıdır'' dedi. 
     GOPA'nın raporunda, ''siyasi Avrupa'' modelinin tarihte var olduğu anlatılırken, Avrupa kıtasının Yunan medeniyeti, Roma İmparatorluğu, Ortaçağ Hıristiyanlığı gibi dönemlerde kültürel birlik örnekleri verdiği belirtildi. İkinci Dünya Savaşı bölünmesini bir daha yaşamak istemeyen Avrupa'nın birlik arayışlarını hızlandırdığı ifade edilen raporda, ''Avrupa modelinin sürekliliği garanti değil, çünkü derin bir kriz yaşanıyor. Modelin motoru olan büyüme arızalı durumda'' denildi ve nüfus yaşlanması sorununun aşılamadığına işaret edildi. 
     AB'ye ''reform önerileri'' getiren raporda, 11 Eylül sonrası dönemde AB'nin uluslarararası terörizm karşısında ''iktidarsızlık riski'' yaşadığı da vurgulandı. 
     
     İKİ VİTESLİ AB ÖNERİSİ 
     ''Ekonomik bir Avrupa var ama siyasi bir Avrupa yok'' denilen raporda, AB sınırları konusunda özetle şu ifadeler yer buldu 
     ''Siyasi bir Avrupa inşası, AB'ye siyasi bir alan belirlemektir. 
     Avrupa'nın sınırları ne olacaktır Bunu yanıtlamak için geçmişten ziyade geleceğe bakmak yararlı olur. Birkaç onyıl sonra AB'nin küresel alanda hangi yeri alacağı sorgulanmalıdır. 
     Amerika, Çin, Hindistan gibi geniş etki alanları oluşmaktadır. AB, bu çerçevede etki ve kapsama alanını genişletmeli, medeniyetinin beşiği olan Akdeniz ile bağlarını güçlendirmelidir. Bu çerçevede, Türkiye'nin AB'ye katılım iradesi vardır. Ancak AB'nin organizasyonu sorunu da gündemdedir. Bütün üye ülkeler siyasi birliğe doğru aynı hızlı adımlarla ilerleyemeyecek veya ilerlemek istemeyeceklerdir. Bu durumda, daha bütünleşmiş bir grup ile ekonomik, mali ve sosyal dayanışma içindeki daha az bütünleşmiş bir grup oluşması öngörülebilir.'' AB Komisyonu Başkanı Romano Prodi, GOPA Başkanı Dominique Strauss-Kahn'ın basın toplantısına katılarak, kendisine teşekkür etti ve bağımsız danışmanlardan oluşan GOPA'nın raporunu ciddiyetle inceleyerek değerlendireceğini söyledi. 
     
</TEXT>
</DOC>
