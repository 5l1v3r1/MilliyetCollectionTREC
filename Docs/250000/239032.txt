<DOC>
<DOCNO> 239032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/11/son/soneko11.html </URL>
<DATE> 2004/05/11/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
ABD'lilerden, Kıbrıs ambargosunun kaldırılması için kampanya hazırlığı 
</HEADLINE>
<TEXT>

     ABD Ticaret Odası uluslararası ilişkilerden sorumlu Kıdemli Başkan Yardımcısı Daniel Christman, Türkiye ile daha çok ticaret yapmayı ve Türkiye'ye olan mevcut yatırım miktarını arttırmayı istediklerini söyledi. 
     Christman, Türkiye ekonomisindeki göstergelerin oldukça iyi olduğunu, büyüme hızının arttığını, enflasyonun düştüğünü ihracatın da artış gösterdiğini belirtti. 
     Türkiye'nin, özellikle komşu ülkelerle olan ticaret hacmini arttırdığına dikkat çeken Christman, Türkiye'nin bu konudaki tecrübesinden faydalanarak işbirliği yapabileceklerini ifade etti. 
     
     TÜRKİYE'YE YATIRIM ALANLARI... 
     Türkiye'de özelleştirme hareketiyle birlikte, ABD için birçok cazip yatırım alanının bulunduğuna dikkat çeken Christman, özellikle de, enerji, ulaştırma, altyapı hizmetleri, turizm ve telekomünikasyon sektörlerinde, ABD işadamlarının daha çok yatırım yapmalarını teşvik edeceklerini bildirdi. 
     
     TÜRKİYE BÖLGENİN EN ETKİLİ ÜLKESİ... 
     Daniel Christman, Türkiye'nin laik ve demokratik bir ülke olduğunu, ekonomik olarak sürekli geliştiğini belirterek, Türkiye'nin, bölgenin en etkili ülkesi olduğunu vurguladı. Christman, tam liberal piyasa ekonomisine yönelik bazı reformların tamamlanmasıyla, Türkiye'nin, sadece bölgenin değil, küresel ekonomisinin ekseni haline geleceğini söyledi. 
     
     KKTC'YE AMBARGONUN KALDIRILMASI... 
     Daniel Christman, Türkiye'nin Kıbrıs sorununun çözülmesinde çok samimi bir gayret gösterdiğinin altını çizerek, tüm ticari örgütlere ve ortaklarına, KKTC'ye uygulanan ticari kısıtlamaların, ambargonun kaldırılması için kampanya yürüteceklerini söyledi. 
     
     IRAK EKONOMİSİ... 
     Türk işadamlarının, Irak'ın gıda ve buna benzer ihtiyaçlarını başarıyla karşıladığını belirten Christman, Irak ekonomisinin yeniden canlandırılmasından Türkiye'nin de kazançlı çıkacağını kaydetti. 
     
</TEXT>
</DOC>
