<DOC>
<DOCNO> 202795 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/17/son/sontur15.html </URL>
<DATE> 2003/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Dışişleri KKTC'de kurulacak hükümet için tercihimiz yok 
</HEADLINE>
<TEXT>

     Dışişleri Bakanlığı Sözcüsü Hüseyin Diriöz, KKTC'de hükümet kurma sürecine ilişkin çalışmaların en kısa sürede tamamlanmasını temenni ettiklerini belirterek, yeni hükümetle işbirliğinin devam edeceğini söyledi. 
     Diriöz, Dışişleri Bakanlığı'nın haftalık basın toplantısında, KKTC'de hükümet kurma çalışmaları ve bu çerçevede Türkiye'nin bir tercihinin olup olmadığına ilişkin soruları yanıtladı. 
     KKTC'deki seçimlerin ardından hükümet kurma sürecinin başladığını belirten Diriöz, ''Çalışmaların en kısa sürede sonuçlanmasını teminni ediyoruz. Şu ya da bu tercihimiz olamaz. Bütün hükümetlerle işbirliğimiz devam edecektir'' diye konuştu. 
     Bir soru üzerine, Kıbrıs sorununa çözüm bulunmasına yönelik ''Türkiye ve KKTC'nin hazırlığı var'' diyen Diriöz, hazırlık çalışmalarının devam ettiğini, bu çerçevede ileride atılacak adımlar konusunda hem Ankara hem de Lefkoşa'da istişareler yapılmasının doğal olacağını kaydetti. Diriöz, ileride neler yapılacağına bu istişareler ışığında karar verileceğini belirtti. 
     Sözcü Diriöz, Dışişleri Bakanlığı'nın her konuda ve gelişmelere göre hazırlık yapmakta olduğunu ve bundan sonraki hareket tarzıyla ilgili olarak bazı fikirlerin geliştirildiğini söyledi. Diriöz, bunların KKTC Cumhurbaşkanı Rauf Denktaş ve kurulacak yeni hükümetle istişare edileceğini ve ortak bir hareket tarzının birlikte tespit edileceğini kaydetti. 
     
     SPEKÜLASYON HABERLER 
     Türkiye ve KKTC'de hazırlıkların yapıldığının dışında konuya ilişkin basında çıkan haberin ''spekülasyon'' olduğunu ifade eden Diriöz, Dışişleri Bakanlığı'ndan bir heyetin KKTC'ye gideceği, KKTC'deki siyasi parti liderlerinin Ankara'da temaslarda bulunacağı ve Kıbrıs sorununun çözümünün Türkiye'nin AB sürecine endeksleneceği yönündeki haberlerin spekülasyon olduğunu tekrarladı. 
     Diriöz, bir heyetin KKTC'ye gitmesi durumunda da bunun hükümet kurma çalışmalarıyla ilişkili olmasının öngörülmediğini, heyetin her konuda olduğu gibi çözüm konusunda da istişarelerde bulunmalarının doğal olacağını belirtti. 
     
</TEXT>
</DOC>
