<DOC>
<DOCNO> 222203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/14/son/sondun27.html </URL>
<DATE> 2004/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Karamanlis Müzakerelerin olumlu sonuçlanması gerekli 
</HEADLINE>
<TEXT>

     Yunanistan Başbakanı Kostas Karamanlis, Kıbrıs müzakerelerinin mevcut güçlüklere rağmen olumlu sonuçlanması gerektiğini söyledi. 
     Karamanlis, çalışma ziyareti için Atina'ya gelen Kıbrıs Rum yönetimi lideri Tasos Papadopulos ile görüşmesinden sonra gazetecilere açıklama yaptı. 
     Atina'nın Rum yönetimini ve Papadopulos'u "yürekten" desteklediğini belirten Karamanlis, Annan planı temelinde, BM kararları çerçevesinde, AB müktesebatına uygun, 1 Mayıs'tan önce ulaşılacak ve tüm Kıbrıs halkının AB üyeliğinden yararlanmasını sağlayacak adil ve kalıcı bir çözüm istediğini bildirdi. 
     Kıbrıs'ta müzakerelerin sürdüğünü kaydeden Karamanlis, mevcut güçlüklere rağmen olumlu bir sonuca ulaşılmasının gerektiğini de vurguladı. 
     Karamanlis, "Lefkoşa karar alır, Atina destekler" yaklaşımının halen geçerli olup olmadığı sorusuna ise Atina'nın "Papadopulos ve Rum liderliğini desteklediğini ve sonuna kadar desteğini sürdüreceği" yanıtını verdi. 
     Gazetecilerin, Rum tarafının müzakere sonucunun referandumlardan önce TBMM'de onaylanması talebine ilişkin soruyu da yanıtlayan Karamanlis, "Biz bu talebin yanıtlanması gereken noktalardan birisi olduğu kanısındayız. Ama bu konu şu anın meselesi değil" dedi. 
     
</TEXT>
</DOC>
