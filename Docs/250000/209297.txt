<DOC>
<DOCNO> 209297 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/17/son/sonspo02.html </URL>
<DATE> 2004/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Dürüst ''Bülent, Hakan ve Arif'e haksızlık yapmadık'' 
</HEADLINE>
<TEXT>

     Galatasaray Kulübü İkinci Başkanı ve Basın Sözcüsü Ali Dürüst, kaptan Bülent, Hakan Ünsal ve Arif ile ilgili yaşananların, bu oyunculara haksızlık olarak algılanmaması gerektiğini söyledi. 
     Dürüst, bu oyuncuların takımdan gönderilmediğini ve Galatasaray'ın sözleşmeli futbolcuları olduğunu belirterek, ''Olayları karıştırmamak lazım. Galatasaray'da hayat devam ediyor. Yapmış olduğumuz uygulamalar mevcut arkadaşlara haksızlık olarak algılanmamalıdır. Kendileri takıma uzun yıllar hizmet ettiler, hizmet etmeye de devam edecekler'' diye konuştu. 
     Teknik heyetin Antalya kampında genç oyuncuları görmek istediğini vurgulayan Ali Dürüst, şöyle devam etti 
     ''Teknik heyetimiz, söz konusu arkadaşlarımızı kötü duruma düşürmekten ziyade, gençleri görmek istiyor. Bu olay da gençlere şans tanımak ve ne yapabileceklerini öğrenmek için yapıldı. Teknik heyet tercihini bu yönde kullandı.'' 
     
     ''ONLARA ÖNEM VERDİĞİMİZ İÇİN KONUŞTUK'' 

     Ali Dürüst, kaptan Bülent, Hakan Ünsal ve Arif'in Galatasaray için futbolculuktan öte değerler ve önem taşıdığını ifade etti. 
     Bu oyuncuların çok iyi Galatasaraylılar olduğuna dikkat çeken İkinci Başkan ve Basın Sözcüsü Dürüst, ''Biz de onların maddi haklarını kaybetmelerini istemiyoruz. Onlara önem veriyoruz. Oyuncularımızla bu şekilde konuşmamız da her şeyi en iyi şekilde ispat ediyor. İyi niyetimizi gösteriyor. Yoksa teknik heyet kadroya almazdı, olur biterdi. Onları Galatasaray'ın geleceğinde düşünüyoruz. Bizim için herhangi bir futbolcu değiller. Bu nedenle de kendileriyle paylaşımda bulunduk'' şeklinde konuştu. 
     
     ''HER ŞEY KENDİ TASARRUFLARINDA'' 

     Dürüst, takımda kendileriyle konuşulan futbolcuların ilerideki mesleki yaşantılarıyla ilgili kararlarını, oyuncuların yine kendilerinin alacağını söyledi. 
     Bu oyuncularla görüşmelerinde, bazılarının futbol oynamak istediklerini dile getirdiğini anlatan Ali Dürüst, ''Biz onlar için olumlu şeyler düşünüyoruz. Ancak, futbol hayatlarını ne şekilde sürdüreceklerine karar verecek yine onlardır. Bu sezon sonuna kadar bizle beraber olacaklar. Ancak sezon sonunda verecekleri kararlarına da saygı duyarız'' diyerek sözlerini tamamladı. 
     
</TEXT>
</DOC>
