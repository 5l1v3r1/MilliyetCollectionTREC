<DOC>
<DOCNO> 247388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/12/son/sonspo18.html </URL>
<DATE> 2004/06/12/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Ulusoy Gelecek yıllarda 2. ve 3. Lig'de mali imkansızlık olmayacak 
</HEADLINE>
<TEXT>

     Futbol Federasyonu Başkanı Haluk Ulusoy, ''Gelecek yıllarda 2. ve 3. ligler mali yönden çok büyük imkanlara sahip olacak'' dedi. 
     Haluk Ulusoy, İzmir-Narlıdere'de bir restoranda kentteki spor kulüplerinin başkanları ve yöneticileriyle biraraya geldi. 
     Basın mensuplarına bir açıklama yapan Haluk Ulusoy, dönemlerinde Türk futbolunun önemli bir aşama kaydettiğini dile getirdi. 
     Kulüp başkanlarının kendisine ''büyük destek'' verdiğini söyleyen Ulusoy, şöyle konuştu 
     ''Hiç kimsenin hayal edemeyeceği başarılara imza attık. Hem mali, hem idari, hem de sportif açıdan Türk futboluna çağ atlatan bir yönetim tarzı belirlemiştik. Türk futbolu, dünyada 5, Avrupa'da ise 3. sırada, tarihte görülmemiş bir noktaya gelmişiz. Türk futbolunun bir yerlere gelmesi gerektiğine ve bir ekol olduğuna inanmıştık. Bu inançla yolumuza devam etmek için genel kurul bize destek verirse, Türk futbolunu daha da ileriye götürmek istiyoruz.'' 
     
     LİGLERİN İSİM HAKKI 
     ''Gelecek yıllar 2. ve 3. ligler mali yönden çok büyük imkanlara sahip olacak'' diyen Ulusoy, liglerin ''isim hakkı'' için yeni kanunda bir maddenin yer aldığını belirterek, sözlerini şöyle sürdürdü 
     ''Bu geçmişte bizim başlayıp da sayın Fikret Ünlü'nün zamanında durdurulan ve çok büyük mali kayıplara neden olan bir olaydı. Bunu aştık. 2. Lig A Kategorisi'nin isim sponsorunu bulmuş durumdayım. Seçimden sonra imzası atılacak. Her kulübe 200 milyar liranın üzerinde bir kaynak sağlanacak. İkinci Lig A Kategorisi'nin TV yayın hakkını pazarlamış durumdayım. Bu da 200-250 milyar gibi bir rakam olacak.'' Süper Lig için de 3 firmayla görüştüklerini kaydeden Ulusoy, buradan sağlanacak gelirin yüzde 40'ıyla 2 ve 3. ligler için mali kaynak sağlanacağını, bahis oyunlarından 2. ve 3. lig kulüplerine de pay ayrılması konusunda çalışmaları olduğunu söyledi. 
     
     KULÜP YÖNETİCİLERİ 
     İzmir kulüplerinin Futbol Federasyonu Yönetim Kurulu'nda görmek istediği Altay Kulübü eski başkanlarından Mahmut Özgener, yemekte Haluk Ulusoy ile yan yana oturdu. Özgener, Haluk Ulusoy'un göreve devam etmesi halinde başarılı çalışmalarını sürdüreceğini savundu. 
     Altay Kulübü Başkanı Ahmet Taşpınar ise Ulusoy'a destek vereceklerini kaydetti. 
     Öte yandan, uzun süredir aralarındaki gerginlik nedeniyle karşılıklı açıklamalar yapan Ahmet Taşpınar ile Göztepe Kulübü Başkanı İskender Tuğsuz, Haluk Ulusoy tarafından barıştırıldı. 
     
</TEXT>
</DOC>
