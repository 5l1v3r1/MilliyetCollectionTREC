<DOC>
<DOCNO> 217608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/25/spor/spo10.html </URL>
<DATE> 2004/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Kulüpler ters köşe 
</HEADLINE>
<TEXT>

   Yeni Şiddet Yasası'na göre, teberrulu bilet satan kulüplere para ve saha kapama, yöneticilere ise hapis cezası verilecek 
      CEMAL ERSEN 

   
   Bu kez kaçış yok 
   FUTBOL Federasyonu'nun sezon başında çıkardığı ve teberrulu bilet satışını yasaklayan "hasılat talimatını", Tahkim Kurulu yoluyla iptal ettiren Galatasaray, Beşiktaş ve Fenerbahçe kulüpleri, bu kez TBMM'ye sevk edilen yeni yasa tasarısının getirdiği ağır yaptırımlarla karşı karşıya kaldı. Sporda Şiddet ve Düzensizliği Önleme Yasası'nın devreye girmesiyle birlikte teberrulu bilet satışının artık yapılamayacağı bildirildi. 
   
   Caydırıcı ceza 
   BİLET üzerinde yazılı fiyattan farklı satış yapan kulüplerin yöneticilerine 6 aydan bir yıla kadar hapis cezası verilmesini öngören tasarı, her bilet için 250 milyon lira para cezası ödenmesini gerektirecek. Suçun tekrarı halinde ise hapis cezası 1 yıldan 3 yıla, her bilet için ödenmesi gereken ceza da 1 milyar liraya yükseltilecek. Ayrıca kulübe, teberrulu satış yaptığı müsabakanın hasılatının yüzde 25'i oranında para cezası de kesilecek. 
   
   Takip edilecekler 
   KULÜPLERİN teberrulu bilet satıp hasılattan verecekleri vergiyi düşük göstermelerini de engelleyecek yeni yasa, Futbol Federasyonu'nun denetiminde uygulanacak. Federasyon şiddet yasasının yürürlüğe girmesinden sonra talimatlarında paralel düzenlemeler yapacak ve kulüpleri bir sezon aradan sonra sıkı takibe alacak. Stada kapasitenin üzerinde seyirci alınması nedeniyle oluşabilecek kazalar için de para cezası verilecek. 
   
   
</TEXT>
</DOC>
