<DOC>
<DOCNO> 246342 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/09/dunya/adun.html </URL>
<DATE> 2004/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Büyük Ortadoğu'ya demokrasi aşısı 
</HEADLINE>
<TEXT>


G - 8 ülkeleri, AB Dönem Başkanı İrlanda, 6 Müslüman ülke ve Türkiye, "Geniş Ortadoğu ve Kuzey Afrika Girişimi"nin siftahını yapacak 

YASEMİN ÇONGAR Savannah 


İlk taslağı basına sızdığında "ABD'nin dayatması" olarak tepki çeken, ancak son aylarda, aralarında Ankara'nın da bulunduğu çeşitli başkentlerin katkılarıyla değişim geçirerek bölge ülkelerinin reform gündemlerinin teşvik ve takibini amaçlayan daha sınırlı bir projeye dönüşen Geniş Ortadoğu ve Kuzey Afrika Girişimi'nin uluslararası siftahı bugün yapılıyor. 
ABD'nin güney eyaletlerinden Georgia'nın tatil beldesi Sea Island'da, Başbakan Recep Tayyip Erdoğan'ın da "demokratik ortak" sıfatıyla katılacağı toplantıda, Sekizler Grubu'nun G - 8 yani sıra, Avrupa Birliği Dönem Başkanı İrlanda ve Irak dahil 7 Müslüman ülkenin liderleri, Ortadoğu'da reformun desteklenmesine taraf olacaklar. Yayınlanacak ortak bildiride, bölge ülkelerinin "kendi iradeleri ile başlatacakları siyasi, iktisadi ve sosyal reform girişimlerine uluslararası düzeyde mali kaynak ve siyasi teşvik sağlanması" karara bağlanacak. Katılımcıların, girişim kapsamında dışişleri ve ekonomiden sorumlu bakanlar düzeyinde, yılda en az 2 kez buluşmayı kararlaştırmaları bekleniyor. 

Filistin vurgusu 
Gerek Ankara gerekse birçok Avrupa ve Arap başkentinde, Geniş Ortadoğu Girişimi'nin başarı şansı konusunda çekince yaratan israil - Filistin meselesi de, buluşmanın gündeminde. Yayımlanacak bildiride, sorunun barışçı çözümünün Ortadoğu'da kalıcı istikrar için şart olduğunun vurgulanması bekleniyor. ABD tarafı, İsrail - Filistin meselesinin taşıdığı önemin bildiriye daha geniş yansımasını, özellikle bölge ülkelerinden gelen telkinler sonucu kabul etti. 
Ancak Bush yönetimi, İsrail - Filistin sorununun, Ortadoğu'da reformu istemeyenler tarafından "bahane" yapılmaması gerektiğini ve bölge ülkelerindeki reformların da Ortadoğu barışını kolaylaştıracağını vurguluyor. 

Türkiye'ye rol 
Mısır ve Suudi Arabistan'ın Sea Island'a gelmeyi reddetmelerine karşın, Ürdün, Tunus, Yemen, Bahreyn, Afganistan ve Irak liderlerinin katılımı, Geniş Ortadoğu Girişimi'nin "bölgeye dışarıdan dayatılmadığının göstergesi" sayılıyor. Bildiride, İskenderiye Kütüphanesi Bildirgesi başta olmak üzere Arap ülkelerinin ürettiği bir dizi reform belgesinden alıntı yapılması da, girişimin "yerel sahipliğini" öne çıkarıyor. 
Bu kapsamda, Türkiye'nin "Demokrasi Yardım Programı" adlı alt projenin öncülüğünü yapma niyeti, ABD'nin desteğine sahip. Projeye bölge ülkeleri adına Türkiye ve Yemen'in, G - 8 ülkeleri adına da İtalya'nın eşbaşkan olması öngörülüyor. Diyaloğa daha çok sivil toplum kuruluşlarının öncülük etmesi planlanıyor. 


</TEXT>
</DOC>
