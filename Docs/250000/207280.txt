<DOC>
<DOCNO> 207280 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/08/son/soneko10.html </URL>
<DATE> 2004/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Sanayi üretimi Kasım'da yüzde 3.9 arttı... 
</HEADLINE>
<TEXT>

     Sanayi üretimi, 2003 yılının Kasım ayında, bir önceki yılın aynı ayına göre yüzde 3.9 arttı. 
     Devlet İstatistik Enstitüsü DİE , 1997 bazlı aylık sanayi üretim endeksinin Kasım ayı sonuçlarını açıkladı. 
     Buna göre Kasım'da, sektörel bazda üretim artışları, imalat sanayiinde yüzde 4.6, elektrik, gaz ve su sektöründe yüzde 3.5 olarak gerçekleşirken madencilik sektöründe yüzde 11.5 gerileme görüldü. 
     
     OCAK-KASIM DÖNEMİNDEKİ ARTIŞ YÜZDE 7.9 

     Sanayi üretimi, 2003 yılının Kasım ayında bir önceki yılın aynı dönemine göre yüzde 3.9, Ocak-Kasım dönemi de ise yüzde 7.9 arttı. 
     Bir önceki yılın aynı döneminde imalat sanayi sektörü yüzde 9.5, elektrik, gaz ve su yüzde 3.6 artarken madencilik sektörü yüzde 3.5 gerilemişti. 2002 yılının aynı döneminde toplam sanayi üretimi yüzde 8.4 artış göstermişti. 
     Kasım ayındaki yüzde 3.9'luk artış, 2003 yılının Nisan'da kaydedilen yüzde 2.8, Şubat ayında sağlanan yüzde 3.4, Mayıs ayında kaydedilen yüzde 3.8'lik artıştan sonraki en düşük 4. artış oldu. 
     
     11 AYLIK VERİLER 

     Toplam sanayi üretimi, 2003 yılının Ocak-Kasım dönemini içeren 11 aylık ortalaması da bir önceki yılın aynı dönemine göre yüzde 7.9 arttı. 2002 yılındaki 11 aylık ortalama yüzde 8.8 idi. 
     Ocak-Kasım dönemi itibariyle madencilikte yüzde 5.9 gerileme kaydedilirken, imalat sanayii yüzde 8.5, elektrik, gaz ve su sektörü yüzde 8.2 büyüdü. 
     Bir önceki yılın aynı dönemde madencilik sektörü yüzde 9 gerilerken, imalat sanayi sektörü yüzde 10.2, elektrik, gaz ve su yüzde 5.4 artış göstermişti. 
     
     EN YÜKSEK ÜRETİM ARTIŞI DİĞER ULAŞIM ARAÇLARI İMALATI 

     İktisadi faaliyet kollarına göre, imalat sanayinde Kasım ayında en yüksek üretim artışları yüzde 975 ile diğer ulaşım araçları imalatında, yüzde 74.7 ile büro, muhasebe bilgi işlem makineleri imalatında, yüzde 36.6 ile plastik kauçuk ürünleri imalatında, yüzde 22.3 ile taşıt araçları ve karoseri imalatında, yüzde 18.9 ile kok kömürü rafine edilmiş petrol ürünleri imalatında kaydedildi. 
     Kasım'da, tütün ürünleri imalatı yüzde 31.9, tekstil ürünleri imalatı yüzde 7.6, derinin işlenmesi, bavul-çanta üretiminde yüzde 42.5, ağaç ve mantar ürünleri imalatı yüzde 20.7, kağıt ve kağıt ürünleri imalatı yüzde 9.7, metal eşya sanayi makine teçhizat hariç yüzde 12.5, elektrikli makine cihazları imalatı yüzde 36, tıbbi hassas ve optik aletleri, saat imalatı yüzde 13.2 azaldı. 
     Ocak-Kasım dönemi itibariyle ise büro, muhasebe bilgi işlem makineleri yüzde 65.7, taşıt araçları ve karoseri imalatı yüzde 39, makine ve teçhizatı imalatı yüzde 30, basım ve yayım yüzde 26.9 arttı. 
     Aynı dönemde, tütün ürünleri imalatı yüzde 16.3, derinin işlenmesi bavul ve çanta imalatı yüzde 24.4, elektrik makine cihaz imalatı yüzde 6.3, diğer ulaşım araçları imalatı yüzde 11.8, mobilya imalatı yüzde 10.1 oranında azaldı. 
     Aylık endekste, toplam sanayi üretiminin ortalama yüzde 70'ini oluşturan ve 918 işyerinden derlenen 403 madde kullanılıyor ve sanayi üretimi açısından ön bilgi olarak değerlendiriliyor. 
     
</TEXT>
</DOC>
