<DOC>
<DOCNO> 247430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/12/son/sonyas01.html </URL>
<DATE> 2004/06/12/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Beyazperdenin yeni ''King Kong''u bulundu... 
</HEADLINE>
<TEXT>

     ''Yüzüklerin Efendisi-The Lord of the Rings'' serisinin en ilgi çekici karakterlerinden yaratık Gollum'a yaptığı hareketlerin bilgisayara aktarılmasıyla can veren aktör Andy Serkis, şimdi de aynı yöntemle King Kong'u diriltecek. 
     Internetteki ''hollywoodreporter'' sitesinin haberine göre, ''Yüzüklerin Efendisi'' serisinde birlikte çalışan Serkis ile yönetmen Peter Jackson, bu kez de dev maymun King Kong için el ele verdi. 
     1933 yapımı klasiğin yeniden çevriminde Serkis, tıpkı Gollum'da olduğu gibi King Kong'un hareketlerini gerçekleştirecek ve hareketler bilgisayar ekranına aktarılarak dev maymuna can verilecek. 
     Yönetmen Peter Jackson, Serkis ile işbirliğinin bu filmde de sürmesinden mutluluk duyduğunu dile getirerek, ''Bu sefer hem Andy, hem de benim için çok ilgi çekici bir deneyim olacak. Gerçi Andy'yi Gollum dışında izlemek garip olacak. Ama sanıyorum zamanla buna da alışacağız'' dedi. 
     
     KING KONG İNSANLAŞMAYACAK 

     Dev maymuna Serkis'in can vermesinin yaratığı ''insanlaştırmak'' anlamına gelmediğini de vurgulayan yönetmen Jackson, ''Bu, kendi çevresinden koparılan vahşi bir yaratığın hikayesi ve biz de onu gerçek kimliğinden uzaklaştırmayı kesinlikle düşünmüyoruz'' açıklamasında bulundu. 
     Serkis'in aralarına katıldığı ''King Kong'' kadrosunda, Naomi Watts, Jack Black ve ''Piyanist'' filminin Oscarlı oyuncusu Adrien Brody de bulunuyor. Jackson, Fran Walsh ve Philippa Boyens'in senaryosunu yazdığı filmin yapımcılığını da Jackson ve Walsh üstleniyor. 
     Bir arkadaşıyla nehir kıyısında oynarken gördüğü ''yüzüğü'' aldatmacayla alan, ''yüzüğün'' etkisi altına girerek ''Gollum'' adlı yaratığa dönüşen ve ''iyi'' ile ''kötüyü'' sürekli kendi içinde çarpıştıran ''Smeagol'', ''Yüzüklerin Efendisi'' serisinin en ilgi çekici karakterleri arasında yer almıştı. 
     
</TEXT>
</DOC>
