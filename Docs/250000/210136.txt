<DOC>
<DOCNO> 210136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/21/son/soneko09.html </URL>
<DATE> 2004/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Çöplerden ekonomiye 45 milyon dolar kazandırıyorlar... 
</HEADLINE>
<TEXT>

     Türkiye'de geçimini çöpten cam ve pet şişe toplayarak sağlayan binlerce kişi, ülke ekonomisine yılda 45 milyon dolarlık ciddi bir katkı sağlıyor. 
     Ülke genelinde çok sayıda kişi geçimlerini sağlayabilmek için çöplüklerden ya da yol kenarından geri kazanımı mümkün olan cam ve pet şişeleri toplayıp satıyor. 
     Türkiye'de çevre temizliği ile ilgili yürütülen çalışmalara önemli katkı sağlayan geri dönüşüm projeleri çerçevesinde toplanan şişeler, gerekli işlemlerden geçtikten sonra camlar tekrar şişe fabrikalarında, petler ise tekstilde değerlendiriliyor. 
     Bu kapsamda Türkiye'de yılda yaklaşık 25 bin ton pet şişe toplanarak, geri kazandırılıyor. Ülkedeki toplama merkezleri aracılığıyla geri kazanım tesislerine giden pet şişeler işlendikten sonra tekstil sektöründe elyaf olarak yeniden kullanılıyor. 
     Böylece sadece pet şişenin geri kazandırılmasıyla yılda 10 milyon dolar kazanç sağlanıyor. Elyafın hammaddesi petrol olduğundan bu para yurt dışı yerine ülke içinde kalıyor. 
     
     PET ŞİŞE YASTIĞA ELYAF, CAM İSE ŞİŞE OLUYOR 
     Camda ise durum pet şişeye göre biraz daha farklılık gösteriyor. Öyle ki, atık camlar öncelikle toplama merkezlerine getirilip temizleme işleminden geçiriliyor. Daha sonra yıkanan ve kırılan camlar hammadde olarak kullanıma hazır hale getiriliyor. Sokaktaki pet şişe yastığımıza elyaf, cam ise yeniden içeceklerimize şişe oluyor. 
     Konya'da 15 ilden cam şişe toplayan Licon Mühendislik Sanayi ve Ticaret Ltd. Şti. Yönetim Kurulu Başkanı Ali Karaali, ülke genelinde 70 bin ton camın, 12 bin tonunu kendilerinin topladığını kaydetti. 
     Konya kent merkezinde en az 50 kişinin kendilerine atık cam şişe getirdiğini ifade eden Karaali, gerekli işlemlerden geçtikten sonra yeniden işlenmeye hazır hale getirilen 12 bin ton camı Mersin'de kurulu Anadolu Cam'a gönderdiklerini söyledi. 
     Karaali, gelen camı kalitesine göre 20 ile 100 bin lira arasında satın aldıklarını vurgulayarak, yaptıkları iş ile hem para kazandıklarını hem de çevre temizliğine destek olduklarını bildirdi. 
     Ekonomik açıdan bakıldığında, ülke genelinde toplam cam üretiminin yüzde 25'ini oluşturan yaklaşık 70 bin ton camın sokaktan toplanıp yeniden işlendiğini bildiren Karaali, şunları kaydetti 
     ''Silisyum madeninden yapılan 1 kilo camın en az 700 bin liraya mal olduğu hesaplandığında ülke ekonomisi camın geri dönüşümünden yaklaşık 35 milyon dolar gelir sağlıyor. Ancak, kalitesine göre 1 kilogram camın maliyeti 3 milyon 700 bin liraya kadar çıktığı da göz önünde bulundurmalı. Bu durumda ekonomiye katkı daha da artıyor. Çevreye yaptığı katkı, toplayanlara sağladığı gelirin yanı sıra cam ile yılda 52 bin ton silisyum madenimiz de saf haliyle yatağında kalıyor.'' 
     
     PET ŞİŞE KAZANIMINDA ÖNCÜ SABANCI 
     Türkiye'de pet şişe geri kazanımında öncü olan Sasa Çevre Koruma Lideri Tayfun Ateşsaçan ise toplanan pet şişelerin Adana'da kurulu Sasa Dupont Sabancı Geri Kazanım Tesisi'nde işlendiğini kaydetti. 
     Yılda 20 bin ton pet şişe işleme kapasitesine sahip fabrikalarının son yıllarda bu sektördeki firma sayısının artmasıyla kapasitesinin sadece bir bölümünü kullandığını vurgulayan Ateşsaçan, ''Geri dönüşüm ile birlikte ülke ekonomisine sağlanan 10 milyon dolarlık kazancın yanı sıra çevre kirliliği de önemli oranda önleniyor. Örneğin, 25 bin ton pet şişenin çöp olarak depolanması için en az 50 futbol sahası büyüklüğünde bir alana ihtiyaç var'' dedi. 
     Ateşsaçan, geri kazanımın daha birçok konuda avantajları olduğunu ifade ederek, ''Çok sayıda dar gelirlinin geçimini sokaktaki pet ve cam şişelerden sağlıyor. Toplama merkezleri 1 kilogram pet şişeyi 100 ile 250 bin lira arasında değişen fiyatlarda alıyor'' diye konuştu. 
     
     BELEDİYELER ÇÖPLERİN DAĞITILMASINDAN ŞİKAYETÇİ 
     Konya'nın merkez Selçuklu İlçe Belediyesi Fen İşleri Müdürlüğü yetkilileri ise çöplüklerden cam ve pet şişe toplanmasının işlerini aksattığını kaydetti. 
     Şişe toplayabilmek için geçimini bundan sağlayanların çöp kutularını dağıttığını, bunun da kendilerine ek maliyet getirdiğini ifade eden yetkililer, ''Sabaha kadar çok sayıda çöp kutusunun altı üstüne getiriliyor. Kısa sürecek işimiz bunların toplanması nedeniyle uzuyor'' dedi. 
     
</TEXT>
</DOC>
