<DOC>
<DOCNO> 209476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/18/son/sonspo12.html </URL>
<DATE> 2004/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe - Çaykur Rizespor maçından notlar 
</HEADLINE>
<TEXT>

     Birinci Süper Futbol Ligi'nde Çaykur Rizespor ile tekrar maçında karşı karşıya gelen Fenerbahçe, ligde 1 aylık ayrılığın ardından kendi sahasında seyircisiyle buluştu. 
     Kadıköy'de en son 18 Aralık 2003'te Türkiye Kupası 2. kademe mücadelesinde Gaziantep Büyükşehir Belediyespor ile karşılaşan sarı-lacivertli ekip, 30 günlük bir aradan sonra taraftarının karşısına çıktı. 
     Fenerbahçe ile Çaykur Rizespor arasında 8 Kasım 2003'te yapılan maçın 86. dakikasında karşılaşmadaki 2. sarı kartını gören Çaykur Rizesporlu Victoria, kural gereği oyundan çıkartılması gerekirken maça devam etmişti. Kural hatası nedeniyle Futbol Federasyonu 1-1 biten maçın sonucunu tescil etmeyip, yeniden oynanmasına karar vermişti. İki ekip, yok sayılan ilk maçtan tam 70 gün sonra tekrar karşı karşıya geldi. 
     
     TARAFTARLAR MAÇA BÜYÜK İLGİ GÖSTERDİ 
     Maçın televizyondan naklen yayınlanmaması ve sarı-lacivertlilerin hazırlık döneminin ardından son durumunu görmek isteyen taraftarlar, karşılaşmaya büyük ilgi gösterdi. 
     Tribünlerde az sayıda boşluk göze çarparken, taraftarlar yeni transfer Brezilyalı Marcio Ferreira Nobre'ye de büyük ilgi gösterdi. 
     Kale arkası için bilet almak için sıra bekleyen sarı-lacivertli seyirciler, oluşan uzun kuyruklar nedeniyle maça gecikmeli olarak girebildi. 
     
     NOBRE İLK RESMİ MAÇINA ÇIKTI 
     Fenerbahçe'nin devre arasında kadrosuna dahil ettiği Brezilyalı futbolcu Marcio Ferreira Nobre, sarı-lacivertli takımdaki ilk resmi maçına çıktı. 
     Takım sahaya ısınmak için çıktığında Fenerbahçeli taraftarlar, yeni transfer Nobre'ye büyük ilgi gösterdi. Taraftarlar, Brezilyalı oyuncuyu, tribünlere çağırırken, Nobre her 2 açık tribüne de giderek, yumruk şov yaptı. 
     
     PETKOV TRİBÜNE GÖNDERİLDİ 
     Fenerbahçe Teknik Direktörü Christoph Daum, 7 yabancısı bulunan sarı-lacivertli takımda Petkov'u bu maç için tribüne gönderdi. 
     Alman çalıştırıcı, sakatlığı nedeniyle bir süredir takımdan ayrı çalışan ve kondisyon eksiğini gidermeye çalışılan Aurelio'u 18 kişilik kadroya dahil ederken, Petkov'u bu maçta düşünmedi. 
     
     İSMAİL 2. KEZ 11'DE 
     Bu sezon sadece ilk yarıdaki Samsunspor maçında ilk 11'de forma giyen İsmail, sarı-lacivertli takımda 2. kez ilk 11'de forma giydi. 
     Hazırlık kampındaki çalışması ve Vitesse Arnheim ile yapılan maçtaki performansıyla göze giren bu futbolcu, kadrodaki yerini aldı. 
     Sakatlığı nedeniyle tedavisi süren Kemal ve Serhat, Çaykur Rizespor maçının kadrosunda yer almazken, genç futbolcu Olcan da kadroya alınmadı. 
     
     İLK MAÇTAKİ KADROLAR 
     İki takımda 8 Kasım'da yapılan maçtan farklı 11 kişilik kadrolarla sahaya çıktı. Fenerbahçe 6, Çaykur Rizespor ise 5 değişik isimle karşılaşmaya başladı. 
     İlk maçta ilk 11'de yer almayan futbolculardan Fenerbahçe'de Volkan, İsmail, Nobre, Rebrov, Selçuk ve Ali Güneş, Çaykur Rizespor'da ise Zafer, Sedlak, Cem Baki, Miranda ve Gürol tekrar maçında ilk 11'de yer aldı. 
     Fenerbahçe, 8 Kasım'da yapılan maça Recep, Luciano, Fatih, Ümit, Tomas, Mahmut, Petkov, Yusuf, Serhat, Tuncay ve Van Hooijdonk, Çaykur Rizespor ise Murat Yiğiter, Koray, Ahmet, Okan, Serkan, Victoria, Ünal, Şener, Kürşat, Murat Sözkesen ve Uğurtan 11'i ile sahaya çıkmıştı. 
     
</TEXT>
</DOC>
