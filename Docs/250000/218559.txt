<DOC>
<DOCNO> 218559 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/28/son/sonspo23.html </URL>
<DATE> 2004/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Derbi maç öncesi centilmenlik çağrısı... 
</HEADLINE>
<TEXT>

     Fenerbahçe Kulübü Yönetim Kurulu Üyesi İlhan Ekşioğlu, yarın Galatasaray ile yapacakları zorlu derbi maçı öncesi dostluk mesajları verdi. Ekşioğlu, AA muhabirine yaptığı açıklamada, maçın dostluk, sevgi ve barış içinde geçmesini dilediğini belirterek, ''Tribünlerin, Türkiye'nin özlediği bir seyirci profilini örnek göstermesini bekliyorum'' dedi. 
     Fenerbahçe Şükrü Saracoğlu Stadı'nda bu bilincin oluştuğuna işaret eden Ekşioğlu, şöyle konuştu 
     ''Yarınki maçtan benim ve kulübümün iki beklentisi var. Birincisi iyi futbol ve galibiyet. Diğeri de Türkiye'nin özlediği, yavaş yavaş iyi yola giren bir seyirci profilinin örnek gösterilmesi. Tek amacımız artı tedbirlere gerek duyulmaması, taşkınlıkların yaşanmaması. İnşallah azalan bu futbol terörünün önümüzdeki yıllarda kökü tamamen kurutulmuş olur. Tabii taraftarımızın bütün bunları yaparken, mutlaka takımı ateşlemelerini ve desteklerini sürdürmesi gerekir. Galatasaray maçlarımıza yeni bir başarılı sonuç eklemek istiyoruz.'' Bu arada, Fenerbahçe taraftarlarının ligin ilk yarısında oynanan derbi için Atatürk Olimpiyat Stadı'nda kendilerini çiçekle karşılayan Galatasaray taraftarlarına aynı şekilde bir karşılama yapmayı planladığı ifade edildi. 
     Ayrıca kulübün taraftar derneklerine yazı gönderdiği ve maçta sahaya yabancı madde atılmaması ile küfürlü tezahürat konularında dikkatli ve duyarlı davranılmasını istediği öğrenildi. 
     
</TEXT>
</DOC>
