<DOC>
<DOCNO> 233521 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/son/sonsiy05.html </URL>
<DATE> 2004/04/21/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Baykal, Ecevit'e özendi 
</HEADLINE>
<TEXT>

     CHP Genel Başkanı Deniz Baykal, DSP Genel Başkanı Bülent Ecevit'in başbakanlığı döneminde rahat seyahat edebilmesi amacıyla hazırlanan özel donanımlı minübüsün benzerini yaptırıyor. 
     Baykal, sözkonusu minübüsle ilçe ilçe Anadolu'yu dolacak. 28 Mart Yerel Seçimlerinde çok sayıda il ve ilçede belediye başkanlığını kaybeden CHP, yeni bir kampanyaya hazırlanıyor. Yeni çalışma yönteminin sinyalini iki hafta önce toplanan il başkanları toplantısında vererek, "Ankara'da durmak yok. İlçe ilçe dolaşıp Anadolu'nun her köşesinde halkla kucaklaşacağız. Siz de kendinizi bu yeni döneme hazırlayın" mesajını ileten Baykal için parti yeni bir minübüs hazırlatıyor. 
     Mercedes firmasına yaptırılan minübüste, telefon, bilgisayar, faks gibi büro elemanlarının bulunduğu ofis niteliğinin yanı sıra, iki adet de yatak bulunuyor. Sözkonusu minübüs ile ilçe ilçe Anadolu'yu gezecek olan Baykal, gittiği yerlerde halkın sorunlarını bire bir dinleyecek. Baykal'ın hazırlattığı minübüsün benzerini, DSP Genel Başkanı Bülent Ecevit de başbakanlığı döneminde kullanmıştı. 

ANKA 
     
</TEXT>
</DOC>
