<DOC>
<DOCNO> 233101 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/son/sondun38.html </URL>
<DATE> 2004/04/20/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Portekiz futbolunda şok 16 kişi gözaltında 
</HEADLINE>
<TEXT>

     Portekiz'de, aralarında Profesyonel Futbol Ligi Başkanı Valentim Loureiro'nun da bulunduğu 16 kişi ''nüfuz ticaretinden'' ötürü gözaltına alındı. 
     Adli polis yetkililerince yapılan açıklamada, bazı maçların sonuçlarının hakem kararlarıyla belirlendiğine ilişkin iddiaları soruşturan polisin, 16 kişinin ifadesini aldığı kaydedildi. 
     Valentim Loureiro'dan başka, Portekiz Futbol Federasyonu Tahkim Kurulu Başkanı Pinto de Sousa'nın da sorgulandığını belirten polis kaynakları, bu kişilerin yaşlarının 31 ila 67 olduğunu kaydetti. 
     Portekiz Futbol Federasyonu Başkanı Gilberto Madail, bir radyoya verdiği demeçte, ''Sorgulamalar beni şaşırtmadı. Maçlardan sonra hakemler konusunda yazılanları okumak yeterli'' dedi, ancak ayrıntılı bilgi vermedi. 
     Portekiz, 12 Haziran-4 Temmuz tarihleri arasında düzenlenecek Avrupa Futbol Şampiyonasına evsahipliği yapacak. 
     
</TEXT>
</DOC>
