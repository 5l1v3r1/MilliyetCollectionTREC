<DOC>
<DOCNO> 234500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/24/son/sonyas04.html </URL>
<DATE> 2004/04/24/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Avrupa'daki Türk gençlerinde ''inanç'' var, ''ibadet'' yok... 
</HEADLINE>
<TEXT>

     Diyanet İşleri Başkanlığı'nın İngilternre'de Türk gençleri üzerindeki araştırması, gençlerde "inanç var ibadet yok" sonucunu ortaya çıkardı. 
     Diyanet İşleri Başkanlığı'nın Diyanet Avrupa Dergisi'nde yayınlanan "Avrupa'daki Türk Gençlerinin Dini Hayatı" araştırması ilginç sonuçlar ortaya çıkardı. 
     Araştırmaya göre 12-18 yaş arasındaki erkeklerin yüzde 62'si, kızların ise yüzde 43'ü Allah'a inanıyor. Ayrıca erkeklerin yüzde 19'u, kızların ise yüzde 47'si "bazı kuşkuları" olmasına karşın Allah'a inanıyor. Böylece araştırmaya katılan gençlerin, yüzde 86'sının Allah inançlarının bulunduğu, yüzde 9'unun ateist olduğu, yüzde 7'sinin ise cevap vermekten kaçındığı belirlendi. Araştırmada, Allah'a inanma ya da inanmama kararını etkileyen faktörlerin başında yüzde 65'lik bir oranla aile gelirken, diğer faktörlerin okunan kitaplar, arkadaşlar, kişisel tecrübeler, tanıdık dindar kişiler ve öğretmenler olduğu saptandı. Araştırmaya göre, gençlerin yüzde 'ü başta ailede olmak üzere camide veya özel bir tür din eğitimi almış olsa da çok sayıda genç böyle bir eğitimle karşılaşmıyor. 
     
     HARAM DA HELAL DE BİLİNİYOR 

     İngiltere'deki Türk gençlerinin sadece yüzde 28'lik oranının İslam'ın 5 şartını bildiği, yarıya yakınının ise şartlardan birini bile sayamadığı belirlenen araştırmada, gençlerin bazı eylemlerin helal ya da haram olup olmadığını bilip bilmediği de test edildi. Araştırmada, alkol tüketimi, kumar oynamak, faiz almak, büyü yapmak ve domuz eti yemenin İslam'a göre günah olduğunu bilenlerin oranının yüzde 64 olduğu, yanlış cevap verenlerin oranının ise yüzde 18'de kaldığı saptanırken, gençlerin yüzde 28'inin Kur'an-ı Kerim'i okumaya çalıştığı, ancak okuduklarını anlamada güçlükle karşılaştıkları veya hiç anlamadıkları için okumayı bıraktıkları belirlendi. 
     
     İBADET EDİLMİYOR 

     Araştırmaya göre gençlerin çoğu ibadetlere fazla ilgi duymuyor. Örneğin, araştırmaya katılanların yüzde 18'i dini görevlerini yerine getirdiğini iddia ederken, geri kalanların büyük çoğunluğu farklı nedenlerle yüzde 15'i zor bulduğu için, yüzde 13'ü çevre baskısından dolayı, yüzde 43'ü ise bilmediklerinden ibadet etmiyor. 
     Araştırmaya göre, gençlerin yüzde 61'i günlük namazları hiç kılmıyor, yüzde 28'i zaman zaman namaz kılıyor, yüzde 2'lik bir bölüm ise ibadeti düzenli biçimde yerine getiriyor. 
     
</TEXT>
</DOC>
