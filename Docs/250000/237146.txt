<DOC>
<DOCNO> 237146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/04/son/sondun40.html </URL>
<DATE> 2004/05/04/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
AB'den KKTC'ye sıcak mesajlar... 
</HEADLINE>
<TEXT>

     Rahmi GÜNDÜZ bildiriyor 
Avrupa Parlamentosu'nun bugün yapılan son tartışmalı genel kurulu, AB'nin icraat organı Komisyon ve karar organı Konsey'in dışişleri bakanları , KKTC'ye yönelik sıcak mesajlarına sahne oldu. 
     Avrupa Parlamentosu seçimleri öncesi genel kurulda yapılan son oturumda, ''genişlemiş AB'nin geleceği'' tartışıldı. 
     AB Komisyonu temsilcisi Paul Nielsen, ''Kıbrıslı Türklerin referandum sonucundan zarar görmemesi için gerekli tüm tedbirlerin alınacağını'' söyledi. 
     Referandum sonucundan AB Komisyonu'nun ''derin üzüntü'' duyduğunu ifade eden Nielsen, Rum Kesimi'nin seçimine saygı duydukların belirtti, ancak arzu edilen sonucun birleşik Kıbrıs'ı AB'de görmek olduğunu kaydetti. 
     Kıbrıslı Türkleri referandum sonucundan dolayı tebrik ettiklerini kaydeden Nielsen, AB Komisyonu'nun KKTC'nin ekonomik kalkınması için kapsamlı projeler hazırlayacağı sözünü verdi. 
     AB Konseyi dönem başkanı İrlanda'nın Avrupa işlerinden sorumlu bakanı Dick Roche ise yaptığı konuşmada, ''Kıbrıslı Türklerin geleceklerinin AB'de olacağı konusunda kararlı bir güvence vermek istediklerini'' söyledi. 
     Türkiye'nin referandum öncesi Kıbrıs sorununun çözümü konusunda yapıcı bir tutum izlediğini vurgulayan Roche, BM Genel Sekreteri Kofi Annan'ın, kapsamlı çözüm konusunda gösterdiği çabanın herkes tarafından takdir edildiğini söyledi. 
     Ada'da iki toplumun birleşmesini kolaylaştırmak ve Kıbrıslı Türklerin ekonomik kalkınmasına destek vermek için AB Konseyi'nin Lüksemburg'da yapılan toplantıda AB Komisyonu'na talimat verdiğini belirten Roche, ilk aşamada KKTC'ye 259 milyon euro'luk mali yardımın serbest bırakılacağını hatırlattı. 
     Avrupa Parlamentosu'nun genel kurulu, AB Komisyonu'nun yeni üyelerinin yetki belgelerinin yarın onaylanmasıyla beş yıllık çalışma dönemini tamamlayacak. 
     Avrupa Parlamentosu seçimleri, 13 Haziran tarihinde düzenlenecek. 
     AB'nin danışma organı olarak görev yapan Avrupa Parlamentosu, bazı konularda AB Konseyi ile birlikte son sözü söyleme hakkına sahip. 
     AP, AB'nin bütçesi, üçüncü ülkelere yapılan mali yardımlar, AB Komisyonu üyelerinin seçimi konusunda de veto hakkını elinde bulunduruyor. 

     
</TEXT>
</DOC>
