<DOC>
<DOCNO> 201742 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/13/guncel/gun20.html </URL>
<DATE> 2003/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

   
   Chomsky'yi uyum paketi kurtardı    Diyarbakır'da katıldığı bir sempozyumdaki konuşması nedeniyle hakkında DGM Başsavcılığı'nca, "Devletin bölünmez bütünlüğü aleyhine propaganda yapmak" suçlamasıyla soruşturma başlatılan Amerikalı yazar Noam Chomsky hakkında AB uyum yasaları kapsamında takipsizlik kararı verildi. Chomsky hakkında Terörle Mücadele Yasası'nın 8 1. maddesi gereği 3 yıl hapis istemiyle soruşturma yürütülüyordu. DGM tarafından Büyükelçilik aracılığıyla nüfus kaydı istenen ve yaptığı konuşma bandı yeminli tercüman tarafından çözülen Chomsky'nin sözleri 6. Uyum Paketi'yle suç olmaktan çıkınca DGM Savcısı Yılmaz Aktaş da takipsizlik kararı vererek dosyayı kapattı. Chomsky sempozyumda, "Kürtlerin yıllardır devam eden trajik tarihini izliyorum. Umut ediyorum ki, özerk bir Kürdistan olacaktır" demişti. 
   
   Korsan yakalandı    Atatürk Havalimanı'nda görev yapan Uçak Operasyon Timleri, olası uçak kaçırma ve rehin alma olaylarına karşı periyodik tatbikatlarından birini dün gerçekleştirdi. THY'nin "Giresun" adlı Boeing 737 tipi uçağında tatbikatı gerçekleştiren tim üyeleri, önce uçağın altında toplandı. Bazı tim üyeleri de yanlarında taşıdıkları merdivenlerle uçağa tırmanarak kapıları kontrol altına aldı. Ardından da operasyon tamamlanarak 'korsan' etkisiz hale getirildi. Tim, Malatya - İstanbul seferini yapan THY uçağını kaçıran hava korsanını 7 saniyede etkisiz hale getirmişti. 
   
   
   
   
   
</TEXT>
</DOC>
