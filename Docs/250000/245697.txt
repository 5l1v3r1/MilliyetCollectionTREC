<DOC>
<DOCNO> 245697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/06/siyaset/siy03.html </URL>
<DATE> 2004/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Avukatların üstünü aramaya devam 
</HEADLINE>
<TEXT>


Danıştay, "Cezaevine giriş çıkışlarda üstümüz aranmasın" diyen avukatların talebini reddetti 

GÖKÇER TAHİNCİOĞLU Ankara 


Danıştay İdari Dava Daireleri Genel Kurulu, avukatların cezaevlerine giriş çıkışlarında aranmalarına olanak sağlayan düzenlemenin iptali istemini, "bu şekilde iftiradan korunabileceklerini" de gerekçe göstererek reddetti. Avukatlar, müvekkilleriyle görüşmeye her gidişlerinde çoraplarına kadar aranabilecek. 
Adalet, İçişleri ve Sağlık bakanlıklarınca hazırlanan protokolle, 1999'da cezaevlerine giriş çıkışlar, cezaevlerinde yapılacak uygulamalar yeniden belirlendi. Protokolün 6. maddesinde avukatların cezaevi girişlerinde üzerlerinin, eşyalarının fiziki aramaya tabi tutulacağı, 11. maddesinde tutuklu ve hükümlülerin avukat görüş mahalline alınmadan önce ve görüşten sonra üzerlerinin aranacağı, 24. maddesinde de cezaevlerine giren çıkan tüm araçların aranacağı düzenlendi. 
Türkiye Barolar Birliği TBB ile 15 ilin baro başkanlığı, özellikle 6. maddenin Avukatlık Yasası'ndaki, "Avukatlar ağır cezayı gerektiren suç halleri dışında aranamaz" düzenlemesine aykırı olduğunu savunarak, iptal istemiyle Danıştay'a başvurdu. Danıştay 10. Dairesi, baroların iptal istemlerini reddedince barolar kararı temyiz etti. Dosyayı inceleyen Danıştay İdari Dava Daireleri Genel Kurulu, 10. Daire'nin kararını onadı, düzenlemenin güvenlik için gerektiğini, avukatları iftiralardan koruyacağını kaydetti. 


</TEXT>
</DOC>
