<DOC>
<DOCNO> 227231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/son/soneko42.html </URL>
<DATE> 2004/03/31/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
ATO Başkanı İnşallah hükümetimiz özel sektöre daha önem verir 
</HEADLINE>
<TEXT>

     Ankara Ticaret Odası ATO Başkanı Sinan Aygün, ''Seçim atmosferi de bitti artık, inşallah hükümetimiz bundan sonra Türk özel sektörüne biraz daha önem verir diye düşünüyorum'' dedi. 
     Uluslararası moda, kadın, kozmetik, deri, hazır ve iç giyim, mayo, mücevher ve aksesuar fuarı ''Expofashion Turkey 2004'' Ankara Dünya Ticaret Merkezi'nde açıldı. 
     Fuarın açılışını yapan ATO Başkanı Sinan Aygün, gazetecilerin, ''Geçtiğimiz haftalarda bırakın ceo'ları, bizde memolar var dediniz. Memoların durumu nasıl '' şeklindeki soruları üzerine şunları söyledi 
     ''Onu Maliye Bakanı'na şunun için söylemiştim. Yurtdışından CEO'lar geldi, büyük bir havayla. Bakanıyla, başbakanıyla büyük bir hareket oldu Türkiye'de. Ertesi gün bütün gazetelerin manşetindeydiler. Ama CEO'lar bir gün Çırağan Sarayı'nda kaldı, akşam yemeği yediler ve ondan sonra gittiler. Gerçek CEO'lar biziz, bizim CEO'lara memo diyoruz. Ben de Maliye Bakanımıza bunu söyledim. Bu ülkenin içinde kalacak olan memolar, bu ülkeyi kurtaracak olan da onlar. Neyle kurtaracağız üretimle, yatırımla kurtaracağız. O yüzden Türk reel sektörüne biraz daha önem verilmesi gerektiğini düşünerek, onu söylemiştim.'' Mahalli seçimlerin bittiğini ve hükümetin seçim atmosferinden çıktığını belirten Aygün, ''Memoların işi çok zor ama ayaktalar. İnşallah hükümetimiz bundan sonra Türk özel sektörüne biraz daha önem verir diye düşünüyorum'' dedi. 
     
     YENİ VERGİLER KONUSU 
     Kamuoyunda ''belediye vergileri'' diye vergilerin geleceği söylentisinin olduğunu belirten Aygün, ''Ne geleceğini bilemiyoruz. Belediyelerin üzerinde olan 11 katrilyon liralık borcunu yanılmıyorsam yine Türk halkına dağıtacaklar, böyle bir korku içindeyiz'' diye konuştu. 
     Aygün, Türk reel sektörünün vergi ve SSK primi vermekten yorgun düştüğünü kaydederek, yeni bir verginin gelmesinin, ellerinden alınan sermaye anlamına geldiğini söyledi. 
     Fuar alanını gezerek firma yetkililerinden bilgi alan ATO Başkanı, gazetecilerin bazı firmaların Çin malı sattığını söylemeleri üzerine, ''Biz Çin mallarına değil, kaçak getirilen Çin mallarına karşıyız. Kaçakları ayırmak lazım'' diye konuştu. 
     
</TEXT>
</DOC>
