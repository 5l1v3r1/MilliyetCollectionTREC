<DOC>
<DOCNO> 231108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/son/sonyas05.html </URL>
<DATE> 2004/04/13/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Meme kanseri erkekler için de risk... 
</HEADLINE>
<TEXT>

     Genellikle kadınlara özgü hastalık olarak algılanan meme kanserinin, erkekler için de risk oluşturabildiği bildirildi. 
     Uludağ Üniversitesi UÜ Tıp Fakültesi Radyasyon Onkolojisi Anabilim Dalı Başkanı Prof. Dr. Kayıhan Engin, AA muhabirine yaptığı açıklamada, genellikle kadınlarda görülen meme kanserinin erkeklerde de nadir olarak ortaya çıkabildiğini, ancak erkek meme kanserinin kadınlardakine göre daha kötü gidişat sergilediğini söyledi. 
     Tüm meme kanserlerinin yüzde 1'inden azını oluşturan erkek meme kanserlerinde tedavi yaklaşımının genellikle kadın meme kanserleriyle aynı olduğunu anlatan Engin, meme kanserinin erkeklerde kadınlara göre daha ileri yaşlarda görüldüğünü bildirdi. 
     Engin, meme kanserine yakalanan erkek hastaların memede kitle ve ağrı şikayetleriyle doktorlara başvurduğunu ifade ederek, ''Erkek meme kanseri, nadir görülen bir kanser türüdür, ancak kadınlardakine göre daha kötü gidişat sergiler. Genellikle bu kanserlerin daha ileri evrede olması nedeniyle, kadın meme kanserlerine kıyasla daha düşük sağkalım elde edilebilmektedir'' dedi. 
     UÜ Radyasyon Onkolojisi Anabilim Dalı'nda görevli Uzman Dr. Sibel Çetintaş da, ailesinde meme kanseri olanlar ve hormonal bozukluk sonucu meme büyüklüğü jinekomasti oluşan erkeklerde daha sık görülen hastalığın, genellikle 55-60 gibi ileri yaşlarda ortaya çıktığına dikkati çekti. 
     Toplumda ve özellikle erkeklerde ''Meme kanseri erkeklerde görülmez'' diye bir kanının olduğunu, ancak bunun gerçeği yansıtmadığını vurgulayarak, erkeklerde meme kanserinin genellikle ilk olarak memede büyüme, ağrı, kızarıklık, kitle ve şekil değişiklikleriyle ortaya çıktığını kaydetti. 
     Çetintaş, erkek hastaların ilk tanılarında kanserin ilerlemiş olarak bulunduğunu anlatarak, ''Kanserde erken tanı çok önemlidir. Bu nedenle, memelerinde anormal değişiklikler olan ya da kitle hisseden kişiler zaman geçirmeden bir genel cerrahi uzmanına gitmeliler. Artık erkeklerin memelerine de mamografi çekilebiliyor'' dedi. 

     
</TEXT>
</DOC>
