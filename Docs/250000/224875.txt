<DOC>
<DOCNO> 224875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/23/son/sonspo13.html </URL>
<DATE> 2004/03/23/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Efes Pilsen, yarın İstanbul'da Pau Orthez takımıyla karşılaşacak 
</HEADLINE>
<TEXT>

     Basketbolda Erkekler Avrupa Ligi 2. tur E Grubu 4. maçında Efes Pilsen ile Fransa'nın Pau Orthez takımları yarın İstanbul'da karşı karşıya gelecek. 
     Abdi İpekçi Spor Salonu'nda saat 19.40'ta başlayacak maç Sky Türk'ten naklen yayınlanacak. 
     2. turda oynadıkları 3'er maçta Efes Pilsen 2, Pau Orthez ise 1 galibiyet aldı. Lacivert-beyazlılar Fransa'daki ilk maçı 77-57'lik skorla kazanmıştı. 
     Efes Pilsen Antrenörü Oktay Mahmuti, ilk maçı farklı skorla kazanmalarının yarınki maç için ölçü olmayacağını belirterek, rakiplerinin çok zengin bir kadroya sahip olduğunu söyledi. 
     Pau Orthez'in antrenör değişikliğinden sonra belli bir çıkış yakaladığını belirten Mahmuti, ''Dörtlü finale gitmek için evimizde oynayacağımız bu karşılaşmayı kaybetmeye tahammülümüz yok. Bu maçı alarak dörtlü finale bir adım daha yaklaşmak istiyoruz'' dedi. 
     Tüm basketbolseverleri yarınki maça davet eden lacivert-beyazlı kulübün genel menajeri Engin Özerhun da ''Seyircimizin desteğiyle ilk maçta farklı yendiğimiz Pau Orthez karşısında galip geleceğimize ve dörtlü final iddiamızı devam ettireceğimize inanıyorum'' diye konuştu. 
     Diğer yandan İETT, yarınki maç için Abdi İpekçi Spor Salonu'na özel otobüs seferleri düzenleyecek. 
     Kadıköy, Mecidiyeköy, Beşiktaş, Taksim, Avcılar ve Bakırköy'den kalkacak otobüsler, sporseverleri Abdi İpekçi Spor Salonu'na taşıyacak. 

     
</TEXT>
</DOC>
