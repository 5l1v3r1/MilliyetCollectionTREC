<DOC>
<DOCNO> 229610 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/08/son/soneko19.html </URL>
<DATE> 2004/04/08/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Balıkçılar sezonu buruk kapatıyor... 
</HEADLINE>
<TEXT>

     Akdenizli balıkçılar, 15 Eylül'de ''rasgele'' diyerek başlattıkları balık sezonunu buruk kapatıyor. 1 Mayıs'ta uluslararası sularda başlayacak av sezonuna umut bağlayan balıkçılar, bunun için devletten ucuz mazot desteği bekliyor. 
     Adana'nın sahil kenti Karataş'ın Su Ürünleri ve Balıkçılar Kooperatifi Başkanı Galip Ünver, devletin sağladığı ucuz mazot imkanından yeterince faydalanamamaktan yakındı. 
     Ucuz mazot miktarının teknenin motor gücüne göre günde 12 saat üzerinden hesap yapılarak belirlendiğini ifade eden Ünver, bunun da yeterli olmadığını vurguladı. 
     Gümüş, karides, barbun, kalamar, çupra, lagos yönünden zengin Akdeniz sularında avlanan balıkların Ankara, İzmir ve İstanbul gibi büyük kentlerin sofralarının anında Mersin üzerinden Ortadoğu ağırlıklı olmak üzere yurtdışına da gönderildiğini anlatan Ünver, şunları söyledi 
     ''Avladığımız balıkla iç piyasayı doyurmakla kalmayıp ülkeye döviz de sağlıyoruz. Binbir umutla beklediğimiz ucuz mazot desteğinden memnunuz ancak, yeterli değil. Ayda 20 gün hesabıyla günlük 12 saat üzerinden verilen desteğin, 30 güne çıkarılmasını istiyoruz. Çünkü biz balıkçılar sezon boyunca her gün avlanıyoruz.'' Ünver, daha önce litresini 1 milyon 400 bin liradan aldıkları mazotun 550 bin liraya düşürüldüğünü anımsatarak, bu sezon Karataş'ta 350 ton civarında balık avladıklarını, sezonu kapamaya hazırlanırken, tüm umutlarını uluslararası sularda avlanmaya bağladıklarını vurguladı. 
     Devletin uluslararası sularda avcılık için mazot desteği vermediğini ifade eden Ünver, ''Açık denizlerdeki balık potansiyelini Türkiye'ye kazandırmalıyız'' dedi. 
     Ünver, ucuz mazot sayesinde bu yıl piyasaya 2 yıl öncesinin fiyatlarıyla balık sürdüklerini kaydetti. 
     
     BU SEZON ZOR GEÇTİ 
     Mersin Balıkçılar Derneği Başkanı Cahit Göktepeli ise geçen yıla oranla bu sezonunun sönük geçtiğini, umdukları balık potansiyeline ulaşamadıklarını bildirdi. 
     Göktepeli, 15 Eylül'den itibaren Mersin'den Akdeniz'e büyük umutlarla açılan balıkçıların, çoğu kez boş ağ çektiklerini ve mazot parasını bile karşılayamadıklarını söyledi. 
     Balık rekoltesinin geçen yıla oranla yarı yarıya düştüğünü belirten Göktepeli, ''Geçen yıla oranla bu avlanma sezonu verimsiz geçti. Önceki sezon her teknede ortalama 200-300 sandık balık avlanabilirken, bu rakam 15 kasaya kadar düştü. Bunun nedeni olumsuz hava koşulları ve bilinçsiz avlanmadır'' dedi. 
     Göktepeli, umutlarını 1 Mayıs'ta açık denizde başlayacak olan avlanma dönemine bağladıklarını belirterek, şöyle konuştu 
     ''Bu tarihte başlayacak avlanma süresince, mali kayıplarımızı kapatmaya çalışacağız. 2 ay sürecek avlanma döneminde devlet ucuz mazot desteği sağlar ve beklentilerimiz gerçekleşirse, iç piyasa talebini karşılamamızın dışında, ihracat da yapabileceğiz.'' 
     
</TEXT>
</DOC>
