<DOC>
<DOCNO> 240274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/15/son/soneko17.html </URL>
<DATE> 2004/05/15/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Hisse senetleri geçen hafta, ortalama yüzde 2.77 değer yitirdi... 
</HEADLINE>
<TEXT>

     İstanbul Menkul Kıymetler Borsası'nda İMKB işlem gören hisse senetleri geçen hafta ortalama yüzde 2.77 oranında değer yitirdi. 
     Hafta genelinde, ABD'nin faiz artırma ihtimaline ilişkin gelişmeleri ve alternatif piyasaları izleyen İMKB, YÖK yasa tasarısı ile ilgili gelişmelerden de etkilendi. Hazine'nin Pazartesi ve Salı günü gerçekleştirdiği ihaleler ve Merkez Bankası'nın dolar satarak döviz piyasasına müdahalede bulunması gibi gelişmeler de hafta içinde Bileşik Endeksin seyri üzerinde etkili oldu. 
     Gelişmelere paralel olarak hareket eden ve toparlanma eğilimi 17,500 seviyesi ile sınırlı kalan endeks, bu hafta en düşük 16,381, en yüksek 17,413 puanı gördü. 
     Borsa uzmanları, borsanın önümüzdeki hafta, ABD Merkez Bankası'nın faiz artırımına gitme olasılığına ilişkin gelişmeleri izlemeye devam etmesinin beklendiğini belirterek, alternatif piyasalardaki hareketin de takip edileceğini, AB ve IMF ile ilişkiler konularında yaşanacak gelişmelerin yanı sıra Hazine'nin 20 Mayıs tarihinde yapacağı takas ihalesinin de önem taşıdığını ifade ediyor. 
     
     ÖZETLE PİYASALAR 
     Borsadaki düşüş eğiliminin yanında İMKB Tahvil ve Bono Piyasası ortalamalarında vadelerine göre 1-4 puan arasında değişen artışlar oldu. Altın ve dövizde de yükseliş sürdü. Mevduat faizlerinin ortalamalarında da kısa vadelerde yarım puan dolayında artış yaşandı. 
     Hisse senetleri haftalık bazda ortalama yüzde 2.77 oranında değer yitirdi. 24 ayar külçe altının gram satış fiyatı yüzde 1.36 oranında, Cumhuriyet altınının satış fiyatı da yüzde 1.20 oranında arttı. Türk Lirası karşısında dolar yüzde 2.00, Euro da yüzde 1.39 oranında değer kazandı. 
     Yatırım fonlarının seyrini izleyen A.A Fon Endeksi ortalama yüzde 0.99 oranında düşüş gösterdi. Önceki hafta sonundaki oranlara göre, 1 aylık mevduat faizinin haftalık net getirisi yüzde 0.36, haftalık reponun net getirisi yüzde 0.33 olarak gerçekleşti. 
     
     BORSANIN SEYRİ VE ENDEKSLER 
     İstanbul Menkul Kıymetler Borsası İMKB , Pazartesi günü haftaya ortalama yüzde 1.14'lük düşüşle başladı. Salı günü ortalama 1.75, Çarşamba günü de ortalama yüzde 0.25'lik artış gösteren endeks, kalan iki gün düşüş yaşadı. Endeks Perşembe gününü ortalama yüzde 2.91, Cuma gününü de ortalama yüzde 0.69'luk düşüşlerle kapattı. 
     Endeks, hafta boyunca 470.21 puanlık düşüşle 17,001.97 puandan 16,1.76 puana geriledi. Hisse senetlerindeki haftalık ortalama kayıp yüzde 2.77 oldu. 
     İMKB Ulusal-Mali Endeksi 924.39 puan düşüşle 23,154.44 puandan 22,230.05 puana, İMKB Ulusal-Sanayi Endeksi 406.87 puan düşüşle 15,434.60 puandan 15,027.73 puana gerilerken, İMKB Ulusal-Hizmetler Endeksi de 207.58 puan artışla 9,284.55 puandan 9,492.13 puana yükseldi. 
     Böylece, mali grup hisseleri ortalama yüzde 3.99 oranında, sanayi grubu hisseleri ortalama yüzde 2.64 oranında değer yitirirken, hizmetler grubu hisseleri ortalama yüzde 2.24 oranında değer kazandı. 
     
     KAZANANLAR VE KAYBEDENLER 
     Borsada geçen hafta işlem gören 315 hisse senedinden 68'i değer kazanırken, 226 hisse senedi değer yitirdi, 21 hisse senedinin değeri değişmedi. 
     Geçen hafta en yüksek oranlı artış yüzde 569.45 ile Bosch Fren Sistemleri hisselerinde gerçekleşti. Bu yüksek oranın gerçekleşmesinde şirketin yaptığı yüzde 6,594.52'lik bedelsiz sermaye artışı etkili oldu. Bu şirket hisselerinin hafta içindeki en düşük fiyatı 40 bin 250 lira olurken, en yüksek fiyatı 500 bin lira olarak gerçekleşti. Bosch Fren hisseleri haftayı 285 bin liradan tamamladı. 
     Yüzde 35.87'lik artışla Demisaş Döküm hisseleri ikinci ve yüzde 32.31'lik artışla da Anadolu Cam YENİ hisseleri üçüncü oldu. 
     En yüksek oranlı düşüş ise yüzde 29.39 ile Öz Finans Factoring hisselerinde oldu. Yüzde 21.79'luk düşüşle Fenerbahçe Sportif hisseleri ikinci ve yüzde 20.91'lik düşüşle de Nurol Gayrimenkul Yatırım Ortaklığı hisseleri üçüncü sırada yer aldı. 
     İMKB Ulusal Pazar'da geçen hafta toplam 1 trilyon 5 milyar 874.7 milyon adet hisse senedi işlem gördü ve karşılığında 3 katrilyon 100 trilyon 340.2 milyar liralık işlem hacmi gerçekleşti. 
     
     DÖVİZ 
     Geçen hafta Türk Lirası karşısında tüm döviz türleri değer kazandı. 
     İstanbul serbest döviz piyasasında alınıp satılan ABD Doları Türk Lirası karşısında yüzde 2.00 oranında, euro da yüzde 1.39 oranında artış gösterdi. 
     Önceki hafta sonuna göre ABD Doları'nın Türk Lirası satış fiyatı 30 bin lira artarak 1 milyon 0 bin liraya, Euronun satış fiyatı da 25 bin lira artarak 1 milyon 820 bin liraya çıktı. 
     Perşembe günkü kapanış itibariyle, öteki döviz türlerinden İngiliz Sterlini'nin satış fiyatı yüzde 1.50 oranında artarak 2 milyon 710 bin liraya ve İsviçre Frangı'nın satış fiyatı da yüzde 1.37 oranında artarak 1 milyon 185 bin liraya yükseldi. 
     Bugün öğle saatlerinde ise İstanbul serbest piyasada ABD Doları 1 milyon 1 bin liradan, Euro 1 milyon 815 bin liradan, İngiliz Sterlini 2 milyon 700 bin liradan ve İsviçre Frangı da 1 milyon 181 bin liradan satılıyordu. 
     
     ALTIN 
     Kapalıçarşı'da alınıp satılan 24 ayar külçe altının gram satış fiyatı yüzde 1.36 oranında, Cumhuriyet altınının satış fiyatı da yüzde 1.20 oranında arttı. 
     Külçe altının gram satış fiyatı 18 milyon 650 bin liraya, Cumhuriyet altınının satış fiyatı da 126 milyon liraya yükseldi. 
     İstanbul Altın Borsası'nda İAB işlem gören 24 ayar altının gram fiyatı ise yüzde 1.41 oranında artarak 18 milyon 450 bin lira oldu. 
     
     YATIRIM FONLARI 
     Yatırım fonlarına katılma belgeleri önceki hafta sonuna göre ortalama yüzde 0.99 oranında değer yitirdi. 
     Yatırım fonlarının fiyat seyrini izleyen A.A Bileşik Fon Endeksi 4,825 puan düşerek 485,515 puandan 480,690 puana geriledi. 
     Geçen haftanın en çok değer kazanan katılma belgeleri, yüzde 4.68'lik artışla Oyakbank B Tipi Yabancı Menkul Kıymetler Fonu, yüzde 4.41'lik artışla Ata B Tipi Yabancı Menkul Kıymetler Yatırım Fonu ve yüzde 3.78'lik artışla da YKB B Tipi Yabancı Menkul Kıymetler Fonu olarak sıralandılar. 
     Haftanın en çok değer yitiren katılma belgeleri ise yüzde 7.68'lik düşüşle Anadolubank A Tipi Değişken Fon, yüzde 7.14'lük düşüşle Garanti A Tipi Mali Sektör Fon ve yüzde 6.50'lik düşüşle de Evgin A Tipi Değişken Fon oldu. 
     
     HAZİNE İHALELERİ 
     Hazine geçen hafta ikisi bono biri tahvil olmak üzere 3 ihale düzenledi. 
     Hazine'nin Pazartesi günü düzenlediği 91 gün vadeli Türk Lirası cinsinden iskontolu referans bono ihalesine, nominal 3 katrilyon 73.3 trilyon lira teklif gelirken nominal satış 1 katrilyon 777.6 trilyon lira, net satış 1 katrilyon 675 trilyon lira olarak belirlendi. İhalede basit faiz yüzde 24.49, bileşik faiz yüzde 26.84 oldu. 
     Hazine'nin Salı günü düzenlediği 196 gün vadeli Türk Lirası cinsinden iskontolu bono ihalesine nominal 884.4 trilyon liralık teklif gelirken, nominal 372.7 trilyon lira, net 324.4 trilyon lira tutarında kağıt satıldı. İhalede bileşik faiz yüzde 29.44, basit faiz de yüzde 27.69 olurken, satılan kağıtların geri ödemesi 24 Kasım 2004'de yerine getirilecek. 
     Yine Salı günü düzenlenen 511 gün vadeli Türk Lirası cinsinden iskontolu Devlet Tahvili ihalesine nominal 4 katrilyon 623.7 trilyon lira teklif gelirken, nominal satış 1 katrilyon 456.8 trilyon lira, net satış da 997.8 trilyon lira olarak belirlendi. İhalede bileşik faiz yüzde 30.94, basit faiz yüzde 32.77 oldu. İhalede satılan kağıtların geri ödemesi 5 Ekim 2005 olarak öngörüldü. 
     
     TAHVİL-BONO-FAİZ-REPO 
     İMKB Tahvil ve Bono Piyasası'nda, ağırlıklı ortalamalara göre çeşitli vadelerdeki kağıtların haftalık net getirileri yüzde 0.34 ile yüzde 0.51 arasında gerçekleşti. 
     Mevduat faizlerinin ortalamalarında 1 ve 3 aylık vadelerde yarım puanlık artış oldu. Önde gelen ve değerlendirmeye alınan 10 kamu ve özel bankanın faiz oranlarının ortalamalarıyla yapılan hesaplamalara göre, bir önceki hafta sonu geçerli olan oranlar itibariyle 1 ay vadeli mevduat faizinin haftalık net getirisi yüzde 0.36 olarak gerçekleşti. 
     Önceki hafta sonunda İMKB Repo Ters Repo Pazarı'nda ortalama faizi yüzde 22.5 dolayında olan haftalık reponun net getirisi de yüzde 0.33'de kaldı. 
     
</TEXT>
</DOC>
