<DOC>
<DOCNO> 234450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/24/son/sonspo17.html </URL>
<DATE> 2004/04/24/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Şahin Yıldırım ile lig birinciliğini etkileyecek bir konuşma yapmadık... 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin'in Basın Müşavirliği'nden yapılan yazılı açıklamada, Şahin ile Fenerbahçe Spor Kulübü Başkanı Aziz Yıldırım arasında, Şahin'in makamında gerçekleşen rutin görüşme sonrası bazı basın organlarında gerçekle hiçbir ilgisi bulunmayan haber ve degerlendirmelerin yer aldığı bildirildi. 
     Basın Müşavirliği'nin konuyla ilgili basın açıklaması şöyle 
     ''Öncelikle şunu vurgulamak gerekir, Sayın Şahin 'Başbakan Yardımcısı' olmasının yanı sıra 'Spordan Sorumlu Devlet Bakanı'dır. Spordan sorumlu bir bakanın, Türkiye'nin en köklü, en büyük camialarından birine sahip Fenerbahçe Spor Kulübü Başkanı ile görüşmesinden daha doğal, daha sıradan bir şey olamaz. Üstelik bu görüşme bir gün önceden medyaya duyurulmuş ve yine görüşme sonrası her iki tarafta medyanın önünde açıklamalarda bulunmuşlardır. Yani bu görüşme gizli-kapaklı bir görüşme değildir. Bu görüşme sırasında, sanki, Birinci Futbol Süper Ligi birinciliğini etkileyecek bir konuşmanın yapıldığı izlenimini verecek haber ve yorumlar bu açıdan tümüyle yanlı ve yanlıştır. Sayın Şahin, 'Spordan Sorumlu Bakan' olarak kendisiyle görüşmek isteyen her kulübümüzün başkanıyla görüşmekte onların sorunlarını dinlemektedir. İster Süper Lig'den ister amatör kümeden olsun, her kulübümüzün yöneticileri her türlü dert ve isteklerini her zaman sayın bakana anlatabilmektedirler. Kendisinden bunun dışında bir davranış beklemek, herkesin anlayabileceği gibi 'keyfiyete' girmektedir. Unutmamak gerekir ki, 'Bakanlık makamları' keyfiyete göre değil, toplumsal bir sorumluluk ve ortak akılla yürütülecek yerlerdir. Spordan sorumlu bir bakanın herhangi bir spor kulübüne diğerlerinin aleyhine yakınlık göstermesi, kişisel duygularını sonucu etkileyecek biçimde medya önünde açıklaması beklenemez. Aslında bunun tartışılması bile olmaz. Sayın Bakan, kendisine bir nezaket ziyareti yapan ve futbolun sorunları üzerine görüşlerini aktaran sayın kulüp başkanına başarılar dilemiş ve Fenerbahçe'nin halen puanı en çok kulüp olarak lig birincisi olması nedeniyle, şampiyonluğa en yakın kulüp olduğunu söylemişlerdir. Bu açıklamadan dolayı diğer kulüplerin aleyhine bir sonuç çıkarmak, üzülerek vurgulamak gerekir ki, dinlediğini ve okuduğunu keyfine göre yorumlamaktır. Spordan 'sorumlu' olmak, bir bakanın, şu ya da bu futbol kulübünün 'çıkarlarını' değil, tüm kulüplerin 'ortak çıkarlarını' savunmasını ve gözetmesini gerektirir. Sayın Mehmet Ali Şahin bunu yapmaktadır ve aksine iddiası olan herkesi de bunu 'ispatlamaya' davet eder. Sayın Şahin, özellikle Trabzon halkının ve Trabzonspor taraftarlarının yapılan dedikodulara, yanlı ve yanlış haber ve yorumlara inanmayacağını ve değer vermeyeceğini çok iyi bilmektedir. Şunu hiç kimse unutmamalıdır ki, haftalarca süren uzun ve zorlu lig mücadelesi, dedikoduyla değil, ancak bileğinin hakkıyla, azim ve başarıya olan inançla, hak edilerek kazanılabilir. Trabzonspor, geçmişi, birikimi ve kendine has özellikleri ile bunu gerçekleştirebilecek kulüplerimizin önde gelenlerinden biridir.'' 
     
</TEXT>
</DOC>
