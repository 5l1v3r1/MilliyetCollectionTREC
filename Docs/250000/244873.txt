<DOC>
<DOCNO> 244873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/03/guncel/gun20.html </URL>
<DATE> 2004/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>



Öcalan kardeşini tasfiye etti 

FERİT ASLAN Diyarbakır DHA 
ABDULLAH Öcalan'ın direktifleri doğrultusunda, terör örgütü PKK KONGRA - GEL'in ilk gününden bu yana yer alan Osman Öcalan, Cemil Bayık, Nizamettin Taş gibi üst düzey yöneticiler, yönetimden uzaklaştırıldı. Kuzey Irak'taki Kandil Dağı'nda 16 - 26 Mayıs'ta olağanüstü kongresini yapan örgütün yeni yönetimine birçok eski yönetici alınmadı. Daha önce "Reformcu" ve "Gelenekçi" olarak ikiye ayrılan örgüt yöneticilerinden çoğu bu kez yönetime giremedi. Örgütün lideri ve kaçak eski DEP Milletvekili Zübeyir Aydar, "Yeni arkadaşlar yönetime alındı. Artık 30 yıldır bu işte olanların ölümüne kadar görevde kalacakları diye bir şey yok. Bu da Kürt hareketi için önemli bir adım" diye konuştu. Mezopotamya TV'de Kuzey Irak'tan canlı yayımlanan basın toplantısında soruları yanıtlayan Aydar, örgüt yönetimindeki değişikliklerin Kürt hareketi için çok önemli bir adım olduğunu ileri sürdü. 

Leyla Zana yine AİHM'de 

BRÜKSEL Milliyet 
ESKİ DEP Milletvekili Leyla Zana, yeni bir davayla, yine Avrupa İnsan Hakları Mahkemesi AİHM gündeminde. AİHM, Zana'nın, 1997'de yazdığı bir makaleden dolayı hüküm giymesi üzerine yaptığı başvuruyu, kabul edilebilir buldu. AB'nin durumuyla ilgili sık sık Türkiye'yi uyardığı Zana'nın bu yeni başvurusu, "Geciken Bülten" başlıklı makalesi nedeniyle ceza almasına dayanıyor. DGM, gerekçeli kararında, Zana'nın makalede kullandığı ifadelerin, "kin ve ırkçılık üzerine kurulu" bir boyuta sahip olduğunu vurgulamıştı. AİHM, davayı ifade özgürlüğü ve adil yargılama açısından esastan inceleme kararı aldı. Davanın, en erken bu yıl sonunda sonuçlanabileceği belirtiliyor. 

Grup Yorum'dan müzikli protesto 

ŞAKİR AYDIN İstanbul 
ARKADAŞLARININ haksız gözaltına alınarak tutuklandığını öne süren Grup Yorum üyeleri, dün Taksim'de müzikli protesto eylemi yaptı. Atatürk Kültür Merkezi önünde toplanan Grup Yorum üyeleri, "Grup Yorum'a özgürlük" yazılı bir pankart ve dövizler açtı. Slogan atıp şarkı seslendiren grup adına açıklama yapan Özcan Şenver, gelecek yıl 20 yaşına girecek grubun, müzikle politika yapmanın bedelini ödediğini söyledi. "Grubumuz kurulduğu tarihten beri özgürce türkü söyleyemiyor" diyen Şenver, arkadaşları İhsan Cibelik'in ocak, Muharrem Cengiz'in mart, Ali Aracı'nın da nisanda tutuklandığını ifade etti. Açıklamanın ardından türkü söyleyen grup üyeleri, olaysız şekilde dağıldı. 

Putin, zirveye katılmayacak 

CENK BAŞLAMIŞ Moskova 
RUSYA Devlet Başkanı Vladimir Putin, İstanbul'da yapılacak NATO Zirvesi'ne katılmayacak. Rus İnterfaks Ajansı'nın NATO kaynaklarına dayandırdığı haberine göre, adlarının açıklanmasını istemeyen NATO yetkilileri, Putin'in yerine zirveye Dışişleri Bakanı Sergey Lavrov'un katılacağı yönünde bilgi edindiklerini açıkladılar. Moskova'nın şimdiye kadar Rusya'nın İstanbul Zirvesi'nde hangi düzeyde temsil edileceği konusunda resmi bir açıklama yapmamasına karşın, genel beklenti Putin'in katılmayacağı yönündeydi. Putin'in NATO üyesi ülkelerin Rusya'ya değişik konulardaki eleştirilerine hedef olmamak için zirveye katılmak istemediği düşünülüyor. 


</TEXT>
</DOC>
