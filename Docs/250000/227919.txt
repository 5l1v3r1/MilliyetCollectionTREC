<DOC>
<DOCNO> 227919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/son/soneko12.html </URL>
<DATE> 2004/04/02/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Sıcak paranın keyfi yerinde... 
</HEADLINE>
<TEXT>

     Yurt dışından getirdikleri dövizi bozdurarak Türk Lirası enstrümanlara yatıranlar, yılın ilk çeyreğinde, dolar bazında yüzde 15'i aşan oranlarda kar elde etti. 
     ANKA'nın hesaplamalarına göre, anılan dönemde sıcak para en yüksek getiriyi Borsa'dan elde etti. İMKB endeksi ocak-mart döneminde yüzde 8.4 artış kaydetti. Yılbaşında 1000 dolar bozdurularak elde edilen 1 milyar 393 milyon lira, üç ay boyunca Borsa'da tutulduğunda mart sonu itibariyle 1 milyar 510 milyon liraya ulaştı. 
     Söz konusu portföyün mart sonu itibariyle değeri 11 dolar etti. Hisse senedinde tutulan her 1000 dolar, 1 dolar getirdi. Buna göre sıcak para, Borsa'da üç aylık dönemde dolar bazında yüzde 15.3'le, dünyanın hiçbir ülkesinde mümkün olmayan düzeyde bir getiri sağladı. 
     
     TL MEVDUATTA 

     Diğer TL enstrümanlara yatırılan sıcak parada da yüksek oranlarda getiri oluştu. Yılbaşında bozdurulan 1000 dolar bir ay vadeli TL tasarruf mevduatı ile çevrildiğinde 1 milyar 393 milyon liradan 1 milyar 471 milyon liraya, üç ay vadeli mevduatta da 1 milyar 474 milyon liraya ulaştı. 
     Buna göre bir ay vadeli mevduatla çevrilen 1000 dolar mart sonunda 1123 dolara, üç ay vadede tutulan ise 1125 dolara yükseldi. Ocak-mart dönemindeki teorik faiz getirilerine göre altı ay mevduatta tutulan sıcak para 1000 dolardan 1127 dolara, bir yıl vadeli mevduatta tutulan da 1134 dolara ulaştı. 
     
     HAZİNE KAĞITLARI DA KARLI 

     Yılbaşında bozdurularak elde edilen 1 milyar 393 milyon lira bir ay vadeli kamu kağıtlarıyla çevrildiğinde 1 milyar 435 milyon, üç ay vadeli kağıtlarda 1 milyar 440 milyon, altı ay vadeli kağıtlarda 1 milyar 456 milyon lira oldu. 
     Böylece 1000 dolar üç aylık dönemde bir ay vadeli kamu kağıtlarında 1096 dolara, üç ay vadeli kağıtlarda 1099 dolara, altı ay vadeli kağıtlarda ise 1111 dolara yükseldi. 
     
     DTH'DA ZARAR ETTİ 

     Döviz tevdiat hesabında tutulan fonlar ise dolar cinsinden sembolik düzeyde getiri sağlarken, kurdaki düşüş nedeniyle bunların TL cinsinden tutarı önemli oranda geriledi. Anılan dönemde 1000 dolar bir ay vadeli DTH'da 1006 dolar, üç ve altı ay vadelide 1008 dolar, bir yıl vadelide 1009 dolar olabildi. 
     Ancak ocak-mart döneminde dolar kurunda yüzde 6 oranında bir düşüş yaşandı. 
     1000 doların yılbaşında 1 milyar 393 milyon lira olan tutarı, faiz getirisine rağmen kurdaki gerileme nedeniyle bir ay vadeli DTH'da tutulduğunda mart sonunda 1 milyar 318 milyon liraya, üç ay vadelide 1 milyar 320 milyona, altı ay vadelide 1 milyar 321 milyona, bir yıl vadeli hesapta ise 1 milyar 322 milyon liraya geriledi. 
     
</TEXT>
</DOC>
