<DOC>
<DOCNO> 237409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/05/son/sondun04.html </URL>
<DATE> 2004/05/05/ </DATE>
<TIME> 07.00 </TIME>
<AUTHOR>  </AUTHOR>
<HEADLINE>
ABD eski Başkan Yardımcısı Al Gore medya patronu oluyor 
</HEADLINE>
<TEXT>

     Bülent Keneş 

ABD eski Başkan Yardımcısı Al Gore, medya patronluğuna soyundu. Kablo üzerinden yayın yapan bir televizyon kanalı satın alan Gore'un gençlere yönelik yayıncılık yapacağı bildirildi. 
     ABD eski Başkan Yardımcısı Gore'un başkanlığını yaptığı IndTV Holdings adlı şirketin, 24 saat yayın yapan Newsworld televizyonunu satın alarak, özellikle gençlerin gelişimini amaçlayan bir televizyon yayıncılığı yapacağına dair haberler uzun zamandır konuşulmaktaydı. 
     New Orleans'ta toplanan Ulusal Kablo ve Televizyon Birliği kongresinde konuşan Al Gore, satın aldıkları televizyonun siyasi amaç taşımayacağını belirtirken, Demokrat Parti için bir kanal kurduğuna dair basında yer alan haberlerin doğru olmadığını söyledi. Al Gore'un, Demokrat Parti'ye yaptığı bağışlarla tanınan Joel Hyatt ile merkezi Fransa'da bulunan Vivendi Universal Entartainment televizyon kanalını satın aldığı ifade edildi. 
     Orjinal ve alternatif bir yayıncılık yapacaklarını belirten Hyatt, ''Cesur olacağız. Hedefimiz birbirine benzeyen televizyonların 251'incisine sahip olmak değil. Amacımız bugüne kadar gördüklerinizden farklı bir şeyler ortaya koymak,'' derken, Al Gore satın aldıkları televizyonun temel amacını ''görüntülü medyanın demokratikleşmesine katkıda bulunmak'' diye açıkladı. 
     Televizyonun yönetim kurulu başkanlığını Al Gore üstlenirken, Hyatt Hukuk Hizmetleri'nin kurucusu Hyatt'ın televizyon şirketinin CEO'su olacağı kaydedildi. 
     Televizyonun program içeriği ve isminin önümüzdeki birkaç ay içinde açıklanacağı ifade edilirken, Kuzey Amerika, Avrupa ve Japonya'da 14 milyon kişi tarafından izlenen NWI'nin kaliteli içeriğinin daha da geliştirileceği kaydedildi. Hyatt ise yaptığı açıklamada, beş yıl içinde televizyonun izleyici sayısını 50 milyona çıkarmanın temel hedefleri olduğunu belirtti. 
     Televizyonun, kablo yayın paketleri içinde pazarlanacağı duyuruldu. 
     
</TEXT>
</DOC>
