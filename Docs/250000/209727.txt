<DOC>
<DOCNO> 209727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/19/son/sontur20.html </URL>
<DATE> 2004/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Nafaka isteyen erkek sayısı arttı... 
</HEADLINE>
<TEXT>

     Bolu Baro Başkanı Yener Bandakçıoğlu, 2003 yılında açılan boşanma davalarında nafaka isteyen erkek sayısında artış olduğunu söyledi. 
     Bolu Asliye Hukuk Mahkemesi'nde 2003 yılında 335 boşanma davası açıldığını anlatan Bolu Baro Başkanı Bandakçıoğlu, ''Açılan davalardan 332'si karara bağlandı'' dedi. 
     Boşanma davalarının en büyük nedeninin ekonomik sorunlar ve bundan kaynaklanan aile içi geçimsizlik olduğunu anlatan Bandakcıoğlu, ''Evlerde ekonomik nedenlerle huzur bozulunca açılan boşanma davası sayısı gün geçtikçe artıyor. Kadınlar babalarından kalan emekli maaşını alabilmek için eşinden boşandıktan sonra maaşı alabilmek için dava açıyor'' diye konuştu. 
     Bandakçıoğlu, boşanma davalarının artmasındaki en büyük etkenlerden birinin televizyonlarda yayınlanan magazin programları olduğunu belirterek, ''Kadınlar televizyonlarda izledikleri programlardan olumsuz etkilenerek, eşinin sağlayamadığı, refah düzeyi daha yüksek bir yaşam hayaliyle eşinden ayrılıyor'' dedi. 
     
     ''NAFAKA İSTEYEN ERKEK SAYISI ARTTI'' 
     Son zamanlarda açılan davalarda zengin eşinden nafaka isteyen erkek sayısında artış olduğunu belirten Bolu Baro Başkanı Yener Bandakcıoğlu, ''Kadınlar boşanan eşten nafaka alabildiği gibi erkekler de boşanan zengin eşten nafaka alabiliyor. Önceleri erkekler gururlarına yediremedikleri için kadından nafaka istemiyorlardı. Ekonomik sorunlarla karşılaşan erkekler, ekonomik durumu iyi olan eşlerinden nafaka alabilmek için dava açıyorlar. Bu artışın en büyük nedeni ülkede artan işsizlik ve ekonomik güçlükler'' dedi. 
     Bolu'da 2002 yılında 1 erkeğin eşinden nafaka almak için dava açtığı, 2003 yılının ikinci 6 aylık bölümünde ise 24 erkeğin, zengin olan eşinden nafaka almak için dava açtığı bildirildi. 
     
</TEXT>
</DOC>
