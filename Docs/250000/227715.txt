<DOC>
<DOCNO> 227715 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/son/sontur28.html </URL>
<DATE> 2004/04/01/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Yargıtay, eski TRT Genel Müdürü Yener için açılan davayı durdurdu 
</HEADLINE>
<TEXT>

     Yargıtay 4. Ceza Dairesi, eski TRT Genel Müdürü Yücel Yener hakkında ''görevde keyfi davranmak'' suçundan açılan davada, yargılamayı durdurdu. 
     Yargıtay 4. Ceza Dairesi'nde görülen davanın bugün yapılan ilk duruşmasına Yener, avukat Ahmet Akgül ve şikayetçi İsmet Tuncer katıldı. 
     4. Ceza Dairesi Başkanı Birol Kızıltan, sanık Yener'in soruşturmayı yapan ve soruşturma iznini veren makama yönelik itiraz dilekçesini okudu. 
     Cumhuriyet savcısı bu konudaki görüşünde, 4483 sayılı Memurlar ve Diğer Kamu Görevlilerinin Yargılanmasına İlişkin Yasa'daki yasanın öngördüğü usule uygun olarak sürecin işlediğini belirterek, itirazın reddini istedi. 
     Verilen aradan sonra ara kararı açıklayan Başkan Kızıltan, 4483 sayılı Yasa'ya göre sanık için Başbakan tarafından verilmiş bir soruşturma izni bulunmadığını, bu nedenle muhakemenin durdurulmasına karar verildiğini söyledi. Kızıltan, sanık hakkında Başbakan tarafından soruşturma izin verilmek üzere dava dosyasının Yargıtay Cumhuriyet Başsavcılığı'na gönderilmesine karar verildiğini kaydetti. 
     Yener'in avukatı Ahmet Akgül, soruşturma izninin TRT'nin bağlı bulunduğu Devlet Bakanı Beşir Atalay tarafından verildiğini söyledi. 
     Yargıtay Cumhuriyet Başsavcılığı bu karara itiraz ederse, itirazı Yargıtay 5. Ceza Dairesi görüşecek. 
     Yargıtay Cumhuriyet Başsavcılığı'nca hazırlanan iddianamede, Yener'in yargı kararını yerine getirmeyerek ''görevde keyfi davranma'' suçunu işlediği savunuluyordu. Yener'in, TCK'nın 228. maddesinde düzenlenen bu suçtan 6 aydan 3 yıla kadar hapis cezasına çarptırılması talep ediliyordu. 
     
</TEXT>
</DOC>
