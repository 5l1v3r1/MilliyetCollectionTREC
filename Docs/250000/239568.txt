<DOC>
<DOCNO> 239568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/13/siyaset/axsiy01.html </URL>
<DATE> 2004/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP'nin acelesi var 
</HEADLINE>
<TEXT>


AKP'nin, imam hatip liselilere üniversiteye girişte kolaylık sağlayan YÖK yasa tasarısı CHP'ye rağmen dün jet hızıyla TBMM'de oylanmaya başlandı 

ANKARA Milliyet 


AKP tepkilere yol açan YÖK yasa tasarısını dün jet hızıyla TBMM Genel Kurulu'na getirdi. Gergin oturumda, Cumhurbaşkanı Sezer tarafından veto edilmesine kesin gözüyle bakılan düzenleme için Anayasa Mahkemesi'ne kadar uzanacak süreç başladı. 
AKP, Başbakan Recep Tayyip Erdoğan'ın önceki gün parti grubunda yaptığı sert açıklamaların ardından tasarıyı Genel Kurul gündeminin ön sırasına çekmek üzere sabah erken saatlerde harekete geçti. AKP bu amaçla, TBMM Danışma Kurulu'nu toplantıya çağırdı. CHP'nin, "Genel Başkan'ın İstanbul'da programı var. Genel Kurul'da konuşmak istiyor, görüşmeyi erteleyin" talebine AKP'den olumsuz yanıt geldi. Danışma Kurulu'nda uzlaşma sağlanamayınca AKP'nin grup önerisi Genel Kurul'da kabul edildi. 

'İnatçılığı bırakın' 
Genel Kurul'da konuşan CHP Grup Başkan Vekili Ali Topuz, AKP'ye, "İnatçılığı bırakın. YÖK tasarısını imam hatiplere siz indirgemediniz mi Gerginliği siz yarattınız" dedi. CHP Grup Başkan Vekili Haluk Koç da, bir yerlere mesaj vermek iddiasıyla, rüşvet kokan bir tasarının Türkiye'ye dayatıldığını söyledi. 
Programını erteleyen Baykal, şunları söyledi "Bu eğitimi, bir siyasi partinin partizanca tercihleri, oy hesaplarının dalgalanmasına teslim etme anlayışıdır. 65 bin öğrenci, öğretmen, yargıç olabilsin. O çocuklar her şey olsun, ama geride kalan öğrencilerden farklılaştırmayalım. Tartışmanın Türkiye'ye maliyeti 2.5 milyar dolardır. Baykal, "Dindar olan olmayan ayrımı yapmayalım. Bu rejim sıkıntısı yaratır. Bir çatışma tohumu ekmeyelim. Amaç imam hatip öğrencilerini yönetim kademelerine getirmektir. Başbakan, 'biz de dini istismar ettik' dedi. Bu dürüst bir itiraftır. Ama istismar devam ediyor. 'İmam hatipleri devlet yönetimine taşıyacağım' sözünü tutmak üzere Meclis'e bu baskıyı yapmasın" dedi. 
Milli Eğitim Bakanı Hüseyin Çelik eleştirileri yanıtlarken, dünyada bütün üniversitelere aynı tip elbiseyi giydiren, yetkileri merkezde toplayan YÖK gibi bir kuruluş olmadığını söyledi. Çelik, "Bizim çoğunluğumuzu millet verdi, kimse kıskanmasın. İstesek, 17 ay önce bunu getirir, bir haftada çıkarırdık" derken, yasanın arkasında, MHP, DYP, SP'nin de bulunduğunu savundu. 
Görüşmeler boyunca CHP'lilerin her fırsatta söz alarak, hükümete laiklik uyarısı yapması gerginliklere neden oldu. Çelik, "Sigorta yasası da getirsek 'Cumhuriyet elden gidiyor' diyorsunuz, asıl elden giden CHP'dir" deyince gerginlik arttı. CHP'li Ali Rıza Bodur'un, "O diller kırılır, yazıklar olsun" diyerek kürsüye yürümesi üzerine oturuma ara verildi. CHP'li Haluk Koç, Çelik'e de "Asıl elden giden DYP oldu, DYP'yi bitirdiniz, sıra AKP'ye geldi" dedi. 

Askerin uyarısı dikkate alındı 

Tasarının 1. maddesindeki, "YÖK'ün koordinasyon ve denetim dışındaki yetkilerini üniversitelere devredebileceğine" ilişkin düzenleme metinden çıkarıldı. Bu düzenlemeye, Genelkurmay'ın açıklamasında da yer verilerek, "Bu yetki devriyle amaçlanan hususlar üzerinde de hassasiyetle durulması gerekmektedir" denilmişti. 23.45 itibariyle tasarının kabul edilen 3 maddesi şöyle 
MADDE 1 
YÖK, yükseköğretimi düzenleyen, koordinasyon sağlayan, özerkliğe ve kamu tüzel kişiliğine sahip yükseköğretim üst kuruluşu olacak. YÖK, Cumhurbaşkanı'nca 5, Bakanlar Kurulu'nca 5, Üniversitelerarası Kurul'ca 5 ve Genelkurmay Başkanlığı'nca seçilen 1, toplam 16 üyeden oluşacak. 
MADDE 2 
YÖK'ün "öğretim elemanlarının rektörün önerisi üzerine veya doğrudan yükseköğretim kurumlarıyla ilişkisini kesmek" görevi kaldırıldı. YÖK'ün bu görevi "Rektörlerin disiplin işlerini yürütmek ve karara bağlamak" şeklinde değiştirildi. 
MADDE 3 
Yardımcı doçentler 1. derecenin son kademesine kadar ilerleyebilecek. Doçentlik sınavına başvuruda aranacak koşullar arasındaki "doktora, tıpta uzmanlık ya da sanatta yeterlilik ünvanı kazandıktan sonra alanında en az 4 yıl çalışmış olma" koşulu kaldırıldı. 



</TEXT>
</DOC>
