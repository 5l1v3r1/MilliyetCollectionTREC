<DOC>
<DOCNO> 201935 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/14/spor/spo02.html </URL>
<DATE> 2003/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
49 gün sonra evinde Denizlispor galibiyetiyle güldü 
</HEADLINE>
<TEXT>
   Kadıköy'ün ağası döndü 2-0 
   Fenerbahçe, zirveyi zorlayan güçlü rakibi karşısında ilk yarı tel tel döküldü. İkinci 45 dakika cümbüşe büründü. Önce Tuncay, ardından Serhat, Horoz'un başını döndürdü 
      MEHMET DEMİRKOL 

   
   Fenerbahçe'nin ilk yarıda bulduğu tek net pozisyon uzatmanın ilk dakikasında... Selçuk'un kapıp Ümit'e uzattığı, onun Rebrov'a verdiği, Ukraynalı'nın ortasında Van Hooijdonk'un kafa vuruşunun savunmadan kornere gidişi... Bu pozisyonun önemi ev sahibinin gole en çok yaklaştığı an olmasında... Ama aslında anlattığı daha önemli bir durum var. Selçuk'un topu ayağına aldığı anda tribünlerin verdiği tepkinin üzerinde durmalı... Kendi oyuncusunu boğan, baskı altına alan, topun onda olmasına tepki duyan tribünler... Batılıların Anchorman yani çapa adam bizim ön libero dediğimiz pozisyonda oyunun kalbinde oynayan, 360 dereceyi kontrol etmekle mükellef "Ümit" e isyan... Fenerbahçe camiası hep yaptığı gibi, yine bir değeri yarım sezonda yok etmek üzere... Onu eziyor, hata yapmaktan korkar hale getiriyorlar. Fenerbahçe'nin asıl sorunu bunlardır. 
   Fenerbahçe'nin bulduğu bu pozisyon dışında 26 ve 27. dakikalarda Serhat'la yararlanamadıkları iki şans daha var, o kadar... 4 - 2 - 4'lerinin sorunları ilk yarıda da devam etti. 10. dakikadan sonra geri çekilen Denizlispor'un alan paylaşımını hiç bozamadılar. İki savunma kanadının bindirmelerini de değerlendiremediler. Onlara top atmak yerine sürekli içe kat etmeyi tercih eden forvetleri vardı. Sürekli Denizli savunmasına tosladılar. Giray Bulak'ın 10. dakikada geri çektiği takımı ise Ali Akdeniz ve Timuçin'i Ersen Martin'in yanına katarak hücum ettiği ilk bölümde rakibini zor duruma düşürdü. Ersen Martin, Luciano'nun kontrolündeyken üç kez çizgi savunmanın arkasına çok iyi kaçtılar. 5'te Kratochvil, 11'de Ali Akdeniz'in altı pastan vuruşları Volkan'da kaldı. Bu dalışlar Fenerbahçe'yi abondone etmişken Bulak'ın takımını 4 - 5 - 1'e döndürüşü niyeydi ki. 
   Fenerbahçe ikinci yarıya sol bekte Ümit ve Petkov'un yerine Aurelio'yla başladı. Ümit'in sol bekliği, Miika'yı maçın kahramanı yapabilir diye düşünüyordum, ama tam tersi oldu. 
   Dakika 58... Selçuk, Fenerbahçe'de bir bek bindirmesini ilk kez paslıyor. Ümit Özat soldan ortalıyor. Tuncay'ın kafasıyla durum 1 - 0... Peki, bu pası atan oyuncuyu onca yuhalamak niyeydi. Gol sonrası takım galip duruma gelince seyirci de Selçuk'u alkışlananlar arasına alıyor. Ama bunu yenikken de yapabilmeli, gençler ancak böyle kazanılır. 
   1 - 0 sonrası Denizlispor'un iki kanadının geri dönemeyip defansif direncinin sıfırlanması Fenerbahçe'yi iki kanatta da üstün ve çizgiye inebilen bir takım yaptı. Ama Çağdaş ve Kratochvil savunma göbeğinin az hata ile oynayışı ev sahibine gollük vuruş şansı tanımadı. 
   İlk büyük hatalarını 73'te yaptılar. Sol bek Miika'nın yerini Göksel'e bırakmasının yarattığı karışıklık o bölgeden çıkan bir ortaya neden oldu ve Serhat'ın güzel kafa aşırtmasıyla Fenerbahçe 2-0'ı buldu. 
   Denizlispor'un 2-0'dan sonraki baskısıysa Volkan'ı zorlayacak bir şans yaratmadı ve Fenerbahçe uzun süre sonra evinde üç puan kazandı. 
   
   İstediğim oldu    Daum, takımın ilk yarı uyuduğunu, daha sonra oyuna ağırlığını koyduğunu kaydetti. Alman hoca, Rebrov'u da başarılı futbolundan dolayı övdü 
   
   'Sistem kazanmaz' 
   FENERBAHÇE Teknik Direktörü Daum, ikinci yarıdaki çalışkan futbolla galibiyete ulaştıklarını söyledi. Alman hoca, "İlk yarıda uyuduk, daha sonra kendimizi oyuna verip, kazandık. Bu sezon bir çok maç böyle oldu. Bakış açısı değişince gerçek yüzümüz ortaya çıkıyor. Üç puan önemliydi. Ben de başka birşey istemiyorum zaten. Maçlar oyun sistemiyle değil, oyuncularla kazanılır" diye konuştu. 
   
   'Mesaj yerini buldu' 
   REBROV'A da övgü yağdıran Daum, "Bu noktaya çalışarak geldi. Tebrik etmek lazım. Onun için, benim kadromda yer yok düşüncesi, dört ay öncesine aittir. Rebrov'un şu an kabul edilebilir bir performansı var" dedi. Kaleci Volkan'ın bazı pozisyonlarda hatalı çıkış yaptığını da söyleyen Alman hoca, geçtiğimiz hafta yaptığı "12 kişiye karşı oynuyoruz" açıklamasının da yerine ulaştığını kaydetti. 
   
   Maçın hakemi    İyi yönetti 
   ZAFER Önder İpek, temposu yüksek mücadelede pozisyonları yakından takip etti, yardımcılarıyla uyumu üst düzeydeydi. Oyunun kontrolünü elinde tuttu, baskı altında kalmadı, mücadelenin hızını kesmemeye çalıştı. Birkaç hatalı düdük dışında yanılgıya düşmedi. Soğukkanlı yönetimi ile olumlu puan topladı. 
   
      Transfere tırpan    Yönetim, 3 yeni yabancı isteyen Daum'a vize vermedi, en fazla iki oyuncu alabileceklerini bildirdi. Bu isimlerin Alex ile Fabiano olması kesinleşti 
   YUSUF KOBAL 

   Masaya yatırıldı 
   FENERBAHÇE yönetimi, Denizlispor maçı öncesi yaptığı toplantıda ara transferi görüştü. Teknik Direktör Christoph Daum'un isteklerini masaya yatıran Sarı - Lacivertli yöneticiler, ocak ayında takıma iki yeni yabancı oyuncunun transfer edilmesini kararlaştırdı. Alman hocanın üç oyuncu isteğine karşın yönetimin kesintiye gittiği ve bunu da Daum'a bildirdiği öğrenildi. 
   
   Tutumlu arayışta 
   YÖNETİMİN, Daum'un raporuna göre önümüzdeki hafta Brezilya'ya ekip göndereceği ve santrfor Fabiano ile orta saha oyuncusu Alex'in işini bitirmeye çalışacağı bildirildi. Bu arada menajer Bayram Tutumlu'nun da Ortega konusunda, Başkan Aziz Yıldırım'a ayrıntılı bir rapor verdiği, ayrıca Barcelona'nın yıldız oyuncuları Overmars ile Kluivert'ın da transferini araştırdığı ileri sürüldü. 
   
   Göze çarpanlar    Volkan Yerinde çıkışları, iyi yer tutuşu ve biraz da şansının yardımıyla ilk yarıda mutlak tehlikeleri etkisiz hale getirdi. 
   Serhat Genç futbolcu oyunda kaldığı sürece çok çalıştı, rakip savunmayı rahatsız etti, attığı golle de takımını rahatlattı. 
   Rebrov Sağ kanatta görev yapan Ukraynalı futbolcu mücadeleci futboluyla dikkat çekerken, hem savunmada, hem hücumda göz doldurdu. 
   Ümit Özat İlk yarıda orta alanda, ikinci yarıda savunmanın solunda başarılı performans sergileyen tecrübeli futbolcu iki golün de hazırlayıcısıydı. 
   Timuçin Denizlispor formasıyla başarılı maçlar çıkartan Timuçin, Fenerbahçe önünde de etkili oyunuyla ön plana çıktı, ancak yenilgiye engel olamadı. 
   
   Maçtan notlar    Keçeli ön planda 
   FENERBAHÇE'DE muhalefetin bir kısmı, yapılacak Divan Kurulu başkanlığı için Orhan Keçeli'yi düşünüyor. Onur Kayador'un başını çektiği topluluk, diğer grupların da onayını alarak Keçeli'yi ikna etmeye çalışacak. Başkan Aziz Yıldırım ise Yüksel Günay'ı aday göstermeye hazırlanıyor. 
   
   Karaborsada promosyon 
   KADIKÖY'DE maça fazla ilgi gösterilmemesi nedeniyle biletlerin elde kalacağını düşünen karaborsacılar promosyona başladılar. Bir bilet alana, diğeri ücretsiz olarak satıldı. Karaborsacıların şeref tribününün önününde bile pazarlık yapmaları dikkat çekti. 
   
   Tribünler dolmadı 
   SARI - Lacivertli seyirciler, bu sezon Kadıköy'de yapılan maçlar içinde en az ilgiyi Denizlispor karşılaşmasına gösterdiler. Havanın da soğuk olması nedeniyle tribünlerde yer yer boşluklar gözlendi. Bu arada taraftarlar, kaleci Volkan ve Recep'e de alkışlarla moral verdiler. 
   
   Tek fark Serhat 
   DAUM, Ankaragücü'nü yenen takımda değişikliğe gitmedi. Sadece Başkent'te on birde görev yapan Yusuf'un yerine cezası biten Serhat'a şans verdi. Alman hoca, hafta içinde sürekli sol kanatta denediği Mahmut'tan son dakikada vazgeçip, bu bölgeye yine Petkov'u yerleştirdi. 
   
   Kart uyarısı 
   TEKNİK Direktör Daum, maç öncesi sarı kart sınırında bulunan Kemal, Tomas ve Hooijdonk'un dikkatini çekti. Üç oyuncuyu uyaran tecrübeli hoca, kritik Malatyaspor maçı için cezalı duruma düşmemelerini istedi. 
   
   Bulak kızgın 
   DENİZLİSPOR'UN hocası Giray Bulak, "Toplumun beklediği bir mağlubiyetti. Ancak biz beklemiyorduk. İlk 15 dakikadaki pozisyonları değerlendirsek, skor farklı olurdu. Yediğimiz goller bize yakışmadı" dedi. Ümit maçını Fenerbahçe, 4 - 1 kazandı. 
   
   
</TEXT>
</DOC>
