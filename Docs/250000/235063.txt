<DOC>
<DOCNO> 235063 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/son/sonyas18.html </URL>
<DATE> 2004/04/26/ </DATE>
<TIME> 19.38 </TIME>
<AUTHOR>  </AUTHOR>
<HEADLINE>
Manisa'lı çiftçi çalınan traktörünü getirene 2 milyar vereceğini bildirdi 
</HEADLINE>
<TEXT>

     Manisa'nın Turgutlu İlçesi'nde traktörü çalınan bir çiftçi, traktörünü getiren kişiye 2 milyar lira ödül vereceğini bildirdi. 
     Turgutlu Emniyet Müdürlüğü'ne müracaatta bulunan Mustafa Eke, evinin pazar ihtiyacını gidermek için Atatürk Mahallesi'nde kurulan pazar yerine 45 TF 186 plakalı traktörü ile gittiğini, alışverişini bitirdikten sonra park ettiği aracını bulamadığını belirterek yardım istedi. 
     Mustafa Eke, AA muhabirine yaptığı açıklamada da yaklaşık 10 gündür çalınan traktörünü bulmak için ''çalmadık kapı bırakmadığını'' söyledi. 
     Traktörünün bulunması durumunda çalan kişilerden davacı olmayacağını belirten Eke, ''10 dönüm arazim var. O arazimi kimseye muhtaç kalmamak için işlemekte kullandığım traktörümü getirene 2 milyar lira para ödülü vereceğim'' dedi. 
     
</TEXT>
</DOC>
