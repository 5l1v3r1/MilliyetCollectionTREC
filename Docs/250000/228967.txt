<DOC>
<DOCNO> 228967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/06/son/soneko53.html </URL>
<DATE> 2004/04/06/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Sana, krem peynir pazarına 3 ürünle girdi... 
</HEADLINE>
<TEXT>

     Sofralarda yarım asırdır margarin olarak yer alan Sana, yağ dışında krem peynir pazarına girdi. 
     Margarin dünyasının dışına ilk adımı Sana Creme Bonjour ile tereyağı kategorisine girerek yapan Sana, üç çeşit peynirli sandviç sürme ürünleriyle ilk kez yağ kategorisinin dışına çıktı. 
     Sana Creme Bonjour Peynirli Sandviç Sürmeler, 200 gramlık paketlerle market raflarında yerini aldı. Sana, yaptığı 3 milyon euroluk yatırımla kısa zamanda bu pazarda büyümeyi hedefliyor. 
     Sana krem peynirlerinin tanıtımı nedeniyle düzenlenen toplantıda konuşan Unilever Türkiye Gıda Kategorisi Direktörü Hakan Behlil, krem peynirlerin bir ay önce piyasaya sürüldüğünü belirterek, ''Şu anda süpermarketlerde en çok satanız. Bizim gurur kaynağımız, ufak piyasaların lideri olmaktan ziyade, bu piyasanın 2-3 senede birkaç kat büyümesidir'' dedi. 
     Unilever'in tercihinin krem peynir pazarını büyütmek olduğunu ifade eden Behlil, şunları kaydetti 
     ''Türkiye'de krem peynir pazarı, yüzde 30 ila 50 arasında büyüyen küçük fakat hızlı büyüyen bir piyasa ve 6 bin ton civarında. Türkiye zaten çok peynir tüketen bir ülke. Bu sürme peynirler yeni bir gelişme. Onun için biz de hem krem peynir pazarında yerimizi alalım, hem de piyasayı büyütelim dedik. Bu pazar 2 sene içinde 2 katına çıkar diye ümit ediyoruz. 10 krem peyniri çeşidimiz daha geliştirme laboratuvarında. Epeyce renkli bir portföy yapmaya çalışıyoruz.'' Hakan Behlil, Sana'nın krem peynir pazarına girmesiyle pazarın daha da canlanacağını ümit ettiklerini ifade ederek, şöyle devam etti 
     ''Bizim girip büyütmediğimiz tek bir kategori yok. Poşet çay, sızma zeytinyağı, çeşnilere kadar. Bu pazarda yer almak ve Sana şemsiyesi altında portföyü genişletmek bizi krem peynir pazarına itti. Krem peynir pazarı çok hızlı büyüyen bir piyasa. Sana'nın araştırmasında yaptığımız ve gördüğümüz, kahvaltılarda Sana markasının arandığı. Madem ki böyle bir kuvvetli markamız var, madem ki böyle bir piyasa var, biz de orada kendimiz için küçük bir başlangıç yaptık.'' Behlil, şu anda hedeflerinin yüzde 80 üzerinde sattıklarını belirtti. 
     
     10 MİLYAR ADET SANA ÜRETİLDİ 
     51 yıllık marka Sana'nın Unilever için önemine işaret eden Hakan Behlil, Türkiye'de son yıllarda insanlar dengeli beslenme endişesiyle kendilerini biraz hafif yemeklere vermeleri nedeniyle margarin piyasasında bekledikleri büyümenin olmadığını, geçen yıl Eylül ayında başlattıkları kampanya ile margarin piyasasında ufak bir büyüme kaydedildiğini söyledi. 
     Gıda kategorisinde bu yıl yüzde 10 civarında bir büyüme planladıklarını kaydeden Behlil, bugüne kadar 10 milyar paket Sana üretildiğini bildirdi. 
     Sana çatısı altında başka ürünlere girmeyi düşünüp düşünmedikleri yönündeki bir soru üzerine de, Behlil, ''Araştırmaları yapıyoruz. Zaten Sana'nın şemsiyesinin altında girmeyecek gıda çok az. Dolayısıyla bir taraftan şemsiyeyi genişletmek istiyoruz'' diye konuştu. 
     Behlil, kahvaltıda ve mutfakta kullanılan birçok ürünü incelediklerini bildirdi. 
     
</TEXT>
</DOC>
