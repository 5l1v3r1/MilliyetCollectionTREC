<DOC>
<DOCNO> 222646 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/16/spor/spo04.html </URL>
<DATE> 2004/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Aktuğ çıtayı yükseltti 
</HEADLINE>
<TEXT>

   Trabzon Başkanı, Ankaragücü galibiyetiyle birlikte hedef büyüttü, "Bu sezon kupa ve lig şampiyonluğunu istiyoruz" açıklamasını yaptı 
      
   Söylemler değişti 
   DAHA önce iddialı açıklamalar yapmaktan kaçınan ve bu konuda yöneticileri duyarlı olmaya çağıran Trabzonspor Başkanı Atay Aktuğ, Başkent deplasmanında alınan üç puanın ardından geleneğini bozdu. Fenerbahçe'nin, Beşiktaş'ın 11 puan gerisindeyken 3 puan öne geçtiğini hatırlatan Aktuğ, "Neden şampiyon olamayalım. Dokuz maçı da kazanırsak, hedefe ulaşırız. Kupada da İstanbulspor'u yenerek, finale çıkacağımıza inanıyorum" dedi. 
   
   Fener'i istiyor 
   İKİNCİ yarıya iyi başlamadıklarını kaydeden Başkan Aktuğ, "Hem Gençlerbirliği, hem de Konyaspor yenilgileri bize çok ivme kaybettirdi. Fakat daha sonra toparlandık. Şimdi çok iyi bir hava yakaladık" ifadelerini kullandı. Kupada finalde Fenerbahçe ile karşılaşmak istediklerini vurgulayan Bordo - Mavililer'in Başkanı, "Çünkü bu sezon iki maçta da onlara yenildik. Türkiye Kupası'nda rövanşı almak istiyoruz" yorumunu yaptı. 
   
   Küskünlere gönderme 
   ATAY Aktuğ, sezon sonunda ayrılabileceklerini ileten Mehmet Yılmaz ve Hüseyin'e de mesaj gönderdi. Trabzon Başkanı, "Antrenörümüz Ziya Doğan ikisini de çok tutuyor. Mehmet Yılmaz'ı değerlendireceğini söyledi. Hüseyin'i taraftarlar son haftalarda bağrına bastı. Futbolcularımız daha dikkatli konuşmalı. Kendileriyle konuşacağız. Trabzonspor formasını giymek istemeyeni de tutmayız. Bu konuda kesinlikle kararlıyız" diye konuştu. 
   
   Maxim umudu    TRABZON'UN son haftalardaki formda oyuncusu Maxim'in, İstanbulspor maçında oynayıp, oynamayacağı bugün kesinlik kazanacak. Beşiktaş maçında çift sarı kartla oyun dışı kalmasının ardından hakem Metin Tokat'a el kol hareketleri yapan Beyaz Rus oyuncu, tedbirli olarak ceza kuruluna sevk edilmişti. Maxim'e verilecek cezanın bugünkü PFDK'nın toplantısında belirleneceği bildirildi. Tokat'ın raporunun ağır olmasından korkulurken, Bordo - Mavililer cezanın bir maçla sınırlı kalması gerektiğini savundular. 
   
   Mehmet Yılmaz forma bekliyor    SON haftalarda yedek soyunduğu için morali bozuk olan Mehmet Yılmaz, İstanbulspor maçında oynamak istediğini söyledi. Geçen sezon attığı 9 golle Türkiye Kupası'nın kazanılmasını sağlayan Mehmet Yılmaz, bu yıl da Konyaspor önünde takımını tura taşımıştı. Golcü oyuncu, "İstanbulspor maçında hocam şans verirse yine gol atarım" diye konuştu. 
   
   Florya neşelendi    KARADENİZ ekibi, çarşamba günü oynayacağı İstanbulspor maçının hazırlıklarını dün de İstanbul'da sürdürdü. Galatasaray Metin Oktay Tesisleri'nde çalışmalarını aralıksız sürdüren takımda oyuncuların oldukça neşeli olduğu gözlerden kaçmıyor. 
   
   
</TEXT>
</DOC>
