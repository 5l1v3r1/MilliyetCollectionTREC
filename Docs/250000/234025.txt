<DOC>
<DOCNO> 234025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/23/siyaset/siy01.html </URL>
<DATE> 2004/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
De Soto sürprizi 
</HEADLINE>
<TEXT>

   Annan Planı'na Türkiye'nin haberi olmadan, "Türk savaş gemilerinin geçişlerde izin alma şartı" konduğu ortaya çıktı 
      UTKU ÇAKIRÖZER Ankara 

   
   CHP ve Genel Başkan Yardımcısı Onur Öymen'in ısrarlı soruları, İsviçre'de 24 - 31 Mart günleri arasında yapılan Bürgenstock görüşmelerinin kamuoyundan saklanan bir bölümünü ortaya çıkardı. Dışişleri Bakanlığı, önceki gece yaptığı açıklamada, Annan Planı'nın eklerinde, "Türk savaş gemilerinin Kıbrıs karasularından geçişi sırasında federal hükümetin ilgili bakanından izin alması şartı"nı içeren bir maddenin yer aldığını doğruladı. Açıklama, izin şartının yanı sıra bu sınırlamanın kabul edilmeyeceği yönünde BM'ye Türkiye tarafından gönderilen itiraz yazısını da, görüşmelerin bitmesinden 20 gün sonra gün ışığına çıkardı. Bürgenstock'taki görüşmelerin perde arkasını, Türk heyetinde yer alan üst düzey bir yetkili şöyle aktardı "Görüşmeler sırasında denizcilikle ilgili yasalar gözden geçirilirken böyle bir izin şartı yoktu. Planın taraflara verileceği gece De Soto bu maddeyi son anda eklemiş. Dönüş yolunda öğrendik. Ankara'ya döner dönmez de BM'ye yazılı itirazımızı yaptık." Aynı yetkili, savaş gemilerinin "zararsız geçişi" için izin alınması zorunluluğu bulunmadığını sözlerine ekledi. Dışişleri de, önceki gece 21.00'de yaptığı açıklamada planın ekinde yer alan federal yasalardan 47'ncisi olan "Kıbrıs'ın Deniz Alanları" yasasında "savaş gemilerinin karasularından geçişinin Birleşik Kıbrıs Cumhuriyeti hükümetinin ilgili bakanının iznine bırakıldığının doğru olduğu" açıklandı. 
   Ancak Türkiye'nin de BM'ye, "sadece Türkiye değil, hiçbir ülke bu izne tabi kılınamaz. Zararsız geçiş hakkı, uluslararası hukuka göre, tüm devletlerin, hiçbir izne tabi olmadan kullandıkları bir haktır" şeklinde itirazda bulunduğu belirtildi. Açıklamada "Savaş ve ticaret gemilerimiz Kıbrıs'ın karasularından zararsız geçiş hakkını, bundan önce olduğu gibi bundan sonra da uluslararası hukuka uygun olarak kullanmaya devam edeceklerdir" ifadelerine yer verildi 
   
   
   
</TEXT>
</DOC>
