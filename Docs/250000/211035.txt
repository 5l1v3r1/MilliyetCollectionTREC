<DOC>
<DOCNO> 211035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/25/son/sondun26.html </URL>
<DATE> 2004/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
"Kerkük-Yumurtalık hattında petrol pompalama yakında başlayabilir" 
</HEADLINE>
<TEXT>

     Irak Kuzey Petrol şirketinin başkan yardımcısı Mani El Ubeydi, Kerkük-Yumurtalık petrol boru hattına güvenlik görevlileri yerleştirildiğini, petrol pompalanmasına yakında başlanabileceğini söyledi. 
     El Ubeydi, Kuzey Petrol Şirketi'nin, Petrol Bakanlığı'nın yakında vereceği direktifle Kerkük petrolüyle Irak'ın petrol ihracatını günde 320 bin varile çıkaracağını belirtti. 
     Petrol Bakanlığı'nın kararıyla ihracata başlayabileceklerini kaydeden El Ubeydi, boru hattının kapanmasının ana nedeni olan güvenlik sorununun artık özel eğitimli binlerce güvenlik görevlisiyle alt düzeye indiğini söyledi. El Ubeydi, ''Kuzey Petrolü'nün tekrar ihracata başlaması uzun zaman almayacak. Nakliye, birkaç hafta içinde hatta birkaç gün içinde başlayabilir'' dedi. 
     5 aydır kapalı duran Kerkük-Yumurtalık hattı için Kuzey Irak petrol şirketi yöneticisi Adil Kazaz, Fransız AFP Ajansı'na ''hattın her an yeniden petrol akışına hazır'' olduğunu açıklamış, Reuters Ajansı'nın bilgisine başvurduğu petrol bakanlığı yetkilileriyse ''hattın gelecek yazdan önce açılmasının pek mümkün gözükmediğini'' söylemişlerdi. 
     El Ubeydi, Kerkük-Yumurtalık'ın açılmasıyla birlikte ihracatın yüzde 20 civarında artacağını belirtti. 
     Irak, şu anda günde 2.3 milyon varil petrol pompalıyor. Günlük ihracatı da, neredeyse tamamı Basra'daki Basra Petrol Terminali'nden olmak üzere 1.5 milyon varili aşıyor. 
     
</TEXT>
</DOC>
