<DOC>
<DOCNO> 244673 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/02/son/sondun14.html </URL>
<DATE> 2004/06/02/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
De Soto Papadopulos planın sadece olumsuz taraflarını anlattı 
</HEADLINE>
<TEXT>

     BM Genel Sekreteri'nin Kıbrıs Özel Temsilcisi Alvaro de Soto, Kıbrıs Rum yönetimi lideri Tasos Papadopulos'un, referandumlar öncesi halka seslenişinde Annan planının sadece ''olumsuz taraflarına'' dikkat çektiğini söyledi. 
     Gayri resmi bir ziyaret için Yunanistan'da bulunan de Soto, Atina'da yayımlanan Katimerini gazetesine verdiği demeçte, Kıbrıs konusu ve Annan planıyla ilgili referandumun sonuçları hakkında değerlendirmede bulundu. 
     De Soto, ''Kıbrıslı liderlerin halka Annan planı hakkındaki gerçekleri tam olarak söyleyip söylemedikleri'' sorusu üzerine, KKTC Cumhurbaşkanı Rauf Denktaş'ın plana baştan beri karşı olduğunu belirterek, ''Söyleyebileceğim şu ki, Sayın Papadopulos, 7 Nisan'da Rumlara seslenişinde plan hakkındaki olumsuz görüşlerine dikkati çekti, olumlu taraflara hiç değinmedi'' dedi. 
     De Soto, ''Papadopulos'un Lüzern'e müzakereye mi, yoksa 'hayır' demeye mi gittiği'' sorusuna karşılık, ''Sayın Papadopulos'un hedeflerinin gerçekten ne olduğunu bilmiyorum. Neyi hedefliyor Tabii insanları hedeflerinden dolayı yargılayamayız, özellikle de hedeflerinin ne olduğunu bilmiyorsak'' diye konuştu. 
     Yunanistan ve Rum yönetiminin, ''Rumların referandumdaki olumsuz yanıtı nedeniyle cezalandırılabileceği'' izlenimi edinildiğinin, buna karşılık Kıbrıslı Türklere yönelik destekleyici bir dizi önlem alındığının hatırlatılması ve bunun KKTC'nin tanınmasının yolunu açıp açmadığının sorulması üzerine ise de Soto şunları söyledi 
     ''Bu izlenim yanlıştır. Kimse Kuzey Kıbrıs denilen devletin tanınmasını savunmuyor. Zaten Kıbrıslı Türkler, adanın birleşmesi lehinde oy kullandı. Rum tarafının kararına olduğu kadar, Türk tarafının da kararına saygı göstermek gerekiyor. Burada sorulması gereken soru, Kıbrıslı Türklerin cezalandırılmasına neden devam edileceğidir. Bu çerçevede Kıbrıslı Türklere yardım edilmeli, ancak onlar devlet olarak tanınmamalıdır. Kıbrıslı Rumların cezalandırılması ise söz konusu değildir.'' De Soto, ''Kıbrıs'ta yeni bir çözüm inisiyatifinin söz konusu olmadığını, BM Genel Sekreteri Kofi Annan'ın Güvenlik Konseyi'ne sunacağı raporun ayrıntılı ve adil olacağını'' ifade etti. 
     Alvaro De Soto, ''Kıbrıs'ta BM Barış gücünün görevinin uzatılıp uzatılmayacağına'' ilişkin soru üzerine de, ''Genel Sekreter, Kıbrıs'taki barış gücünün görevinin 6 ay daha uzatılmasına ilişkin bir rapor sunacak. Ancak bu konudaki nihai karar Güvenlik Konseyi'ne aittir'' dedi. 
     
</TEXT>
</DOC>
