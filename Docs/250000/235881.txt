<DOC>
<DOCNO> 235881 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/29/son/soneko28.html </URL>
<DATE> 2004/04/29/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Boing, ilk çeyrekte 623 milyon dolar kar açıkladı 
</HEADLINE>
<TEXT>

     Havacılık ve uzay şirketi Boeing, yılın ilk çeyreğinde 623 milyon dolar kar elde etti. 
     Boeing'ten yapılan açıklamada, şirketin yılın ilk çeyreğinde 13 milyar dolar ciro, 623 milyon dolar kar elde ettiği bildirildi. 
     Açıklamaya göre, ilk çeyrekteki cirosunu geçen yılın aynı dönemine oranla yüzde 6 artıran Boeing, faaliyet gelirlerini de yüzde 54 yükselterek 838 milyon dolara çıkardı. 
     Boeing'in en önemli iş kolları, ticari uçaklar 5.3 milyar dolar ciro sağlarken, uzay ve savunma sistemlerinin cirosu yüzde 18 artışla 7.5 milyar dolara ulaştı. 
     Boeing'in CEO'su Harry Stonecipher, finansal sonuçlarla ilgili yaptığı açıklamada, 2004'ün ilk verilerinin, tüm iş kollarındaki karlılıklarını artırmaya yönelik stratejilerinin meyvelerini vermeye başladığını gösterdiğini kaydetti. 
     Açıklamaya göre, 2004 yılında katma değerli ürünler geliştirmeye devam eden Boeing, ticari uçaklar bölümünde 7E7 modelinin üretimine resmen karar verdi ve geçtiğimiz günlerde Japon All Nippon Airways'den 6 milyar dolar değerinde 50 adet kesin sipariş aldı. 
     777-300ER modeli için resmi sertifikasyonları da alan Boeing, ilk çeyrekte müşterilerine toplam 76 uçak teslim etti. 
     Boeing'in uzay ve savunma sistemleri ise taktik savunma uçağı F A 18, hücum uçağı F A 22 ile dikey iniş-kalkış yapabilen V-22 modelleri için yeni siparişler aldı. 
     Açıklamada, Boeing'in geçtiğimiz haftalarda Türk Hava Yolları'yla bir anlaşma imzalayarak, Rusya ve yakın çevresine satacağı 737 modelinin bakım işlerini 7 yıllığına THY Teknik'e verdiği anımsatılarak, ''Bu anlaşmayla, Türkiye'ye sağlanacak gelir yaklaşık 300 milyon dolar olacak'' denildi. 
     
</TEXT>
</DOC>
