<DOC>
<DOCNO> 207705 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/10/son/sondun11.html </URL>
<DATE> 2004/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
CTP ve DP ikili koalisyona yoğunlaştı 
</HEADLINE>
<TEXT>

     KKTC'de Cumhuriyetçi Türk Partisi CTP ile Demokrat Parti'nin DP , olası bir koalisyon hükümetinin ön hazırlıklarını yürütmek üzere oluşturduğu komiteler, parti genel başkanları başkanlığında toplandı. 
     Cumhuriyet Meclisi binasında, DP Genel Başkanı Serdar Denktaş ve CTP Genel Başkanı Mehmet Ali Talat başkanlığında çalışmalarını sürdüren komiteler, bugün üçüncü toplantısını yapıyor. Dün yapılan komiteler toplantısının sonunda, CTP-DP koalisyon formülü öne çıkmıştı. 
     CTP Genel Başkanı Talat, toplantıdan önce gazetecilere yaptığı açıklamada, CTP-DP ikili koalisyonunun kurulması yönünde çalışmaya yoğunlaştıklarını bildirdi. 
     Talat, bugünkü toplantıdan hükümetin kurulmasına ilişkin olarak herhangi bir sonuç çıkıp çıkmayacağının henüz belli olmadığını ifade ederek, ''Ancak en kısa sürede sonuca doğru yaklaşmamız gerekir'' dedi. 
     Talat, koalisyon protokolü çalışmalarını bugünkü toplantıda daha hızlı ve daha yoğun biçimde sürdüreceklerini kaydetti. 
     Talat, Barış ve Demokrasi Hareketi BDH Genel Başkanı Mustafa Akıncı'nın, ''CTP'den kendilerine hükümet kurma çalışmalarına katılmaları yönünde herhangi bir teklif gelmediğini'' açıkladığının hatırlatılması üzerine, DP ile başlattıkları hükümeti kurma görüşmeleri sırasında DP'nin kendilerine yaptığı önerilerden birinin de CTP-DP-BDH üçlü koalisyon formülü olduğunu belirtti. 
     Talat, DP ile yürüttükleri komite toplantılarındaki değerlendirmelerinde DP'nin bu formülünü CTP olarak yanlış bulduklarını açıkladı. 
     Talat, bu nedenle BDH'ye herhangi bir teklif götürmediklerini ifade ederek, CTP-DP ikili koalisyonunun kurulması yönünde çalışmaya yoğunlaştıklarını söyledi. 
     Talat, ''Komite çalışmalarının bugünkü aşamalarında bakanlıklar konusunun görüşülüp görüşülmeyeceği'' yönündeki bir soruya ise ''Bakanlıklar işin sonu'' yanıtını verdi. 
     
</TEXT>
</DOC>
