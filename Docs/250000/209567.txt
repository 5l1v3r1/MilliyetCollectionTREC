<DOC>
<DOCNO> 209567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/19/spor/spo15.html </URL>
<DATE> 2004/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

   
   Savaş çıktı    GAZİANTEP 1. Amatör Küme'de oynanan Polisgücü - Naksanspor maçında olay çıktı. Polisgücü'nden Hakan ve Cahit, saha ortasında rakip takım oyuncusu Mustafa'yı dövdü. Olaya tüm futbolcular karışınca tekmeler havada uçuştu. Polisin araya girmesinin ardından maç devam etti. Ancak karşılaşma sonunda iki takım futbolcuları bu kez de soyunma odasında birbirine girdi. 
   
   Madalyaya vurdular    ANTALYA'DAKİ Türkiye Tekvando Birinciliği dün sona ererken, madalyalar da sahiplerini buldu. Dört gün süren ve yaklaşık 700 sporcunu katıldığı şampiyonada bayanlar 63 kiloda Azize Tanrıkulu, artı 72'de Filiz Nur Aydın, erkekler 78 kiloda Kadir Bile, artı 84'te de Yasin Yağız birinciliği kazandı. 
   
   Jardel Ancona'da    GALATASARAY'IN eski futbolcusu Jardel, İtalya'nın Serie A takımlarından Ancona ile anlaştı. Çizme ekibinin, Brezilyalı golcüyü İngiliz Bolton'dan kiraladığı açıklandı. 30 yaşındaki Jardel'in, ligde ilk yarıyı 5 puanla son sırada kapatan Ancona'yı küme düşmekten kurtarması hedefleniyor. 
   
   Lav imzaladı    ZİYA Doğan ile sürpriz bir ayrılık yaşayan Konyaspor, Tevfik Lav ile sezon sonuna kadar sözleşme imzaladı. Yönetici İbrahim Kaplan, "Yolumuza Lav ile devam edeceğiz. İstediğimiz noktalara geleceğimize inanıyorum" dedi. 
   
   Bursa güldü    İKİNCİ yarı hazırlıklarını sürdüren Bursaspor, 2. Lig A Grubu lideri Sakaryaspor'u 2 - 1 yendi. Yeşil - Beyazlılar'ın gollerini Sertan ve Erol atarken, rakibin tek sayısını penaltıdan Serdal kaydetti. Bu arada Adanaspor ise hazırlık maçında Osmaniye ile 1 - 1 berabere kaldı. 
   
   
</TEXT>
</DOC>
