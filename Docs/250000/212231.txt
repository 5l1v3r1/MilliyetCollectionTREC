<DOC>
<DOCNO> 212231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/30/son/sonspo22.html </URL>
<DATE> 2004/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
İspanyol basını Rijkaard'ın kredisi doluyor... 
</HEADLINE>
<TEXT>

     İspanya'da Kral Kupası çeyrek finalinde Real Zaragoza'ya elenen Barcelona'nın teknik direktörü Frank Rijkaard, İspanyol basınında sorumlu isim olarak gösteriliyor. 
     Barcelona'da sezon başından bu yana alınan istikrarsız sonuçlardan dolayı Rijkaard'ı eleştiren İspanyol medyası, kupadan elenmenin de faturasını Hollandalı teknik adama kesti. Barcelona'nın 1-0 önde olduğu anda 76. dakikada Ronaldinho'yu oyundan alan Rijkaard'ın büyük bir hata yaptığını savunan gazeteler, ''Ligde 7. sırada bulunup gelecek sezon Şampiyonlar Ligi'ne katılma ihtimali zor olan, Kral Kupası'ndan elenen ve tek hedefi artık UEFA Kupası olan Barcelona'da Rijkaard'ın kredisi doluyor'' diye yazdı. 
     Marca gazetesi, sinirlenerek oyundan çıkan ve yedek kulübesinde Rüştü'nün yanında oturan Ronaldinho'nun ''Rüştü ile maçın eleştirisini yaptığını'' ifade etti. 
     Bu arada ligde alınacak birkaç yenilgi ile gönderilebileceği iddia edilen Rijkaard, bununla ilgili, ''Geleceğim güvende, sadece elendiğimiz için üzülüyorum. Futbolcular her şeylerini verdiler, eksik olan sadece 2. goldü'' açıklamasında bulundu. 
     
</TEXT>
</DOC>
