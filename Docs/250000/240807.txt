<DOC>
<DOCNO> 240807 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/17/son/sonyas12.html </URL>
<DATE> 2004/05/17/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Geceleri rahat uyumanın püf noktaları... 
</HEADLINE>
<TEXT>

     Geceleri yatağında bir oraya bir buraya dönen, saatlerce uykuya hasret kalanların, bu sorunun üstesinden gelmek için bazı kurallara dikkat etmesi gerekiyor. 
     Yatmadan 4-6 saat önce kafeinli içecekleri kesmek, saat 20.00'den sonra mümkünse hiçbir şey içmemek patates, süt, ton balığı, yumurta, yulaf, şeftali gibi besinleri almak ve televizyon başında şekerleme yapmamak iyi bir uykunun püf noktaları... 
     Internetteki ''netscape'' sitesinin haberine göre, iyi bir uykuya ulaşmanın yolu şu kurallara uymaktan geçiyor 
     - Kafeini yatmadan 4-6 saat önce kesin. Öğlen içilen bir bardak kahve bile gece sizi uyutmayabilir. Eğer gün içinde çok kafeinli içecek aldıysanız, ekmek ya da kraker gibi karbonhidratlı besinler alarak kafeinin etkilerini vücudunuzdan uzaklaştırın. 
     - Yatmadan önce alkol almayın. Alkol, kabus görmenize, uykusuz kalmanıza, uyurken terlemenize ve başağrısı çekmenize neden olur. Aldığınız her kadeh alkol için bir bardak su içerseniz, bu semptomlardan biraz olsun kurtulursunuz. 
     - Yatmadan önce gevşeyin. Stres, uykunun en büyük düşmanıdır. Stresi kovmak için kısık ışıkta bir şeyler okumak, meditasyon, sıcak bir duş uyumanıza yardımcı olur. Bir de uyuyamadığınızda sakın dönüp saate bakmayın. Geç olduğunu görmek ve tik-tak sesleri sizi uykudan iyice uzaklaştırır. 
     - Egzersiz, iyi bir uykunun altın anahtarıdır. Ancak eğer spordan sonra enerjiyle dolan bir kişiyseniz, en iyisi akşamları spor yapmayın. Sabahları yapılan spor, uykusuzluğun üstesinden gelmek için en iyisidir. 
     
     SÜT İÇİN, BALIK YİYİN 
     - Odanız karanlık, rahat ve sessiz olsun. Işık ve ses, çoğu insanın uykusunu kaçırır. Bu nedenle odanızda bilgisayar ve televizyon bulundurmayın. Gece kalkarsanız ana ışık kaynağını açmayın, gece lambasını açın. Odanız çok sıcak ya da soğuk olmasın. 
     - Vaktinde yiyin, mışıl mışıl uyuyun. Uyku vakti ağır yemeklerden kaçındığınız kadar aç karnına da yatmayın. Bazı besinler uyumanıza yardımcı olur süt, bunların başında gelir. Ton balığı, kalkan balığı, enginar, badem, yumurta, şeftali, ceviz, kayısı, kuşkonmaz, yulaf, patates ve muz, uyku getiren diğer besinler. 
     - Mümkünse saat 20.00'den sonra hiçbir şey içmeyin. Bu, gece yatarken sık sık tuvalete kalkmanızı önler. 
     - Sigarayı azaltın. Yatmadan sigara içince kendinizi gevşemiş gibi hissetseniz de, bir süre sonra uykusuzluğa neden olur. Nikotinin etkisi tıpkı kafein gibidir ve vücudunuzda 14 saat etkili olur. Böylece, gecenin bir yarısı ''hortlak'' gibi ayağa dikilirsiniz. 
     - Gece televizyon başında sakın şekerleme yapmayın. Şekerleme, uykusuzluğa neden olur. Şekerleme yapacaksanız kısa kesin. 
     - Evcil hayvanınız varsa, odanıza almayın. Kedi ve köpeğiniz sizinle mi uyuyor Demek ki uykusuzluğa davetiye çıkarıyorsunuz, gece yarısı ayağa dikilmeye heveslisiniz. Evcil hayvanların yeri yatak değildir. 
     - Yatak odanızda televizyon seyretmeyin, yemek yemeyin. Yatak, bunların yeri değildir. Yoksa bütün gece uykusuz kalırsınız. 
     
</TEXT>
</DOC>
