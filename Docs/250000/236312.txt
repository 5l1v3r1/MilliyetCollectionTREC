<DOC>
<DOCNO> 236312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/30/son/sonyas15.html </URL>
<DATE> 2004/04/30/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Tatilcilere tavsiyeler... 
</HEADLINE>
<TEXT>

     Türkiye Seyahat Acentaları Birliği TÜRSAB Ankara Bölge Yürütme Kurulu BYK Başkanı Alper Maçkan, tatilcilerin çıktıkları gezilerde mağdur olmamaları için, tur satın alınırken firmaların seyahat acentası belgelerini mutlaka görmeleri gerektiğini söyledi. 
     Maçkan, AA muhabirine yaptığı açıklamada, TÜRSAB'ın 1618 No'lu yasayla kurulmuş bir kurum olduğunu hatırlatarak, seyahat organize eden firmalara belgeyi TÜRSAB'ın verdiğini hatırlattı. 
     Ankara BYK Başkanı Maçkan, seyahatçilerin tur satın alırken, firmanın ''TÜRSAB'' logosu taşımasına dikkat etmeleri ve belgelerini mutlaka görmeleri önerisinde bulundu. Aksi takdirde bekledikleri hizmeti alamayan tatilcilerin mağdur olacağını anlatan Maçkan, bu tür firmalarla seyahat edenlerin Turizm Bakanlığı ya da TÜRSAB'a yaptıkları şikayetlerde hiçbir hak iddia edemeyeceklerini kaydetti. 
     Tüketicinin bilinçli olması halinde daha kaliteli hizmet alacağını ifade eden Maçkan, ''Müşteri aldığı hizmeti takip ederse, seyahat acentasından otelcisine, rehberine kadar herkes işini iyi yapar'' diye konuştu. 
     
     TATİL SİGORTASI 

     Tatilcilere yola çıkmadan Seyahat Güvence Poliçesi almaları tavsiyesinde de bulunan Maçkan, bu poliçelerin ferdi kaza teminatı, geri dönüş teminatı, sorumluluk sigortası ve yardım hizmetlerini kapsadığını bildirdi. 
     Alper Maçkan, poliçeyi satın alan müşterilerin bir kazaya uğramaları halinde, seyahat gerçekleşmez veya gittiği yerden geri dönüşü sağlanamazsa, 5 yıldızlı otel yerine 3 yıldızlı otel hizmeti verilmişse, seyahatte hastalanma, yaralanma gibi durumlarda her türlü hastane masrafı ile hasta yanına gidecek refakatçinin masraflarının da sigorta tarafından karşılanacağını hatırlattı. 
     ''Seyahat Güvence Poliçesi''nin seyahat eden herkes tarafından satın alınmasını öneren Maçkan, poliçe ile bütün turların teminat altına alındığını söyledi. 
     Maçkan, sigorta poliçesiyle tur satan kaçak kişi ve kuruluşların da önleneceğini belirterek, seyahat sigortalarının sanıldığı kadar pahalı olmadığını, kapsamına göre 5-10 milyon liraya bile sigorta yapılabildiğini söyledi. 
     Alper Maçkan, acentaların taahhütlerini yerine getirmemeleri halinde tatilcilerin bunu belgelemeleri ve hemen TÜRSAB'a şikayette bulunmaları gerektiğini de sözlerine ekledi. 
     
</TEXT>
</DOC>
