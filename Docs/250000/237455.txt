<DOC>
<DOCNO> 237455 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/05/son/sondun50.html </URL>
<DATE> 2004/05/05/ </DATE>
<TIME> 19.49 </TIME>
<AUTHOR>  </AUTHOR>
<HEADLINE>
İran'da işkenceyi önleme yasası kabul edildi. 
</HEADLINE>
<TEXT>

     İran'da, işkenceyi yasaklayan yeni bir tasarı, kabul edilerek yasalaştı. 
     İran Meclisi'nde dün kabul edilen işkenceyi önleme yasa tasarısı, bugün 12 kişilik Anayasayı Koruyucular Konseyi'nce AKK onaylandı. 
     AKK sözcüsü İbrahim Azizi, yurttaş haklarına saygı duymaya dayanan tasarının, şeriat ve anayasayla karşılaştırıldığını ve bir çelişki bulunmadığını söyledi. 
     Yeni yasada, itiraf ettirmek amacıyla yapılan her türlü işkencenin yasak olduğu ve bu itirafların yasal kabul edilmeyeceği belirtildi. 
     İran Yargı Erki Başkanı Ayetullah Mahmud Haşimi Şahrudi, Çarşamba günü bir genelge yayınlayarak işkence ve kötü muameleyi yasaklamıştı. 
     Şahrudi yargı kuruluşları, polis ve istihbarat yetkililerine gönderdiği 15 maddelik genelgede, ''itiraf almak için işkence yapılması yasaktır ve işkenceyle alınan itiraflar ne meşru ne de yasaldır'' demişti. 
     Reformcu kanadın hakim olduğu Meclis'in işkencenin yasaklanmasını öngören yasa çıkarma çabaları, daha önce muhafazakarların kontrolündeki AKK'nın vetoları nedeniyle başarısız kalmıştı. 
     
</TEXT>
</DOC>
