<DOC>
<DOCNO> 209043 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/16/son/sondun26.html </URL>
<DATE> 2004/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC Başbakanı Talat "Hükümetin hukuki sorunu yok" 
</HEADLINE>
<TEXT>

     Cumhuriyetçi Türk Partisi CTP Genel Başkanı ve Başbakan Mehmet Ali Talat, ikamet sorunu bulunan kabinenin Demokrat Partili DP bakanlarıyla ilgili olarak, Anayasa Mahkemesi'ne başvurma konusunda Cumhurbaşkanı'nın yetkili olduğunu söyledi. 
     Talat, mecliste gazetecilere yaptığı açıklamada, ''koalisyon ortağı DP'nin Anayasa Mahkemesi'ne başvurma ve kabine üyelerini değiştirmeme kararına saygılı olduklarını'' kaydetti. 
     Başbakan Talat, ''Anayasa'yı yorumlama yetkisi Başsavcı'nın değil, Anayasa Mahkemesi'nindir. Bu nedenle Anayasa Mahkemesi'nden görüş alınacak ve Anayasa Mahkemesi'nin kararı beklenecek. Hükümetin herhangi bir yasal sorunu yoktur ve icraatı geçerlidir. Hükümetin yasallığıyla ilgili tartışmalar gereksizdir'' dedi. 
     Gazetecilerin, Sayıştay'da geçen yıllardaki benzeri durumları anımsatması üzerine Talat, Anayasa Mahkemesi'nin konuyla ilgili olumsuz görüş vermesi halinde icraatların herhangi bir şekilde tartışılmasının söz konusu olmadığını vurguladı ve şunları söyledi 
     ''Anayasa'yı yorumlama yetkisi Başsavcı'ya değil, Anayasa Mahkemesi'ne aittir. Başsavcı, hukuki mütalaa verir. Buna uymak zorunda değilsiniz. Bu görüşe uymazsanız mahkemeye gidersiniz.'' Başbakan Talat, ''Sizin tercihiniz de bu yönde miydi DP'nin yaklaşımına katılıyor musunuz'' sorusuna ise, ''Benim tercihim daha farklı olabilirdi. Ama ortağıma saygılı olmam gerekir'' karşılığını verdi. 
     Başbakan Mehmet Ali Talat, siyasi ortamın rahatlaması bakımından, Anayasa Mahkemesi'nin konuyla ilgili kararının güven oylamasından önce çıkmasının yararlı olacağını, ancak bu konuda bir zorunluluk bulunmadığını kaydetti. 
     Anayasa Mahkemesi'ne başvurma yetkisinin sadece Cumhurbaşkanı'nda olduğunu, bu nedenle hükümetin konuyla ilgili tutumunu bugün bir yazıyla Cumhurbaşkanı'na ileteceklerini bildiren Talat, ''Kabinedeki DP'li bakanların görevden alınmaması halinde, kabinenin tamamının Cumhurbaşkanı Denktaş tarafından görevden alınabileceğine'' ilişkin Başsavcılık görüşünün anımsatılması üzerine de, Cumhurbaşkanı Denktaş'ın böyle bir yetkisi olmadığını söyledi. 
     
</TEXT>
</DOC>
