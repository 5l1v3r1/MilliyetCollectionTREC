<DOC>
<DOCNO> 230672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/12/son/sonspo03.html </URL>
<DATE> 2004/04/12/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Lider Arsenal berabere, şampiyonluk çok yakın... 
</HEADLINE>
<TEXT>

     İngiltere Premier Ligi'nde lider Arsenal, salı günü Şampiyonlar Ligi'nde yaşadığı Chelsea mağlubiyeti ve cuma günü dört gollü Liverpool galibiyetinden sonra çıktığı Newcastle mücadelesinde ağır temponun yorgunluğunu hissetti. 
     Dengeli bir oyun anlayışı içerisinde geçen karşılaşmada gol sesi çıkmadı. Şampiyonluk hesapları yapan Londra temsilcisi ile Şampiyonlar Ligi mücadelesi veren Newcastle United, oyunu pek riske etmediler ve yenilmemeyi, üç puana tercih ettiler. 
     Bu sonuçlarla Arsene Wenger'in takımı Arsenal liderliğini devam ettirirken, Newcastle dördüncülüğü Liverpool'a devretti. 
     Öte yandan Bundesliga'da Stuttgart, Freiburg deplasmanında 1-0'la gülerken, Hannover 96 da, kendi sahasında ligden düşmesi kesinleşen Mustafa Doğan'ın takımı Köln'ü 1-0 mağlup etti. 
     
</TEXT>
</DOC>
