<DOC>
<DOCNO> 239374 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/son/sonsiy04.html </URL>
<DATE> 2004/05/12/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
YÖK tasarısı bugün TBMM'ye geliyor, tartışma sürüyor... 
</HEADLINE>
<TEXT>

     AK Parti, Yüksek Öğretim Kanunu'nda değişiklik öngören yasa tasarısını bugün TBMM Genel Kurulu'nun gündemine getirecek. 
     Danışma Kurulu, TBMM Başkanı Vekili Nevzat Pakdil başkanlığında toplandı. Toplantıya AK Parti'den Grup Başkanvekili Faruk Çelik, CHP adına da Grup Başkanvekili Haluk Koç katıldı. 
     Kısa süren toplantının ardından açıklama yapan AK Parti Grup Başkanvekili Çelik, bugün ve yarınki meclis gündemine ilişkin önerileri üzerinde uzlaşma olmadığını söyledi. Grup önerilerini Genel Kurul'a getireceklerini ifade eden Çelik, şöyle dedi 
     ''Grup önerimizde Yüksek Öğrenim Kanunu'nda değişiklik içeren tasarının bugün görüşülmesi ve görüşmelerin tamamlanıncaya kadar sürmesini ve sözlü soruların ele alınmamasını istedik. Perşembe günü ise gıdaların üretim ve denetimi ve mera kanununda değişiklik ile iller bankası kanunu tasarısının görüşülmesini öneriyoruz.'' Çelik, AK Parti olarak YÖK tasarısında değişiklik önergesi verilip verilmeyeceğine ilişkin olarak da ''Biliyorsunuz konu komisyonda enine boyuna tartışıldı ve önergeler verildi. Şu ana kadar gerek bakanlık gerek hükümet gerekse partiden herhangi bir önerge gelmiş değil. Ama tasarı mecliste görüşülürken böyle bir önergeye ihtiyaç olursa tabii ki bu süreç yeterli bir süreçtir'' dedi. 
     
     KONUNUN İÇERİĞİ ABARTILDIĞI KADAR DEĞİL 

     Faruk Çelik, bazı üniversite hocalarından ''darbe çağrısı'' diye nitelendirilebilecek açıklamalar geldiğinin anımsatılması üzerine de ''Bu süreç 17 aydır tüm kamuoyunun gözleri önünde cereyan etti ve bugün bir mini paket görüşülecek. Ben konunun mahiyetinin, içeriğinin çok da abartıldığı kadar olmadığı düşüncesindeyim'' görüşünü kaydetti. 
     
     TASARI TÜRKİYE GÜNDEMİNDEN ÇEKİLMELİ 

     CHP Grup Başkanvekili Koç ise AK Parti'nin YÖK tasarısını gündemin önüne alma önerisi ile ilgili olarak, bu yasanın toplumsal gerginliğe neden olabileceği, kurumsal mutabakatların sağlanmadığı görüşünü bir kez daha ifade ettiklerini söyledi. Bu yasa tasarının Türkiye gündeminden çekilmesini önerdiklerini kaydeden Koç, ''Bütün amacımız Türkiye'nin gereksiz gerilimden, toplumsal kaostan korunmasını sağlamak ve bu konuda üzerimize düşen görevi yapacağız'' dedi. 
     Bir soru üzerine CHP lideri Deniz Baykal'ın da genel Kurul'a katılarak tasarının tümü üzerinde görüşlerini açıklayacağını belirten Koç, şunları dile getirdi 
     ''Türkiye'de bir tartışma da başladı bu konuda. Çoğunluk ve çoğulculuk kavramları üzerinde yoğunlaşan bir tartışma. İktidar geçen yıldan beri hep ifade edegeldiği gibi Benim sayısal çoğunluğum her şeyi yapma konusunda bana yetki veriyor. Ben bunu yaparım anlayışında. Halbuki demokrasilerde kuvvetler ayrılığı ilkesi, yasamayı, yürütmeyi ve yargıyı ayrı ayrı güçler olarak tanımlıyor. Hukukun üstünlüğü mutlaka bu çoğunluğu elinde bulunduranların her dediğinin doğru olmayacağını bize zaman zaman göstermiştir. Bu dönemde de bunun gerçekleşeceğini umuyoruz. Bütün aşamalarda CHP direncini sonuna kadar sürdürecektir. Bunun gerçekleşmemesi için hem parlamentoda hem daha sonraki hukuk devleti kavramı içinde bulunan yasal haklarımız doğrultusunda tüm girişimlerimizi yapmaya gayret edeceğiz.'' 

     
</TEXT>
</DOC>
