<DOC>
<DOCNO> 231803 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/son/sontur41.html </URL>
<DATE> 2004/04/15/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Antalya'da fuhuş operasyonu 
</HEADLINE>
<TEXT>

     Antalya'da polis tarafından iki eve düzenlenen operasyonlarda, fuhşa aracılık yaptıkları belirlenen 5 kişi yakalandı. 
     Antalya Emniyet Müdürlüğü Asayiş Şube Müdürlüğü'nden yapılan açıklamaya göre, fuhuş yapıldığı belirlenen Üçgen Mahallesi ve Yeni Hal yakınında 2 ayrı eve, Ahlak Büro Amirliği ekiplerince eşzamanlı olarak operasyon düzenlendi. 
     Operasyonlarda yabancı uyruklu kadınlara para karşılığı fuhuş yaptırdıkları belirlenen S.E, K.B, K.B, S.D ve G.Ç. yakalandı. Moldavya, Ukrayna ve Kırgızistan uyruklu 8 kadın da gözaltına alındı. Mersin'deki evinden 10 gün önce Antalya'ya kaçarak burada zanlılardan S.E. ile tanışan ve bu kişi tarafından fuhşa zorlandığı belirlenen 17 yaşındaki D.K. da operasyon sonucu kurtarıldı. D.K. ailesine teslim edilmek üzere Çocuk Şubesi Müdürlüğü'ne gönderildi. 
     Bu arada yabancı uyruklu kadınlardan 3'ünün frengi hastalığı taşıdığı belirlenirken, kadınlardan Moldavya uyruklu ikisinin ikiz kardeş olduğu öğrenildi. 
     Sorguları tamamlanan zanlılar ''fuhşa aracılık'' suçlamasıyla adliyeye sevk edilirken, yabancı uyruklu kadınlar da sınırdışı edilmek üzere Yabancılar Şube Müdürlüğü'ne gönderildi. 
     Asayiş Şube Müdürü ve Emniyet Basın Sözcüsü Cemil Tonbul, yılbaşından bu yana fuhşu önlemeye yönelik çalışmaların aralıksız sürdürüldüğünü belirterek fuhuş yapıldığı belirlenen 13 evin Fuhuşla Mücadele Komisyonu'nca toplam 840 gün kapatıldığını, kararın Valilik tarafından onaylanmasının beklendiğini söyledi. 
     
</TEXT>
</DOC>
