<DOC>
<DOCNO> 211997 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/29/son/sonspo29.html </URL>
<DATE> 2004/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Kürüm Samsun maçı talihsizlik, Antep maçı şanssızlık... 
</HEADLINE>
<TEXT>

     Beşiktaş Kulübü Yönetim Kurulu Üyesi Haşmet Bedii Kürüm, ligde geçen hafta Samsunspor ile yaptıkları maçın kendileri açısından talihsiz geçtiğini belirterek, ''Bu maçta kırmızı kart gören oyuncular konusunda Profesyonel Futbol Disiplin Kurulu PFDK bir karar aldı. Kurul oyuncularımızla ilgili bunu uygun gördü'' dedi. 
     Akaretler'de bulunan kulüp binasındaki mazbata töreni sonrası basın mensuplarının sorularını yanıtlayan Kürüm, Samsunspor maçıyla ilgili daha önce başkan Serdar Bilgili'nin açıklama yaptığını vurgulayarak, ''Bunun dışında bir açıklama yapmaya gerek yok. Futbolcularımıza verilen cezalar konusunda yönetim kurulu olarak yapacağımız toplantı sonrası Tahkim Kurulu'na gidip gitmeyeceğimize karar vereceğiz. Saha kapatma konusunda federasyonun henüz bir kararı yok. Böyle bir karar çıkması halinde de bunu değerlendireceğiz'' şeklinde konuştu. 
     Takımda son haftalarda yaşanan düşüşe de değinen Haşmet Bedii Kürüm, şunları söyledi 
     ''Gaziantepspor karşısında şanssızlık oldu. Basit gol pozisyonlarını değerlendiremeyip, basit goller yerseniz yenilirsiniz. Gaziantepspor'u kutluyorum. Haklı bir galibiyet aldılar. Bu maçta konuşulacak tek kişi hakem Ali Aydın'dır. Aydın, mükemmel bir maç yönetti. Beşiktaş olarak gerçek gücümüzü bu hafta ligde Bursaspor ile yapacağımız maçta göstereceğiz.'' 
     
</TEXT>
</DOC>
