<DOC>
<DOCNO> 218833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/01/ekonomi/eko01.html </URL>
<DATE> 2004/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
'TL değerliyse dolar alın' 
</HEADLINE>
<TEXT>

   Merkez Bankası Başkanı Serdengeçti, ihracatçı TL'yi değerli buluyorsa 'biz döviz alalım' demesi gerektiğini, ancak kendilerinden başka dolar alan olmadığını söyledi 
      
   İhracatçıların kur düzeyinden yakınmalarını da değerlendiren Merkez Bankası Başkanı Süreyya Serdengeçti, "Kurun bu seviyesinde iş yapılamıyorsa, TL aşırı değerli bulunuyorsa, o zaman yapılacak tek şey 'bu seviyelerde kalması mümkün değil, biz dolar alalım, euro alalım' demektir. Ama piyasaya giriyorsunuz, Merkez Bankası'ndan başka döviz alan yok" diye konuştu. 
   Süreyya Serdengeçti, TRT 1'de katıldığı "Adres Ankara" programında, ekonomideki gelişmeleri değerlendirdi. 
   
   'Kimse almıyor' 
   İhracatçıların değerli TL'den yakınmalarına karşın döviz almadıklarını piyasalardaki tek alıcının Merkez Bankası olduğunu söyledi. Serdengeçti, TL değer kazanmasına karşın 2003 yılında Türkiye'nin uluslararası rekabet gücü sıralamasında ilerleme olduğuna dikkat çekti. 
   Rekabet gücünün tek unsurunun kurlar olmadığını belirten Serdengeçti, "Rekabet gücünü kura bağlamak en büyük aldatmacalardan biridir. Bir sürü unsuru var. En önemlisi makroekonomik istikrar" diye konuştu. 
   
   Cari açık kaygısı 
   Serdengeçti, cari açıkla ilgili kaygıları değerlendirirken de dalgalı kur rejimine geçişin gözardı edildiğini kaydetti. Hükümet ya da Merkez Bankası'nın bir kur hedefi olmadığını belirten Serdengeçti, "Eğer cari işlemlerde olumsuz beklenti varsa, zaten ekonomik birimler bunun gereğini yapacak, ellerindeki dövizi satacak, cari dengeyi tesis edecektir. Cari dengeyle ilgili herhangi bir kuşkunuz varsa, dikkat edeceğiniz yer maliye politikasıdır" dedi. 
   TL'den sıfır atılmasıyla fiyatlarda yuvarlamaya bağlı olarak bir kereye mahsus enflasyonist bir etki çıkacağını belirten Serdengeçti, "Aslında bizde yuvarlama evvelden de vardı. Zaten siz farkında olmadan fiyatlar yukarıya doğru yuvarlanıyor" dedi. 
   
   
</TEXT>
</DOC>
