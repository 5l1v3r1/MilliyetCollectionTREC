<DOC>
<DOCNO> 233091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/son/sondun28.html </URL>
<DATE> 2004/04/20/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Türk bandıralı gemide 8000 kalaşnikof yakalandı 
</HEADLINE>
<TEXT>

     İtalya'nın güneyindeki Calabria bölgesindeki Gioia Tauro limanında, İtalyan mali polisinin yaptığı arama sırasında Türk bandıralı bir gemide 8000 adet Kalaşnikof marka silah bulunduğu bildirildi. 
     ANSA haber ajansı, 3 konteynır içine yerleştirilen silahların Romanya'dan New York'a götürüldüğünün saptandığını yazdı. Limana uğradığı sırada aranan gemide, şarjörleri ve süngüleriyle birlikte 8000 adet AK 47 Kalaşnikof marka silahın yanı sıra 11 adet ağır makineli tüfek bulunduğu belirtildi. 
     Silahlara, İtalyan mali polis ekipleri tarafından el konulduğu bildirildi. 
     Haberde, organizatörlerin silahlar üzerinde küçük modifikasyonlar yapmaya özen gösterdikleri de belirtildi. Silahların otomatik atış özelliğinin iptal edilmiş olmasının, uluslararası silah taşımacılığı normlarını ihlal etmemeye özen gösterme kaygısından kaynaklanmış olabileceği ileri sürüldü. Bu sayede silahların 'savaş silahı' olmaktan çıkarılarak, 'normal silah' haline getirilmeye çalışıldığı kaydedildi. 
     Ancak silahların otomatik atış özelliğini, küçük bir işlem sonrasında yeniden kazanabilecek durumda olduğu da bildirildi. 
     
     Geminin adı Adnan Bayraktar 

     İtalya'nın güneyindeki Calabria bölgesindeki Gioia Tauro limanında, İtalyan mali polisi tarafından yapılan arama neticesinde Romanya'dan New York'a 7 binden fazla kalaşnikof marka tüfek ve 11 adet ağır makineli tüfek taşıdığı saptanan Türk bandıralı geminin adının ''Adnan Bayraktar'' olduğu bildirildi. 
     İtalya'daki Gümrük Kaçakçılığını Denetleme Birimi tarafından yapılan ilk tahminlere göre, silahların toplam değerinin 6 milyon Euro olduğu kaydedildi. 
     Romanya'nın Köstence limanından hareket eden gemideki silah bulunan üç konteynırın üzerinde adres olarak, Georgia eyaletinde bulunan bir Amerikan şirketinin adının yazılı olduğu öğrenildi. 
     Palmi Cumhuriyet Savcılığı tarafından açılan soruşturmanın devam ettiği bildirildi. 
     Savcılık makamları, olaya karıştıklarından kuşkulanılan gerçek ve tüzel kişiler hakkındaki bilgileri gizli tutuyor. 
     İtalya ulusal haber ajansı ANSA, Türk bandıralı gemide bulunan silahların dökümünü 7.092 adet kalaşnikof marka silah ve 11 adet ağır makineli olarak vermişti. 
     İtalya'nın en önemli özel haber ajanslarından ADNKRONOS ise gemide toplam 8.000 adet kalaşnikov marka silah ele geçirildiğini ileri sürdü. 
     Gemi limanda tutuluyor 
     İtalya'nın güneyindeki Reggio Calabria'ya bağlı Gioia Tauro limanında ''Adnan Bayraktar'' adlı Türk bandıralı gemide bugün ele geçiren kalaşnikof marka silahların, konşimentoda ''normal silah'' olarak deklare edildiği öğrenildi. 
     İtalya Mali Polisi'nin konşimento ile gemideki yükleri karşılaştırma amacıyla yaptığı denetleme sırasında ise 3 konteynere yerleştirilmiş ve deklare edilmiş durumdaki silahların, kalaşnikof olduklarının saptandığı belirtildi. 
     Catanzaro'daki ANSA muhabirinin verdiği bilgiye göre, ''Adnan Bayraktar'' gemisi halen Gioia Tauro limanında tutuluyor. 
     Palmi Cumhuriyet Savcılığı'nın olaya karıştıklarından kuşkulanılan gerçek ve tüzel kişiler hakkında bilgileri gizli tuttuğu, gemi personelinden herhangi bir kişi hakkında henüz gözaltı veya tutuklama kararı almadığı öğrenildi. 
     ANSA başta olmak üzere İtalya'daki haber ajansları, 3 konteynerde bulunan silahların, 8000 adet kalaşnikof ve 11 adet ağır makineli tüfekten oluştuğunu duyurdu. Konteynerlerdeki silahların küçük modifikasyonlara tabii tutularak otomatik atış özelliğinin iptal edildiği belirtildi. 
     
     Gümrük görevlilerine kutlama 

     Konuyu soruşturan Palmi Cumhuriyet Savcılığı'nın, uluslararası silah nakliyatı normlarının ihlal edilmemesi için kalaşnikofların ''savaş silahı'' olmaktan çıkarılarak ''normal silah'' haline getirilmesine özen gösterildiğini düşündüğü kaydedildi. 
     Reggio Calabria Gümrük Müdürü Aldo Tripodi, konuya ilişkin yaptığı açıklamada, ''Gioia Tauro'daki gümrük görevlilerimizi, profesyonelliklerini göstermiş olmalarından dolayı kutluyorum. Ulusal ve uluslararası güvenlik açısından en önemli kalkan konumundaki deniz gümrük kapılarında önlem alma konusunda başarılı olduklarını göstermişlerdir'' diye konuştu. 
     Gemiye Romanya'nın Köstence limanından yüklendiği belirlenen silahların gideceği yerin ABD'nin Georgia eyaletinde bulunan bir Amerikan şirketi olduğu kaydedildi. İtalya'daki Gümrük Kaçakçılığını Denetleme Birimi, silahların toplam maddi değerini yaklaşık 6 milyon euro olarak açıklamıştı. 
     
</TEXT>
</DOC>
