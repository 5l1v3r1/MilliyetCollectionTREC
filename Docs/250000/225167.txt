<DOC>
<DOCNO> 225167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/24/son/soneko27.html </URL>
<DATE> 2004/03/24/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
TRLİBORLU, ilk sendikasyon kredisi... 
</HEADLINE>
<TEXT>

     Volkswagen Doğuş Tüketici Finansmanı A.Ş. VDF Yönetim Kurulu Üyesi Aclan Acar, sağlanan 72 trilyon liralık sendikasyon kredisinin, tamamen VDF'nin asli faaliyet alanı olan otomobil kredilerinde kullanılacağını bildirdi. 
     VDF'nin ABN Amro liderliğinde Societe Generale, Koçbank NV ve Halk Bankası'nın katılımıyla sağladığı 72 trilyon liralık sendikasyon kredisi tarafların katılımıyla imzalandı. 
     İmza töreninde konuşan VDF Yönetim Kurulu Üyesi Aclan Acar, bu projeye imza atanlar arasında iki Avrupa bankasının da bulunduğunu, kredinin gelecek açısından umut verici olduğunu söyledi. 
     VDF'nin 1999 yılında kurulduğunu, ilk faaliyete geçtiği yıllarda Türkiye'nin önemli bir kriz yaşadığını hatırlatan Acar, şunları söyledi 
     ''Çok şükür şu anda bu dönemleri atlatmış durumdayız. Ama takdir edersiniz ki o dönemde Alman ortaklarımız çok önemli bir düşünce içine girdiler. Acaba Türkiye'nin durumu devam edecek mi etmeyecek mi diye. Fakat gerek yüzde 49'una sahip Doğuş Grubu, gerekse yüzde 51'ine sahip Volkswagen Financial Services bu şirketimizi aynı performans ve başarıyla devam ettirme kararını aldık ve bugünlere geldik.'' Üç yıllık faaliyet dönemlerinde 60 bin tüketciye ulaştıklarını ve 900 trilyon liralık kredi sağladıklarını bildiren Acar, özellikle otomobil kredilerinde VDF'nin lider bir konumu olduğunu, VDF'nin bugün itibariyle 430 trilyon liralık bir kredi portföyüne sahip bulunduğunu ve şu anda 26 bin müşteri ile çalıştığını anlattı. 
     Aclan Acar, VDF'nin bir Wolkswagen ve Doğuş Grubu ortaklığı olmasına rağmen, çok çeşitli marka araçların da finansmanını yaptığını, bunu gelecekte artırmayı düşündüklerini söyledi. 
     Acar, ''Bugün Türkiye'de her 15 araçtan biri VDF tarafından finanse edilmekte'' dedi. 
     
     ''HEDEF 
     VDF'nin 2004 yılı hedeflerini de anlatan Acar, yıl sonunda 800 trilyon liralık bir bilanço büyüklüğüne ulaşmayı hedeflediklerini söyledi. Bu yıl önemli bir adım atarak iki hizmet başlattıklarını kaydeden Acar, bunların VDF filo kiralama ve ikinci el otomobil alım satımı olduğunu bildirdi. 
     72 trilyon liralık kaynağın önümüzdeki dönemde tamamen VDF'nin asli faaliyet alanı olan otomobil kredilerinde kullandırılacağını belirten Acar, maliyetinin ise Türk Lirası Libor üzerine yüzde 2 faiz olduğunu, böyle bir ilke öncülük etmekten gurur duyduklarını belirtti. 
     Soruları da yanıtlayan Acar, vadenin kısa olmasına ilişkin olarak şunları söyledi 
     ''Türkiye piyasalarında maalesef hala çok kısa vadeli bir kaynak yapısı mevcut. Önümüzdeki dönemde enflasyonun kontrol altına alınmasını takiben ve sermaye piyasalarımızın biraz daha hareketli olmasını takiben ümit ediyoruz ki vade yapısında da bir uzama olacak. 
     Şimdi bir yıl vadeli imzaladık, olabilecek en uzun vadeyi katılımcı bankalarımız sağlamış vaziyette. Bu bir ilk, finans piyasalarında istikrar büyüdükçe, hem vade yapısı uzayacak, hem de bu işlemi takiben başka işlemler de piyasada söz konusu olacak.'' Acar, ''Yabancı bankalar ilk defa TL sendikasyon kredisine katılıyor, bu TL'nin değerlenmesinin önümüzdeki dönemde de devam edeceği anlamına mı geliyor'' sorusu üzerine, ''Bugün bir değer kazanma, kaybetmeden ziyade, bir istikrarın yakalanıyor olması önemli. Ben eski bir bankacı olduğum için, bankacılar istikrara bakar. Sürekli inişler çıkışlar bizi pek rahat ettirmez. Her ne kadar son 6 ayda TL değerlenmiş olsa da önemli olan önümüzdeki dönemde stabilite ve istikranın sağlanmış olmasıdır '' dedi. 
     ABN Amro Bank Ülke Temsilcisi Tom Zwaan da, VDF'nin sağladığı Türk Lirası sendikasyon kredisiyle sektörün önde gelen kuruluşu haline geldiğini, özellikle döviz riski açısından kendisini dengelediğini belirtti. 
     Zwaan, ''Lira üzerinden böyle bir sendikasyon kredisi yeni bir gelişme. VDF bu anlamda bir standart oluşturuyor. Ekonomideki gelişmeler ve TL faiz oranlarının da düşmesiyle özellikle sendikasyon kredisi alanında gelecekte daha başka gelişmeler olacağını umuyoruz. Vadelerin uzaması açısından da önemli gelişmeler olabilir'' dedi. 
     Zwaan, son 6 ayda TL'ye güvenin arttığını, para biriminin güçlenmesi ve faiz oranın düşüyor almasının bankalar için iyi bir fırsat oluşturduğunu belirterek, ''Tabi bunun içinde yabancı bankalar da var. Bu fırsatı kullanmak gerekir'' diye konuştu. 
     Halk Bankası Genel Müdürü Hasan Cebeci, Halk Bankası olarak, göreve geldiği son 1 yılda ilk defa böyle bir krediye iştirak ettiklerini belirterek, ''Bundan sonraki işlemlerde yurtdışı fonların Türkiye'ye getirilerek kullandırılmasında biz de varız diyoruz'' dedi. 
     Kamu bankalarının bireysel kredileri aşağı çekmesinin eleştiri konusu olduğunun hatırlatılması üzerine Cebeci, ''Ziraat Bankası, kendi maliyet hesaplarına dayanarak bir hayli aşağıya çekti. Biz burada yokuz, dengeli gitmek istiyoruz. Misyonumuz KOBİ ağırlıklı çalışmak, buna devam ediyoruz. 15 milyon Euro karşılığı olarak bu sendikasyonun içindeyiz. Bu da firma bazındaki limitleri aşmamış oluyor'' diye konuştu. 
     Koçbank Genel Müdür Baş Yardımcısı Hamit Aydoğan da, TL ile yapılan sendikasyonun gelecekte daha da artacağına inandıklarını, bu tür projelerin içinde olmaya gayret edeceklerini belirtti. 
     VDF Genel Müdürü Kemal Ören ise VDF'nin 48 aya kadar 4 yıl vadeli krediler sunduğunu belirtirken, Türkiye'de faiz oranlarının düşme eğiliminde olduğu düşünülürse, sendikasyon kredisinin kullandırdıkları faiz oranlarının düşmesine etkisi olacağını kaydetti. 
     
</TEXT>
</DOC>
