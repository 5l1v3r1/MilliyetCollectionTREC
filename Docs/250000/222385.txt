<DOC>
<DOCNO> 222385 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/15/son/sondun08.html </URL>
<DATE> 2004/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Kerry'den Cumhuriyetçiler'e "Dolardırıcı yalancılar, idam mangası" 
</HEADLINE>
<TEXT>

     ABD'de kasım ayında yapılacak başkanlık seçiminde Demokrat Parti'nin adayı olmayı garantileyen Senatör John Kerry, Başkan George W. Bush'un Cumhuriyetçi Partisi'ne ağır suçlamalarda bulunurken, Dışişleri Bakanı Colin Powell ile de ağız dalaşına girdi. 
     ABD'nin çeşitli kentlerinde seçim kampanyasını sürdüren Kerry, art arda yaptığı açılamalarda, önce iktidardaki Cumhuriyetçi Parti'yi ''dolandırıcı yalancılar sürüsü'' diye nitelendirdi, ardından da bir idam mangasına benzetti. 
     Bush'un Irak ve diğer dış politika konularında ABD'ye büyük zarar verdiğini savunan Kerry, ''Birçok yabancı liderle konuştum. Hepsi de Bush'a karşı seçimde benim kazanmamı istiyor'' dedi. 
     Kerry'nin bu sözüne tepki gösteren Powell ise Kerry'nin çok iddialı sözler sarf ettiğini ve yabancı liderlerin desteğini aldığını söylediğini belirterek, ''Senatör bir tek örnek versin, kim onu destekliyormuş '' sorusunu yöneltti. 
     Demokrat aday Kerry, Powell'in bu sorusuna yanıt vermekten kaçınarak, kim olduğunu açıklamadığı yabancı liderlerle görüşmelerinin özel nitelik taşıdığını söyledi. 
     Washington'daki siyasi gözlemcilere göre, bu defa erken zamanda alevlenen seçim kampanyasında Kerry, Bush'un, en kilit güvenlik meselelerinde bile Amerikan halkına yalan söyleyebilen bir lider olduğu kanısını yaymaya çalışıyor. Cumhuriyetçi Parti'nin Bush için ABD televizyonlarına verdiği seçim reklamlarında ise ABD'nin bir savaşta olduğu anlatılarak, böyle kritik bir dönemde durumu kavrayamamakla suçlanan Demokrat Kerry'nin başkanlık için çok yanlış bir seçim olacağı görüşüne ağırlık veriliyor. 
     
</TEXT>
</DOC>
