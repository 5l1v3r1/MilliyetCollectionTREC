<DOC>
<DOCNO> 224010 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/20/son/sondun41.html </URL>
<DATE> 2004/03/20/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
ABD'nin Afganistan'daki operasyonunda 6 sivil öldü... 
</HEADLINE>
<TEXT>

     ABD'nin, Afganistan'ın Uruzgan eyaletinde düzenlediği operasyonda en az 6 sivilin öldüğü bildirildi. 
     Afgan yetkililer, dün akşam düzenlenen operasyonda, kadın ve çocukların da aralarında bulunduğu 7 kişinin yaralandığını söylediler. 
     Merkezi Pakistan'da bulunan Afgan haber ajansı ise operasyonda 3'ü kadın 4'ü erkek 7 kişinin öldüğünü belirtti. 
     Amerikalı ordu sözcüsü Yarbay Bryan Hilferty, operasyon düzenlendiğini doğrulayarak, sivillerin ölüp ölmediği konusunda bir bilgileri olmadığını söyledi. 
     Hilferty, Amerikan savaş uçaklarının, dün sabah düzenlenen operasyonda, olası Taliban mevzilerini bombaladığını söylemekle yetindi. 
     Öte yandan Pakistanlı bir yetkili, militanları kovalayan Amerikan helikopterlerinin, Afganistan'dan Pakistan sınırını geçerek yanlışlıkla sivillerin üstüne ateş açtıklarını söyledi. 
     Yetkili, olayda 3 sivilin yaralandığını kaydetti. 
     
</TEXT>
</DOC>
