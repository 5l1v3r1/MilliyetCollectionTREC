<DOC>
<DOCNO> 201294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/11/yasam/yas00.html </URL>
<DATE> 2003/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
'Damal Bebeği'ni devlet baba kaptı 
</HEADLINE>
<TEXT>

   Dünya çapında ünlü Damal bebeklerini 13 yaşında icat eden Gülfidan Atmaca, "Patenti kaymakamlık alınca kırıldım" diyor 
      TURGAY İPEK, ERDOĞAN KUMRU Ardahan DHA 
   
   Gülfidan Atmaca, Ardahan'ın Damal İlçesi'ne bağlı Seyitveren Köyü'nden. Şimdi 57 yaşındaki Atmaca, henüz 13 yaşında oyun oynamak için yaptığı bebeklerle, sadece köyüne değil, Damal'a da can verdi. 
   1989'da Japonya'daki 'El emeği, göz nuru yarışması'nda birinci seçilen Damal Bebekleri, Atmaca'nın, bir 'bebeğini' 1995'te dönemin Başbakanı Tansu Çiller'e hediye etmesiyle Türkiye çapında tanındı. Ardından açılan kurslarda yöre halkına eğitim verildi ve bebeklerin seri üretimine geçildi. Damal bebeklerine yurtdışından o kadar yoğun talep geldi ki, kurslar yılda sadece bir ay verildiği için isteklere yetişilemez oldu. Ama ardından bebeklerin patentini Damal Kaymakamlığı alınca, Gülfidan Atmaca'nın keyfi kaçtı. 
   
   'Yine de canları sağ olsun' 
   Yöre halkının giyim kültürünü yansıtan bebeklerin üretimini halen kendisinin sürdürdüğünü söyleyen Gülfidan Atmaca, devlete kırgınlığını şöyle ifade etti 
   "El dokuması kumaştan 18 ayrı parçayla oluşan bir bebeğin yapımı 24 saat sürüyor. Kurslar ilçe halkının geçim kaynağı oldu. Bugüne kadar karın tokluğuna çalıştım. Sekiz yıldır usta öğretici olarak bebeklerin yapımını öğrettim, ama 900 günlük sigorta primim yatırılmış. Damal'a kazandırdıklarıma karşılık yapılan haksızlıklara canım sıkılıyor. Ama yine de canları sağ olsun." 
   Damal Kaymakamı Nurullah Aktaş ise, kursların her yıl kısa süreli açıldığını, primlerin de sadece kurs süresince yatırıldığını belirterek, "Patenti Köye Hizmet Götürme Birliği adına aldık" diye konuştu. 
   
   
</TEXT>
</DOC>
