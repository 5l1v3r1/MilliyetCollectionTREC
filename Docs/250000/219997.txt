<DOC>
<DOCNO> 219997 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/05/son/sondun25.html </URL>
<DATE> 2004/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Rum tarafında referandum yasa önerisi... Yüzde 55 aranacak... 
</HEADLINE>
<TEXT>

     Kıbrıs Rum kesiminde, referandumla ilgili bir yasa önerisi meclise sunuldu. Yasa önerisi, Annan Planı'nın çözüm olarak kabul edilmesi için referandumda yüzde 55'in üzerinde ''Evet'' oyu alınmasını öngörüyor. 
     Rum basınına göre, yasa önerisi, anamuhalefet Demokratik Seferberlik Partisi DİSİ milletvekilleri Antonis Karas, Prodromos Prodromu ve Rikkos Erotokritu, Çevreciler Hareketi'nden Yorgo Perdikis ve ADİK'ten Dinos Mihailidis'in imzasıyla meclise gönderildi. 
     Yasa önerisi, Annan Planı'nın referandumda kabulü için, Rum kesiminde yürürlükte bulunan Referandum Yasası'ndaki yüzde 50 1 oranını yükseltiyor. Bu yasa önerisine göre, Annan Planı Kıbrıs sorununun çözüm planı olacaksa yüzde 55.21'den daha yüksek ''Evet'' oyu alınmalı. 
     Komünist AKEL partisi ve DİSİ, söz konusu yasa önerisi hakkında uyuşmadıklarını açıkladı. Rum hükümeti sözcüsü Kipros Hrisostomidis ise herhangi bir yorum yapmaktan kaçındı. 
     DİSİ'den üç milletvekilinin parti görüşüne ters davranış içerisine girip yasa önerisini imzalaması, DİSİ içinde tepkiyle karşılandı. 
     
</TEXT>
</DOC>
