<DOC>
<DOCNO> 244620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/02/magazin/axmag01.html </URL>
<DATE> 2004/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Julia Roberts'ın ikizleri olacak 
</HEADLINE>
<TEXT>


Oscar'lı kadın oyuncu Julia Roberts ile kocası Daniel Moder'ın, yaklaşık 7 ay sonra ikiz bebekleri doğacak... 

DIŞ HABERLER 

Oscar ödüllü Amerikalı oyuncu Julia Roberts'ın ikiz bebeklere hamile olduğu bildirildi. People dergisinin, oyuncunun sözcüsü Marcy Engelman'a dayandırdığı haberinde, "Pretty Woman" Özel Bir Kadın filmiyle yıldızı parlayan 36 yaşındaki Roberts'ın gelecek yılın başında ikizlerinin olacağı belirtildi. Engelman, 2001'de "Erin Brockovich" filmiyle Oscar kazanan Roberts'ın ailesinde ikiz doğanların bulunduğunu dile getirerek, büyük büyükannesinin ve kuzenlerinin ikiz kardeşlerinin olduğunu söyledi. US Weekly'nin haberinde de, Roberts'ın ikizlere yaklaşık 9 haftalık hamile olduğu kaydedilirken, Star dergisi, ikizlerden birinin kız, diğerinin erkek olduğunu yazdı. Roberts, Temmuz 2002'de New Mexico'daki evinde sinemacı Daniel Moder ile evlenmişti. İkizler, Roberts'ın ilk çocukları olacak. 


</TEXT>
</DOC>
