<DOC>
<DOCNO> 216463 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/20/son/sondun22.html </URL>
<DATE> 2004/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman basını ''Babası Sibel'i öldürmek istiyor'' 
</HEADLINE>
<TEXT>

     Almanya'da yayımlanan Berliner Kurier gazetesi, 54. Berlin Film Festivali Berlinale'de ''Altın Ayı'' ödülünü kazanan ''Gegen die Wand'' Duvara Karşı filminin başrol oyuncusu Sibel Kekilli'nin 23 , porno filmlerinde rol aldığı için babası Mehmet Kekilli tarafından öldürülmek istendiğini ileri sürdü. 
     Gazetenin haberinde, polisin Mehmet Kekilli'nin Heilbronn kentindeki evine giderek, bir kişiyi ölümle tehdit etmenin suç kapsamına girdiğini kendisine bildirdiği, Hamburg'da yaşayan Sibel'in ise bir süre polis koruması altına alındığı, daha sonra da yeri açıklanmayan bir akrabasının yanına götürüldüğü belirtildi. 
     Akrabalarının, Sibel'in ailesiyle konuşarak ortamı yatıştırmaya çalıştıkları kaydedilen haberde, Müslüman aileler arasında ''namus temizlemek'' amacıyla sık sık bu tür cinayetlerin işlendiğine işaret edildi. 
     
</TEXT>
</DOC>
