<DOC>
<DOCNO> 242957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/26/son/soneko34.html </URL>
<DATE> 2004/05/26/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
OYDER Hurda araç indirimi kararnamesi belli bir süre ertelenmeli 
</HEADLINE>
<TEXT>

     Otomotiv Yetkili Satıcılar Derneği OYDER Başkanı İsmet Tepret, Bakanlar Kurulu'nun hurdaya ayrılan araçlar karşılığında yeni taşıt alımında uygulanan 4.5 milyar liralık indirimi 2 milyar 250 milyon liraya düşürmesinin kargaşa yarattığını belirterek, kararnamenin belli bir süre ertelenmesini istedi. 
     Yazılı bir açıklama yapan Tepret, alınan bu karar sonucu otomobil müşterisi ile yetkili satıcının karşı karşıya bırakıldığını belirterek, ''Bu durumda yetkili satıcılar satış yapamaz durumdadırlar'' dedi. 
     4.5 milyar liralık ÖTV indiriminin 2004 yılının sonuna kadar uygulanacağının kamuoyuna duyurulduğunu kaydeden Tepret, açıklamasında şu görüşlere yer verdi 
     ''Hükümetimizin bu konuyla ilgili olarak yürürlüğe koyduğu kararnamenin hemen uygulanmasını anlayabilmiş değiliz. Otomobil satışlarında yaşanan kargaşa ortamının ortadan kalkması için bu kararnamenin belli bir süre ertelenmesi hususunu hükümetimizden talep etmekteyiz.'' 
     
</TEXT>
</DOC>
