<DOC>
<DOCNO> 248876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/18/magazin/amag.html </URL>
<DATE> 2004/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
'Monica' terapisi 
</HEADLINE>
<TEXT>


Monica Lewinsky ile yaşadığı ilişki için "Beni köpek kulübesine koydu" diyen Bill Clinton, olayın ardından ailece psikolojik yardım aldıklarını açıkladı... 

DIŞ HABERLER SERVİSİ 

Eski ABD Başkanı Bill Clinton, piyasaya çıkmadan internet üzerinden satışına başlanan 'Yaşamım' My Life adlı kitabının tanıtımı için çıktığı televizyon şovunda eski stajyer Monica Lewinsky ile yasak ilişkisini anlatırken, "Skandalın patlak vermesi beni köpek kulübesine koydu" dedi. 
CBS televizyonunda Dan Rather ile yaptığı söyleşide çocukluğunu, başkanlık dönemini, başarısızlıklarını ve eşi Hillary ile sorunlarını anlatan Clinton, pişmanlıklarının sorulması üzerine Lewinsky ile ilişkisine işaret etti. Clinton, bu olayın, "korkunç bir ahlaki hata" olduğunu belirtti. 
İlişkinin ortaya çıkmasının kendisini kızı Chelsea'den uzaklaştırdığını da belirten Clinton, eşi Hillary'nin o dönemde, kendisiyle evli kalıp kalmama konusunda karar vermek için zamana ihtiyaç duyduğunu ve bir yıldan fazla psikolojik danışman yardımı aldıklarını kaydetti. 
Neden Lewinsky ile ilişkiye girdiği sorusu üzerine Clinton, bunun rasyonel bir açıklaması olmadığını belirterek, "En korkunç sebepten dolayı, yani yapabilme gücüne sahip olduğum için" dedi. 
Monica skandalı sırasında yalan söylediği için görevden azli yönünde sarf edilen çabaların başarısız olmasından memnun olduğunu ifade eden Clinton, Kosova Savaşı'nın bittiği günü de "harika" olarak niteledi. 




</TEXT>
</DOC>
