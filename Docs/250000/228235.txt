<DOC>
<DOCNO> 228235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/03/son/soneko17.html </URL>
<DATE> 2004/04/03/ </DATE>
<TIME> 18.25 </TIME>
<AUTHOR>  </AUTHOR>
<HEADLINE>
Babacan Enflasyonda yıllık hedefe şimdiden ulaşılmıştır... 
</HEADLINE>
<TEXT>

     Devlet Bakanı Ali Babacan, bugün açıklanan Mart ayı enflasyon rakamlarını değerlendirerek, ''enflasyonda yıllık hedefe şimdiden ulaşılmıştır'' dedi. 
     Babacan, yaptığı yazılı açıklamada, yıl içinde dönem dönem enflasyonda sınırlı artışlar gözlenebilecekse de, 2004 yılı sonu için belirlenen yüzde 12 hedefinin tutturulmasının mümkün göründüğünü kaydetti. 
     Enflasyonun kalıcı bir dönüş trendine girmesiyle oluşan yeni duruma başta işadamları olmak üzere tüm vatandaşların uyum sağlamak ve alışkanlıklarını bu yeni duruma göre şekillendirmek zorunda olduğunu ifade eden Babacan, diğer bir sevindirici gelişmenin ise, enflasyon düşerken gayri safi milli hasılanın GSMH büyüme oranının yükselmesi olduğunu bildirdi. 
     Enflasyonun düşüş trendinde olduğu ülkelerin çoğunda büyüme hızı düşerken, Türkiye'de tam tersi olduğunu, enflasyon düşerken büyümenin gerçekleştiğini vurgulayan Babacan, bunun da ekonomi literatüründe yerini alacak özel bir durum olduğunu anlattı. 
     Babacan, şunları söyledi 
     ''Türkiye için yüksek ve daha da önemlisi belirsiz enflasyon dönemi artık geride kalmıştır. Hükümetimizin enflasyonla mücadelesi başarıyla sürmektedir. Bu başarının kalıcı olabilmesi için de her türlü tedbir alınmaktadır. Ülkemizde bir kaç neslin adeta kabusu haline gelen enflasyon artık kontrol altına girmektedir.'' 
     
</TEXT>
</DOC>
