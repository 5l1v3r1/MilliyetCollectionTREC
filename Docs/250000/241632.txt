<DOC>
<DOCNO> 241632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/21/son/sondun40.html </URL>
<DATE> 2004/05/21/ </DATE>
<TIME> 20.36 </TIME>
<AUTHOR>  </AUTHOR>
<HEADLINE>
Eroğlu "UBP ile hükümet kurmak diğer partilere prestij kazandırır." 
</HEADLINE>
<TEXT>

     KKTC'deki anamuhalefet Ulusal Birlik Partisi UBP Genel Başkanı Derviş Eroğlu, ''UBP ile hükümet kurmanın diğer partilere prestij kaybettirmeyeceğini, prestij kazandırır'' dedi. 
     UBP Parti Meclisi, ''Mecliste ortaya çıkan milletvekili parti dağılımına göre hükümetin durumu, UBP'nin bu süreçte izleyeceği yöntem'' gündemiyle Genel Başkan Derviş Eroğlu başkanlığında toplandı. 
     Eroğlu, toplantının başında yaptığı açıklamada, ''hükümetin, icraat yapmadan erken seçim istemesinin kendisine göre, acizlik işareti olduğunu'' savunarak, referandum döneminde hükümetin verdiği vaatleri yerine getirmesini beklediğini kaydetti. 
     Eroğlu, 50 kişilik mecliste 23 sandalyesi bulunan hükümetin ''azınlık hükümeti'' olduğunu ifade ederek, ''anayasaya ve demokratik teamüllere göre hükümetin istifa etmesi ve yeni bir oluşuma fırsat vermesi gerektiğini'' belirtti. Eroğlu, ''gördükleri kadarıyla hükümetin böyle bir düşüncesi olmadığını'' dile getirdi. 
     ''Başbakan Mehmet Ali Talat'ın yeni bir oluşum arayışı içerisinde olup olmadığını söylemenin mümkün olmadığını'' belirten Eroğlu, ''UBP'ye karşı hakarete varır derecede ve diyalogu koparır şekilde davranışlar içerisinde bulunmanın kimseye bir şey kazandırmayacağını'' söyledi. Derviş Eroğlu, partisinin, hükümetle ilgili bir davet, hatta görüşme talebi almadığını açıkladı. 
     ''UBP barış ve AB istemez'' yönündeki söylemlere de değinen Eroğlu, ''UBP'nin hükümette iken Kıbrıs'ta bir anlaşmaya varılması için yıllardan beri uğraş veren, Türkiye'yle birlikte yaşayabilir, kalıcı bir anlaşmaya yönelik çalışmalar sürdüren bir parti olduğunu'' kaydetti. 
     Eroğlu, ''UBP'nin vizyonunda barış ve AB hep vardı, ana muhalefet partisi olarak bu konuda üzerimize düşen görevleri yerine getirmekten kaçan parti olmadık ve olmayacağız'' dedi. 
     
     ''CTP ARTIK ŞOKTAN ÇIKMALI VE HÜKÜMET ETMELİ'' 
     Hükümetin büyük ortağı Cumhuriyetçi Türk Partisi'ne CTP çeşitli eleştiriler yönelten Eroğlu, CTP'nin muhalefetteyken ''umut tacirliği yaptığını'' ileri sürdü. Eroğlu, ''Hep işten aştan, barıştan bahsetmiştir. Güney Kıbrıs'a giden insanlardan bahsederek 'biz bu insanları Kuzey'de istihdam edeceğiz' demişlerdir ama görüyoruz ki ne iş, ne de aş verebilmişlerdir ve Güney'e işçi olarak giden insanlarımızın sayısı da her geçen gün artmaktadır'' dedi. 
     ''CTP'nin Rum AKEL partisinin 'hayır' kampanyası yürütmesinden dolayı girdiği şoktan artık çıkması gerektiğini'' ifade eden Eroğlu, ''CTP'nin artık esas görevi olan hükümet etmeyi, icraat yapmayı hatırlaması gerektiğini'' kaydetti. 
     ''Şimdiye kadar vatandaşın Annan Planı'yla avutulduğunu ve bunun etkisi biter bitmez hemen erken seçim konusunun gündeme getirildiğini'' ifade eden Eroğlu, ''İktidardaki partinin erken seçim türküleriyle ortaya çıkmaması gerektiğini'' söyledi. Eroğlu, ''seçimden 3-4 ay sonra iktidardaki partinin erken seçim istemesinin görülmüş bir şey olmadığını'' kaydetti. 
     Eroğlu, ''Yüzde 65 rüzgarını arkasına alarak seçime girecek ve seçim kazanacak zannederse büyük bir yanılgı içerisindedir. Çünkü bu oran CTP'lilerin oyları değil. Orada her partinin oyu vardır'' diye konuştu. 
     ''Parlamento içerisinde alternatifler değerlendirilmeden erken seçim söyleminin yanlış olduğunu'' ifade eden Eroğlu, KKTC anayasasının mevcut hükümet gittiği zaman başka alternatifler aramayı öngördüğünü, seçeneklerin hiç birinden çözüm çıkmazsa iki ay içerisinde erken seçime gidilebileceğini söyledi. 
     
</TEXT>
</DOC>
