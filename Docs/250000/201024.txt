<DOC>
<DOCNO> 201024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/10/siyaset/siy04.html </URL>
<DATE> 2003/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Seçime karışmak Türkiye'nin hakkı 
</HEADLINE>
<TEXT>

   Abdüllatif Şener'in övdüğü Denktaş, "Türkiye Kıbrıs'ta seçimlere karışsın diye söylemiyorum ama yerden göğe kadar karışma hakkı var" diye konuştu 
      SEFA KARAHASAN Lefkoşa 

   
   KKTC Cumhurbaşkanı Rauf Denktaş, Başbakan Yardımcısı Abdüllatif Şener'in Kıbrıs ziyaretini 14 Aralık'taki seçimlere müdahale olarak nitelendiren muhalefete sert çıktı. Türkiye'nin seçimlere karışmadığını kaydeden Denktaş, ancak karışma hakkı bulunduğunu söyledi. 
   Şener'i kabul eden Denktaş, "Türkiye seçimlere müdahale etmesin" diyenlerin, seçime asıl müdahaleyi yapanlar karşısında sessiz kalmalarının üzücü olduğunu belirtti. Seçimlere gerçekten müdahale edenlere ses çıkarılmadığını kaydeden Denktaş, şöyle konuştu 
   "Türkiye karışsın diye söylemiyorum ama yerden göğe kadar karışma hakkınız var. Niye, çünkü 1960 anlaşmalarıyla Kıbrıs üzerinde temin ettiğiniz hakları, Türk - Yunan dengesini, Kıbrıs'ın Türkiye'siz Avrupa Birliği'ne giremeyeceğini garantiye almış garantörlük hakları vardır." 
   Bu hakları kaldırmak için uğraşanlar olduğunu söyleyen Denktaş, "Türkiye'nin haydi haydi, 'Bunları yapamazsınız, bunları muhafaza ediyoruz, edeceğiz' deme hakları vardır. Demiyorsunuz. Karışmış olmamak için demiyorsunuz. Teşekkür ederiz. 'Türkiye karışıyor' diyenlere karşı benim söylediğim budur, söyleyeceğim de budur" dedi. 
   Denktaş, "Anavatan'a 'Senin ne paranı, ne memurunu istiyoruz' diyenleri aday göstermekle bu işler yürümez. Kader köprüsünden geçiyoruz. Bütün dünya karşısında devletimize sahip çıktığımızı gösterelim. 200 bin insanı 700 bin Rum'un insafına bırakmayalım" diye konuştu. 
   "Kıbrıs" denildiğinde akla ilk gelenin Denktaş olduğunu söyleyen Şener de "Kıbrıs davası isminizle özdeşleşmiştir. Öğrencilik yıllarımızda hep sizin isminizle mitinglere katılırdık" dedi. Türkiye ile KKTC arasındaki ekonomik ve mali işbirliğinin derinleştirilmesinin önemine dikkat çeken Şener, bu amaçla Nisan 2003'te imzalanan protokol gereği sık sık adaya geldiğini ve ziyaretinin de bu kapsamda olduğunu söyledi. 
   
   'Girit artık geride kaldı'    TÜSİAD Başkanı Tuncay Özilhan, "Hükümet, tahmin ediyorum KKTC'deki bugünkü hükümetin devam etmesini istiyor" dedi. "Denktaş Girit'i hatırlatıyor. 'Devlet elden gidiyor' diyor. Annan planına olumlu bir ışık yakmadı. Siz iyimserliğinizi nereden alıyorsunuz" sorusuna Özilhan şu karşılığı verdi "Girit, bilmem kaç sene önce olmuş bir hadise. AB birlik beraberliğin olduğu ve olacağı bir yapı. İşte Fransa ile Almanya'nın iki dünya savaşı çıktığı bir ortamdan buraya geldiğini görüyoruz. Neredeyse tek pasaporta geçiyorlar. AB'nin parçası olacaksak, birtakım şeyleri de unutmak mecburiyetindeyiz diye yorumluyorum." 
   
   Dışişleri tepkili Devrim olmaz    Eski Dışişleri Bakanı ve YTP Genel Başkanı İsmail Cem'in gündeme getirdiği "KKTC'de de Gürcistan gibi kadife devrim olabilir" iddiaları Dışişleri Bakanlığı'nda tepkiyle karşılandı. Bu tür hareketlerin demokrasi olmayan yerlerde yaşanacağını savunan bakanlık kaynakları, "KKTC'de kadife devrim olmaz. Çünkü orada yerleşmiş bir demokrasi kültürü var. Bir sürü seçim yapıldı ve hiçbiri gölgelenmedi. Bu seçime de birçok gözlemci davet edildi. Aralarında sivil toplum örgütlerinin temsilcileri de var. Seçimler özgür yapılacak" dedi. 
   
   
   
</TEXT>
</DOC>
