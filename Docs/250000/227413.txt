<DOC>
<DOCNO> 227413 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/guncel/gun00.html </URL>
<DATE> 2004/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
'Seçim kirliliği'nin maliyeti 330 milyar 
</HEADLINE>
<TEXT>

   Adayların ilkel seçim kampanyalarıyla çöplüğe çevirdiği caddelerden afiş, pankart ve naylon bayrakların kaldırılmasının belediyelere maliyeti ağır olacak 
      Bülent Özdemir 
   
   İstanbul'da belediye başkanı, meclis üyesi ve muhtar adayı enflasyonunun yaşandığı 28 Mart yerel seçimlerinde yaptırılan afiş, bayrak ve pankartların cadde ve sokaklardan sökülmesinin faturası 330 milyar liraya mal olacak. 
   İstanbul Büyükşehir Belediyesi Çevre Koruma ve Atık Maddeleri Değerlendirme Sanayi ve Ticaret A.Ş. İSTAÇ , siyasi partilerin cadde, meydan ve sokaklara asmış oldukları afiş, resim, pankart, bayrak, broşür gibi tanıtım ve reklam amaçlı nesnelerin meydana getirmiş olduğu çevre ve görüntü kirliliğini ortadan kaldırmak için, İstanbul genelinde çalışma başlattı. 
   
   Belediye seferber 
   Ana arterlerdeki afiş ve pankartların sökülmesi için özel ekipler oluşturularak başlatılan çalışmaların 5 Nisan'a kadar tamamlanması hedefleniyor. Çift vardiya usulüne göre yapılacak çalışmalarda, 62'si İSTAÇ İşletmeler Müdürlüğü, 60'ı Zabıta Müdürlüğü'ne bağlı 122 personele görev verildi. İSTAÇ ayrıca, 10 yıkama aracı, 10 yol süpürme aracı, 5 kanal temizleme aracı ve 6 damperli kamyonu kiralama yoluna gitti. 
   İSTAÇ'ın ana arterlerdeki çalışmalarının maliyetinin 80 milyar lirayı bulacağı ifade edilirken, afiş ve pankartların sökülmesinin ilçe belediyelerine maliyetinin ise 250 milyar lirayı geçeceği öğrenildi. 
   Daha çok küçük bütçeli partilerin tercih ettiği naylon bayrakların geri dönüşümünün olmadığını belirten İSTAÇ Genel Müdürü Abdulalim Karabıyık, "Bu bayraklar çevre kirliliği oluşturduğu gibi, ekonomiye dönüşümü sağlanamıyor. Hiçbir işe yaramadığı gibi çevreye büyük zararlar veriyor" diye konuştu. 
   
   Afiş rekoru kırıldı 
   Bu seçimde afiş rekorunun kırıldığına işaret eden Karabıyık şöyle devam etti "Türkiye'de seçim çalışmaları ilkel şartlarda yapılıyor. Medeni bir ülkeye hiç yakışmıyor. Özellikle muhtar adayları duvarları, insanların evlerinin önünü seçim çalışmalarına malzeme ediyor. Tarihi eserlere afişler yapıştırılıyor. Bu da işimizi oldukça zorlaştırıyor. Tarihi dokuya zarar vermemek için kazıma yoluna gidemiyoruz. Tazyikli suyla temizlemeye çalışıyoruz. Bundan sonraki seçimlerde bilboard ve otobüslerin kullanılmasını temenni ediyoruz." 
   
   
</TEXT>
</DOC>
