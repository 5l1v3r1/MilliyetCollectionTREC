<DOC>
<DOCNO> 229519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/08/yazar/altan.html </URL>
<DATE> 2004/04/08/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Evrensel değişimin "iğneli fıçıları" ve lezzeti... 
</HEADLINE>
<TEXT>

   
   BESBELLİ ki 21. yüzyılın yaratmaya başladığı evrensel değişim, ona ayak uyduramayanlar için bir "iğneli fıçı" yepyeni bir çağın dinamikleriyle ortak bir armoni sağlayabilenler için de, tam bir lezzetler konçertosu olacak. 
   Örneğin şu sırada Irak bir "iğneli fıçı"... 
   Japonya'da ise insanların diledikleri rüyayı görmelerini sağlayan, elektronik yeni bir makine icat edildi. 
   İnsanlar diledikleri rüyayı görme olanağına sahip olunca da, yılda ekonomik volümü 400 milyar doları aşan uyuşturucu kaçakçılığı, herhalde mayna olur. 
   
   Fransız İhtilali'nden sonra ortaya çıkan "ulus - devlet" modelinin yarattığı "demagoglar saltanatı" fena ırgalanmaya başladı... 
   At yarışlarını izler gibi, yerel ve evrensel politika maratonlarını izleyenler, kimbilir ne kadar eğleniyorlar. 
   Örneğin 24 Nisan'da Kıbrıs'ın güneyiyle kuzeyinde referandum var. 
   Büyük bir olasılıkla her iki taraftan da "evet" çıkacak. 
   Çünkü ABD Başkanı Bush, böyle istiyor. 
   
   Başkan Bush, Türk ve Rum taraflarıyla toplam nüfusu bir milyonu geçmeyen bir Akdeniz adasının, kendine özgü değişik politika dereciklerini daha önceden planladığı bir barajda bütünleştirecek kadar etkin ve güçlü mü 
   24 Nisan'da hep birlikte göreceğiz bakalım, ne kadar güçlü, yahut güçsüz olduğunu... 
   Tam bir at yarışı... 
   
   Başkan Bush'un Kıbrıs'ta önceden planladığı sonuç gerçekleşmezse... Irak'taki kanlı çatışma fırtınaları da, kendisinin ABD'deki seçim şansını durmadan rendelediğine göre haziranda İstanbul'da toplanacak NATO zirvesinde tüm dünyaya nasıl hitap edecek 
   - Yeni bir dünya düzeni içinde, özellikle yakın ve Ortadoğu'da huzuru, barışı, demokrasiyi sağlayalım derken Irak'ı da kan gölüne çevirdik Kıbrıs'ta da Rum kesimiyle, Türk kesimi arasında bile ortak bir bütünleşmeyi sağlayamadık, diye mi 
   
   Haziranda İstanbul'da NATO zirvesinde Başkan Bush'un tüm dünyaya nasıl sesleneceği, özellikle kendisi için çok önemli. 
   Kasımda başkanlık seçimleri var ABD'de... 
   Başkan Bush da, kendi iğneli fıçısı içinde... 
   Sade Kıbrıs'taki referandum yok programında herhalde Bin Ladin'in yakalanmasıyla, El Kaide örgütünün çökertilmesi de var. 
   Görünen o ki, en azından Kıbrıs'ta barışı gerçekleştirmiş, teröre karşı savaş açmış, evrensel bir kahraman olarak girmek istiyor kendi seçimlerine... 
   Tam bir at yarışı... 
   
   Başkan Bush'un evrensel boyutlu politika serüveni yanında 21. yüzyılla, alkışlanası bale gösterileri yapan başka insanlar da var ABD'de... 
   Bir mucit, pille çalışan ve dakikada kendi kendine 100 kez dönen bir dondurma külahı icat etmiş. 
   Siz sadece dilinizi dondurmaya uzatıyor ve külahın düğmesine basıyorsunuz... 
   Demagoglar saltanatının dönemi küflenmeye başlarken, insan yaşamına yeni artılar getiren "patent sahipleri"nin güneşleri doğmada... 
   
   Pazartesi günkü Radikal'de Neşe Düzel'in, Ankara Siyasal Bilgiler Fakültesi'nden Profesör Baskın Oran ile yaptığı röportaj vardı. 
   Röportajın manşeti şöyleydi 
   "Bir general 2 bin öğrenci istedi" 
   Alt başlıklar da şöyle 
   "Generallerin katıldığı toplantıya, Ankara Üniversitesi'nden 2 bin öğrenci istendi, Rektör Harbiye komutanı mı Üniversitede bindirilmiş kıta olur mu " 
   "Kıbrıs insanların ahlakını bozuyor. 1930 Kemalistleri 'Vermeyiz' diyor. Elinde mi vermemek Kıbrıs, Lozan'da verildi. Lozan mükemmel ver - kurtuldur." 
   "1930 Kemalizmi, 2000'ler için gericilik, 1930'lar için ilericiliktir. Mustafa Kemal'in kurduğu ulus - devlet bitiyor. Demokratik devlet doğuyor." 
   
   Dünkü Milliyet'te de, Genelkurmay Başkanı Orgeneral Hilmi Özkök'ün, Savunma ve Havacılık Dergisi'nin 100. sayısı için kaleme alınmış bir mesajından, bazı pasajlar başlığa çıkarılmıştı 
   "Kaba gücün yerini bilgi alacak - Terör saldırılarının yaşandığı bu ortamda başarılı olmak için vizyonu sürekli değiştirmek zorunda olan TSK'da, gelecekte bilek gücü yerini bilgiye bırakacak." 
   
   Görülüyor ki, Genelkurmay Başkanı Orgeneral Hilmi Özkök, vaktiyle seleflerinin her fırsatta tekrarladıkları "zafer süngünün ucundadır" inancını, çok aşan bir çağdaşlık terasından bakmakta olaylara... 
   "...TSK'da, gelecekte bilek gücü yerini bilgiye bırakacak." 
   
   Soğuk savaş dönemlerinin tüm tortularını yaşadıktan sonra, bir ömrün sonunda da olsa, bir Genelkurmay Başkanı'nın kaleminden çıkmış böyle bir mesaj görebilmek, yüreğini ışıklandırıyor insanın... 
   
   21. yüzyılın bir yanda "iğneli fıçıları", bir yanda lezzeti... 
   Enseyi karartmayın... 
   
      
   
</TEXT>
</DOC>
