<DOC>
<DOCNO> 249306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/19/son/sontur27.html </URL>
<DATE> 2004/06/19/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Çanakkale Savaşlarında batırılan Mesudiye Zırhlısı ilk kez görüntülendi 
</HEADLINE>
<TEXT>

     Çanakkale Savaşlarında sabit batarya gemisi olarak kullanılan, ancak İngilizler tarafından batırılan Mesudiye Zırhlısı, 90 yıl sonra ilk kez, battığı Sarısığılar mevkiinde, Deniz Kuvvetleri Dalış Ekibi tarafından görüntülendi. 
     Kuzey Deniz Saha Komutanı Koramiral Metin Ataç'ın koordinasyonunda gerçekleştirilen dalış faaliyetine, Deniz Kuvvetleri Komutanlığı'na bağlı TCG Kemer, TCG Ağ-5, TC Erdek, TCG AB-35 ve TCG Öncü gemilerinin yanı sıra Sahil Güvenlik Komutanlığı'na bağlı TCSG 106, TCSG 4, Saget 6 ile Kurtarma Sualtı Komutanlığı'na bağlı 1 dalış timi katıldı. 
     Etkinlik öncesi Kuzey Deniz Saha Komutanı Koramiral Metin Ataç ve beraberindekiler, geminin battığı Sarısığılar mevkiinde, denize saygı çelengi bıraktılar. Dalış timi de günün anısına bir plaketi batık gemiye monte etti. 
     Koramiral Ataç, burada yaptığı konuşmada, Mesudiye Zırhlısı'nın, 90 yıl önce Çanakkale Boğaz savunması sırasında İngiliz B-11 Denizaltısı tarafından torpillenerek batırıldığını ve bu olayda 25 şehit verildiğini bildirdi. 
     Daha sonra dalgıç timi, denizin 20 metre derinliğinde yatan Mesudiye Zırhlısı'na dalış yaparak batık gemiyi kameralarla görüntülemeye başladı. Rov cihazı kullanılarak elde edilen görüntüler, gemi güvertesindeki ekranlardan izlendi. 
     ''Anı Dalışı'' adı verilen etkinliğe, Kuzey Deniz Saha Komutanı Koramiral Metin Ataç, Güney Deniz Saha Komutanı Koramiral Lütfü Sancar, Çıkarma Filosu Komutanı Tümamiral Aydın Gürül, Çanakkale Boğaz ve Garnizon Komutanı Tümamiral Deniz Kutluk, Seyir Hidrografi ve Oşinografi Daire Başkanı Tuğamiral Nazım Çubukçu, emekli denizci amiraller, sivil belgesel yapımcıları ve tarih araştırmacıları katıldı. 
     
     MESUDİYE ZIRHLISI 

     1887 Osmanlı-Rus, 1897 Osmanlı-Yunan, 1912 Balkan savaşlarında başarılarla görev yapan, Çanakkale Deniz Savaşlarında da Çanakkale Boğazı'na girmek isteyen yabancı gemilere karşı sabit batarya olarak kullanılan Mesudiye Zırhlısı, 13 Aralık 1914'de, İngiliz B-11 Denizaltısı'ndan atılan torpidoyla batırılmıştı. 
     Sarısığılar mevkiinde denizin 20 metre derinliğinde bulunan Mesudiye Zırhlısı battığında, 598 kişilik mürettabatından 10 subay ve 15 er şehit olmuştu. 
     
</TEXT>
</DOC>
