<DOC>
<DOCNO> 249263 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/19/son/sonspo03.html </URL>
<DATE> 2004/06/19/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Bursaspor, Galatasaray'ın genç oyuncusu Emrah ile anlaştı 
</HEADLINE>
<TEXT>

     Yeni sezonda güçlü bir takım oluşturmak için harekete geçen İkinci Futbol Ligi A Kategorisi ekibi Bursaspor'un transfer komitesi, çalışmalarını sürdürüyor. 
     Teknik Direktör Nejat Biyediç'in verdiği rapor doğrultusunda Galatasaray'ın genç oyuncusu Emrah Umut'un menajeri Serdar Berkin ile Vakıfköy Orhan Özselek Sosyal Tesisleri'nde bir görüşme yapan komite, daha sonra İnegöl'e giderek ailesinin yanında tatilini geçiren Ankaragücü'nün genç oyuncusu Abdullah Boz ile biraraya geldi. 
     Bursaspor Kulübü 2. Başkanı Süleyman Önsever, transfer görüşmeleriyle ilgili yaptığı açıklamada, Emrah'ın gelecek vaat eden bir oyuncu olduğunu belirterek, ''Menajeriyle görüştük. Her konuda da anlaşmaya vardık. Ancak biz Galatasaray ile 2009 yılına kadar sözleşmesi bulunan bu oyuncuyu kiralık olarak değil, bonservisiyle almayı düşünüyoruz. Galatasaray ile görüşeceğiz'' dedi. 
     İnegöl'de biraraya geldikleri Ankaragücü'nün genç oyuncusu Abdullah ile de hemen hemen her konuda anlaştıklarını kaydeden Önsever, Ankaragücü Başkanı Cemal Aydın ile bir kez daha görüştükten sonra oyuncuyla pazartesi günü yeniden biraraya geleceklerini ve bu görüşmede sözleşme imzalamayı umduklarını bildirdi. 
     Önsever, bu oyuncuların dışında transfer çalışmalarının tüm hızıyla sürdüğünü de ifade ederek, ''Ankaragücü Başkanı Cemal Aydın, özellikle Yılmaz ve Ergin için yaptığımız görüşmede bize gerekli kolaylığı sağlayacağını söylemişti. Ergin yurtdışında tatilde olduğu için görüşemedik. Yılmaz ile ilgili görüşmelerimiz sürüyor'' dedi. Bu arada, Bursaspor'un prensipte anlaştığı Ümit Ozan'ın, dün yapılması planlanan imza töreninin bu oyuncunun rahatsızlanarak hastaneye kaldırılması üzerine pazartesi gününe ertelendiği bildirildi. 
     Transfer komitesinin, geçen sezon Akçaabat Sebatspor forması giyen Oktay Derelioğlu ile de ilgilendiği öğrenildi. 
     
</TEXT>
</DOC>
