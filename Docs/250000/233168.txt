<DOC>
<DOCNO> 233168 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/son/soneko50.html </URL>
<DATE> 2004/04/20/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
"Mevlana, bir marka haline getirilerek, parasal değere dönüştürülmelidir" 
</HEADLINE>
<TEXT>

     Hürriyet Gazetesi Genel Yayın Yönetmeni Ertuğrul Özkök, Konya'nın en kıymetli markasının Mevlana olduğunu belirterek, ''Bu marka parayla değil, gönülle satılan bir üründür'' dedi. 
     Ertuğrul Özkök, Konya Hilton Otel'de düzenlenen ''Anadolu'daki Avrupa Toplantıları'' programının ''Yeni Ekonomik Politikaların Işığında ve AB Eşiğinde Şirketler Neler Bekliyor '' konulu panelde yaptığı konuşmada, Konya'ya ilk kez geldiğini söyledi. 
     Dünyada artık herşeyin marka halini aldığını belirten Özkök, yaşadığımız yer dahil her alanda markalaşma olayının gerçekleştirilmesi gerektiğini bildirdi. 
     ABD'ye yaptığı bir gezi sırasında girdiği kitapçıda en çok satılanlar arasında Mevlana'nın bir kitabını gördüğünü vurgulayan Özkök, şunları söyledi 
     ''Ünlü düşünür Mevlana Konya için çok iyi bir çıkış noktası ve marka olabilir. Konya'nın zaten en kıymetli markası da Mevlana'dır. Bu marka parayla değil, gönülle satılan bir üründür. Dünyada artık her türlü değer, para kazandırmaktadır. Mevlana'nın marka haline getirilerek paraya çevrilmesi fikrine birçok kişi tepki gösterebilir. Ancak gerçek budur. Çünkü, paraya çevrilen değerler daha iyi korunabilir.'' Özkök, dünyada tek tanrılı dinlere alternatif düşünce akımlarının geliştiği bir dönemde Mevlana'nın, bir marka haline getirilerek parasal değere dönüştürülebileceğini kaydetti. 
     Muhafazakar yapısıyla bilinen Konya'nın Avrupa kentlerinden çok ABD'deki muhafazakar kentlere benzediğinin altını çizen Özkök, Konya'nın bu yapısıyla ekonomik anlamda daha başarılı bir kent olacağını, çünkü muhafazakar girişimciliğin dünyanın her yerinde liberal girişimden daha başarılı olduğunu belirtti. 
     
     POAŞ GENEL MÜDÜRÜ AKIŞIK 
     Petrol Ofisi A.Ş Genel Müdürü Vural Akışık, uygulanacak olan ekonomik politikaların kaynakları yaratanla tüketen arasındaki dengeyi gözeterek uygulanması gerektiğini söyledi. 
     Türkiye'deki finansman hacminin yaklaşık 140 milyar dolar olduğunu, bunun ancak 40 milyar dolarının kredilerle karşılandığını vurgulayan Akışık, şunları kaydetti 
     ''Bu rakamlar bize Türkiye'de yatırım ve üretim finansmanlarının büyük bir bölümünün öz sermayeyle karşılandığını gösteriyor. Türkiye'de yatırımlar yapılırken özkaynakların kullanılması, krizlerin kolayca atlatılmasını sağlamıştır. Yani mevcut sistem Türkiye'nin yararınadır. Meksika ile aynı zamanda ya da dönemde kriz yaşamamıza rağmen ekonomimizin bu yapısı sayesinde Türkiye krizden 1 yıl sonra kurtulmuş Meksika ise halen krizden çıkamamıştır.'' 
     
</TEXT>
</DOC>
