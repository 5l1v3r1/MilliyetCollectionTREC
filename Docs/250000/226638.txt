<DOC>
<DOCNO> 226638 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/29/son/sonsiy52.html </URL>
<DATE> 2004/03/29/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Seçim sandığında çocukların yazmanlık yaptığı iddiası... 
</HEADLINE>
<TEXT>

     Denizli merkeze bağlı Gözler Beldesi'nde, 2 ilköğretim okulu öğrencisine, sandık yazmanı olarak görev yaptırıldığı iddia edildi. 
     Belediye başkanlığı seçimi için oy kullanılan 331 nolu sandıkta, yazım işlerinin 12 ve 13 yaşlarındaki iki çocuğa yaptırıldığını iddia eden DYP, seçimin iptali için 1 Nolu Merkez İlçe Seçim Kurulu'na başvuruda bulundu. 
     DYP Gözler Belediye Başkan Adayı Devrim As, 331 nolu sandıkta ilköğretim okulu öğrencilerine yazmanlık yaptırıldığını, 333 nolu sandıkta da bir kişinin akrabası adına oy kullandığını, açılan sandıklarda zarf sayısının oy sayısından fazla çıktığını, sandık başkanının görevini bir başkasına bıraktığını iddia etti. 
     İddialarla ilgili video çekimi yaptırdıklarını ifade eden As, ''Gözler seçimine şaibe ve sahtecilik karıştı. Bu nedenle seçimin yeniden yapılması gerekir. Gerekli itirazlarımızı yaptık'' dedi. 
     DYP Denizli İl Başkanı Mehmet Köse de Gözler'de yaşanan sandık başı olaylarının seçim adına ''utanç verici'' olduğunu, haklarını kaybetmemek için itirazda bulunduklarını söyledi. 
     Öte yandan, DYP'lilerin yaptığı itirazın 1 Nolu Merkez İlçe Seçim Kurulu'na ulaştığı, ancak henüz görüşülmediği öğrenildi. 
     Henüz sayımı yapılmayan iki sandıkla ilgili nasıl bir işlem yapılacağı henüz belli olmazken, işlemin sadece itiraz yapılan sandıklarla mı sınırlı tutulacağı veya seçimin iptaline gerekçe mi olacağı 1 Nolu Merkez İlçe Seçim Kurulu'nun vereceği kararla belli olacak. 
     
</TEXT>
</DOC>
