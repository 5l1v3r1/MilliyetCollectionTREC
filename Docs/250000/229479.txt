<DOC>
<DOCNO> 229479 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/08/siyaset/siy07.html </URL>
<DATE> 2004/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
'Anayasal sınırlar içinde bu kadar' 
</HEADLINE>
<TEXT>

   KKTC Cumhurbaşkanı'nın Org. Hilmi Özkök'le telefonda konuştuğu, ikilinin son MGK'yı değerlendirdikleri öğrenildi 
      BARKIN ŞIK Ankara 

   
   Genelkurmay Başkanı Orgeneral Hilmi Özkök'ün, KKTC Cumhurbaşkanı Rauf Denktaş'la dün yaptığı telefon görüşmesinde, "Milli Güvenlik Kurulu MGK toplantısında, Anayasal sınırlar içinde ancak bu kadarını yapabildik" dediği öğrenildi. 
   
   Eleştirileri konuştular 
   Denktaş, dün öğle saatlerinde Kıbrıs'a dönmeden önce, Genelkurmay Başkanı Özkök'le bir telefon görüşmesi yaptı. Denktaş Özkök'le, MGK toplantısı ve sonrasındaki gelişmelere ilişkin değerlendirmelerde bulundu. Görüşmede, MGK toplantısının ardından yayınlanan bildiriye yönelik "MGK ulusal güvenlik sorumluluklarını nasıl devreder Çekinceler dururken, sürecin başlatılmasına nasıl izin verilir Suya, sabuna dokunmayan bir açıklama çıktı" eleştirileri de gündeme geldi. Edinilen bilgilere göre Özkök, MGK toplantısı hakkında Denktaş'a bilgi verirken, "MGK'da Anayasal sınırlar içinde bu kadarını yapabildik" dedi. 
   
   'Çok güvenmeyin' 
   Denktaş, önceki gün Sezer ve Başbakan Recep Tayyip Erdoğan'la ayrı ayrı görüşmüş, Erdoğan'la görüşmesinde "Rumlara fazla güveniyorsunuz. Ben 60 yıldır tanırım" demişti. Ancak Erdoğan, Denktaş'a, "Yapılabilecek en iyi anlaşmayı yaptık" yanıtını vermişti. 
   
   'Plan yüz karası' 
   KKTC lideri Rauf Denktaş, adaya dönüşünde Annan Planı'nı "yüz karası" olarak nitelendirdi. Denktaş, "referandumda 'hayır' kampanyası başlattığımı iki - üç gün önce söyledim. Bar bar bağırıyoruz" dedi. 
   
   
   
</TEXT>
</DOC>
