<DOC>
<DOCNO> 240389 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/16/siyaset/asiy.html </URL>
<DATE> 2004/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP'li belediyelerin 'dayanışma ruhu' 
</HEADLINE>
<TEXT>


İstanbul'daki 24 AKP'li belediye, 500 personel ve 150 iş makinesiyle 'hizmet ordusu' kurdu. Ekipler, her gün bir ilçenin 'yardımına' koşuyor 

Serhat Oğuz 


İstanbul'daki AKP'li belediyeler ellerindeki iş makinelerinden bir havuz oluşturarak, her gün AKP'li bir ilçenin temizlikten asfalta kadar hizmetlerini sağlıyor. Onlarca araç ve yüzlerce işçiden oluşan AKP'li belediyelerin hizmet ordusu, ilk olarak Fatih'te bahar temizliğine girişti. 
İstanbul'un 24 ilçesini kazanan AKP, seçim öncesi uyguladığı güç birliği yöntemini seçim sonrası da uygulamaya başladı. 
AKP İstanbul İl Başkanı Mehmet Müezzinoğlu'nun, partisinin belediye başkanlarıyla yaptığı toplantıda ortaya çıkan "imece" fikri, hızlı bir şekilde hayata geçirildi. 

Eminönü ve Fatih'te başladı 
AKP'li belediyelerin fen işleri, park ve bahçeler ve temizlik birimlerinden 500 personel ve 150 iş makinesiyle oluşturulan hizmet ordusu, her gün bir ilçenin temizlik, asfalt yamama, çevre düzenleme gibi sorunlarını çözüyor. Eminönü ve Fatih ilçeleriyle başlayan çalışmanın, Beyoğlu, Sarıyer, Zeytinburnu, Bağcılar, Bahçelievler, Küçükçekmece, Silivri, Esenler, Güngören, Gaziosmanpaşa, Bayrampaşa, Eyüp, Beyoğlu ve K ğıthane ilçelerinde devam etmesi planlanıyor. 
Güç birliğinin ilk çalışması olan "Bahar Temizliği" için geçtiğimiz günlerde Fatih'e giden AKP ekipleri, ilçede hummalı bir çalışmaya girişti. 
Sarıyer, Bayrampaşa, Bağcılar belediyesinin dozer ve kamyonları, yıkılan binalardan kalan molozları kısa sürede yüklerken, bazı mahallelerde ise asfalt çalışması yapıldı. Çalışmalara, temizlikçi kıyafeti giyen Fatih Belediye Başkanı Mustafa Demir de katıldı. 




</TEXT>
</DOC>
