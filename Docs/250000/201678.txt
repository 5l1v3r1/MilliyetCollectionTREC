<DOC>
<DOCNO> 201678 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/12/son/sonspo37.html </URL>
<DATE> 2003/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Bülent ve Berkant kavga ettiler mi 
</HEADLINE>
<TEXT>

     Galatasaray'da, Avrupa Şampiyonlar Ligi'ndeki Real Sociedad maçı sonrası Bülent ve Berkant'ın soyunma odasında kavga ettiği yönündeki haberlere sert tepki geldi. 
     Florya Metin Oktay Tesisleri'ndeki antrenman öncesi, antrenör Müfit Erkasap ile oyuncular Bülent, Berkant ve Hakan Ünsal, basın mensuplarına açıklamalarda bulunup haklarında çıkan haberleri yalanlarken, bu haberlerin yer aldığı gazetelerin muhabirleri de tesislerden dışarı çıkarıldı. 
     Real Sociedad maçı sonrası soyunma odasında rahatsızlandığını ifade eden kaptan Bülent, ''Sıvı kaybından kaynaklanan bir rahatsızlıktı. Kesinlikle Berkant ile aramda, yazıldığı gibi birşey olmaz. Haberler son derece çirkin ve yanlış'' dedi. 
     Berkant da gazetelerde kaptan Bülent ile aralarında tartışma geçtiği yönündeki haberleri okuduğunda çok şaşırdığını ifade ederek, ''Benim Bülent ağabeye ya da takımdaki başka bir ağabeye böyle bir saygısızlık yapmam söz konusu olamaz. Haberlere çok üzüldüm. Zaten aramızda birşey geçseydi, herhalde bayılan ben olurdum'' açıklamasını yaptı. 
     Hakan Ünsal ise kendi ağzından, söylemediği lafların yazıldığı iddiasında bulunarak, ''Bir gazeteye verdiğim demeç, daha sonra başka bir gazete tarafından değiştirilerek, 'Bu takımla bu kadar olur' demişim gibi yazıldı. Bunlar çok yanlış. Olan bize oluyor'' diye konuştu. 
     
     TESİSLERDEN DIŞARI 
     Galatasaray Antrenörü Müfit Erkasap, medyayla aralarındaki iletişimi düzgün tutabilmek için mümkün olduğunca haber akışını sağlamaya çalıştıklarını, ancak yeterli karşılığı alamadıklarını söyledi. 
     Erkasap, Bülent ve Berkant'ın kavga ettiği yönündeki haberleri yansıtan Sabah Gazetesi'nin foto muhabiri Süleyman Gültekin ile Hürriyet Gazetesi muhabiri Naci Küçük'ten tesisleri terketmesini istedi. Daha sonra Galatasaray'ın basınla ilişkiler sorumlusu Turgay Vardar, Rumen oyuncu Petre'nin, Rapid Bükreş Kulübü'ne geri döndüğü biçimindeki bir haberin yer aldığı Fanatik Gazetesi'nin muhabiri Bozhan Memiş'i de tesis dışına davet etti. 
     
</TEXT>
</DOC>
