<DOC>
<DOCNO> 233554 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/son/sonspo12.html </URL>
<DATE> 2004/04/21/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Mustafa Çulcu, TFFHGD'ye aday... 
</HEADLINE>
<TEXT>

     FIFA kokartlı hakem Mustafa Çulçu, Türkiye Faal Futbol Hakemleri ve Gözlemciler Derneği TFFHGD Genel Başkanlığı'na aday olduğunu açıkladı. 
     Mustafa Çulcu, adaylığı nedeniyle bu hafta maç yönetemeyeceğini Merkez Hakem Kurulu'na MHK bildirdiğini söyledi. 
     Çulçu, Kocaeli Faal Futbol Hakemleri ve Gözlemciler Derneği'nde düzenlediği basın toplantısında, ''Hakemlik müessesenin daha yüksek yerlere çıkarılmasına katkı sağlamak için aday oldum'' dedi. 
     Genel kurulun 26 Nisan Pazartesi günü Eskişehir'de 362 delegenin katılımıyla toplanacağını belirten Çulcu, kurumun MHK ile paralel çalışarak çok daha iyi hizmetler verilebileceğini söyledi. 
     Çulçu, şunları kaydetti 
     ''Metin Tokat, 2 dönemdir başkanlık yapıyor. Bu görevi üçüncü dönemde de sürdürmek istiyor. Ancak demokrasinin gereği, biz de bir ekip olarak aday olduk. Hakemlikte 20 yılımı doldurdum. Kocaeli Faal Futbol Hakemleri ve Gözlemcileri Derneği Başkanı olarak 2 yıllık bilgi birikimim ve tecrübem var. FIFA kokartlı hakem arkadaşlarımızla yola çıktık. Kendilerinin büyük desteğiyle Türk hakemliğini daha iyi yerlere getirmek istiyoruz. MHK'ya, başkanlığa aday olduğum için bu hafta görev yapamayacağımı bildirdim.'' M.Selçuk Dereli, Kuddusi Müftüoğlu, Bülent Uzun, Cem Papila, Bülent Demirlek ve Serdar Tatlı'nın listesinde yer alacak hakemlerden bazılarının olduğunu ifade eden Çulcu, 15 kişilik yönetimi oluşturmak için Türkiye genelinde bölge hakemleriyle görüşmeleri sürdürdüğünü sözlerine ekledi. 
     
</TEXT>
</DOC>
