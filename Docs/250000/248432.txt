<DOC>
<DOCNO> 248432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/16/son/sonsiy21.html </URL>
<DATE> 2004/06/16/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Belediyeler Kanunu değişiyor... 
</HEADLINE>
<TEXT>

     TBMM Plan ve Bütçe Komisyonu, Belediyeler Kanunu Tasarısı'nın ilk 4 maddesini kabul etti. 
     Tasarının görüşmelerine alt komisyonda kabul edilen metin üzerinden devam edilmesi kararlaştırılırken, alt komisyon üyesi CHP milletvektilleri muhalefet şerhi koyarak, tasarının Anayasa'ya aykırı olduğunu iddia ettiler. 
     CHP Milletvekilleri, Komisyon'un 4-5 aydır gündeminde olmasına rağmen Sayıştay üye seçimlerini yapmamasını eleştirerek, bir an önce bu seçimin yapılmasını istediler. 
     Komisyon Başkanı Sait Açba, gündemi Hükümet'in önceliklerine göre belirlediklerini ifade ederek, ''sadece o seçimler değil, 1.5 yıl önce gelen teklifler de sıra bekliyor'' dedi. 
     Açba'nın sözlerine tepki gösten CHP Antalya Milletvekili Osman Kaptan, ''Biz Hükümet'in fetva organı değiliz'' dedi. 
     Tasarının müaddeleri üzerindeki görüşmeler devam ederken, AK Parti Balıkesir Milletvekili Ali Osman Sali, küçük belediyeler ve beldelere ad bulunamadığını ifade ederek, ''Duygu Asena'nın Kadının Adı Yok kitabı gibi, küçük belediyelerin Türkiye'de adı yok'' dedi. Sali, küçük belediyelere bir ad bulunmasını da önerdi. 
     Komisyon'da daha sonra mahalle tanımının yapıldığı 3. madde tartışıldı. 
     Bazı CHP ve AK Parti milletvekilleri, mahallelerin ''tüzel kişiliği olmayan idari birimler'' olarak tanımlanmasına karşı çıktılar. 
     İçişleri Bakanı Abdülkadir Aksu, söz alarak mahallelere tüzel kişilik vermek için Anayasa değişikliği gerektiğini, ayrıca Türk devlet yönetiminin yeniden düzenlenmesine ihtiyaç bulunduğunu söyledi. 
     Yapılan tartışmalarda CHP ve AK Parti milletvekilleri de kendi aralarında görüş ayrılığına düştüler. 
     Daha sonra tasarının mahalle tanımı ile ilgili fıkrasından ''tüzel kişiliği olmayan'' ibaresinin çıkarılması için verilen önerge, AK Parti ve CHP milletvekillerinin oylarıyla kabul edildi. 
     Tasarının kabul edilen maddeleri, son nüfus sayımına göre nüfusu 5 bin ve üzerinde olan yerleşim birimlerinde belediye kurulmasını öngörüyor. İçme ve kullanma suyu havzaları ile sit ve diğer koruma alanlarında ve yerleşik alanı kurulu bir belediyenin sınırlarına 5 bin metreden daha yakın yerleşim merkezlerinde belediye kurulamayacağı da hükme bağlanıyor. 
     
</TEXT>
</DOC>
