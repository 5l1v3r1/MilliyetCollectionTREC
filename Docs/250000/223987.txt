<DOC>
<DOCNO> 223987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/20/son/sondun17.html </URL>
<DATE> 2004/03/20/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Fransızlar yarın sandık başına gidiyor... 
</HEADLINE>
<TEXT>

     Fransız seçmenler, bölgesel seçimlerin ilk turu için yarın sandık başına gidecek. 
     Seçimler, iki yıl önce büyük oy farkıyla işbaşına gelen Halkçı Hareket Birliği Partisi UMP için, halkın gözünde hükümetin icraatlarının değerlendirilmesi açısından ciddi bir sınav niteliği taşıyor. 
     Son kamuoyu yoklamaları, muhalefette yer alan ve seçimlere birlikte girecek olan Sosyalist, Yeşil ve Komünist Partisi ile iktidardaki UMP ve bu partiyi destekleyen liberal eğilimli Fransa Demokrasi Birliği'nin UDF seçim yarışını başa baş götürdüğünü ortaya koyuyor. 
     Seçimler sonucu, Fransa'da 22, denizaşırı topraklarda 4 bölgenin meclis üyeleri seçilecek. 
     1998 yılında yapılan son bölgesel seçimlerde, Fransa'da 14 bölge sağ partilerin, 8 bölge ise sol partilerin eline geçmişti. 
     Denizaşırı topraklarda ise 2 bölgede sol, bir bölgede sağ, bir bölgede ise bağımsızların listesi seçimi kazanmıştı. 
     Bölgesel seçimlerde 226 listede toplam 17 bin 657 aday yarışacak. 
     Yarın yapılacak seçimlerde, bölge meclis üyeleri dışında, il meclis üyeleri de seçilecek. 
     İl meclis üyeleri için yapılacak yarışa, toplam 12 bin 297 aday katılıyor. Bu seçim sonucu, il meclislerine 2 bin 29 üye seçilecek. Son yapılan seçimlerde, 59 ilde sağ, 41 ilde sol yarışı önde tamamlamıştı. 
     Fransa'da 42 milyon civarında kayıtlı seçmen bulunuyor. 
     Seçimlerin ikinci turu 28 Mart Pazar günü yapılacak. 
     Son kamuoyu yoklamaları, bölgesel seçimlere katılım oranın düşük olacağını ortaya koyuyor. Fransa'da 1998 yılında yapılan bölge seçimlerine katılım oranı yüzde 58'de kalmıştı. 
     
</TEXT>
</DOC>
