<DOC>
<DOCNO> 246280 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/08/son/sonspo25.html </URL>
<DATE> 2004/06/08/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Galatasaray'da transfer çalışmaları... Başkan Canaydın, Fransa'ya gidecek 
</HEADLINE>
<TEXT>

     Yeni sezon için transfer çalışmalarını sürdüren, ancak görüştükleri futbolcularla henüz imza aşamasına gelemeyen Galatasaray'da, kulüp başkanı Özhan Canaydın'ın 10 Haziran Perşembe günü Fransa'ya gideceği öğrenildi. 
     Canaydın'ın Fransa'da transfer çalışmaları yapacağı ifade edilirken, sarı-kırmızılı kulübün önümüzdeki haftaya transferde ciddi adımlar atabileceği bildirildi. 
     Bu arada, Galatasaray'ın takımdan göndermeyi düşündüğü yabancı futbolcuların kendilerine gelen teklifleri reddettikleri ve gitmeyi istemedikleri kaydedildi. Yabancı futbolcuların ayrılmayı kabul etmemelerinin de transferin gerçekleşmesinde engel olduğu ifade edildi. 
     Öte yandan, Galatasaray'da takımdan ayrılmasına kesin olarak bakılan Ömer Erdoğan'ın transfer olmak için kulüp bulduğu, yöneticilerin de kendisine bonservisi konusunda kolaylık gösterdiği öğrenildi. 
     
</TEXT>
</DOC>
