<DOC>
<DOCNO> 214071 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/09/son/soneko29.html </URL>
<DATE> 2004/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
MB 2004 yılı enflasyon hedefinin ulaşılabilirliği ortaya çıktı 
</HEADLINE>
<TEXT>

     Merkez Bankası, Ocak ayı enflasyon rakamlarının, 2004 yılı enflasyon hedefinin ulaşılabilir olduğunu bir kez daha ortaya koyduğunu bildirdi. 
     Merkez Bankası'nın ''Ocak Ayı Enflasyonu ve Görünüm'' başlıklı değerlendirmesinde, Ocak'ta aylık fiyat artış oranlarının TEFE'de yüzde 2.6, TÜFE'de yüzde 0.7 olduğu hatırlatılarak, enflasyondaki düşme eğiliminin Ocak ayında da devam ettiği vurgulandı. 
     Değerlendirmede, gerek enflasyon beklentilerindeki düşüş gerekse döviz kurundaki istikrarın devam etmesinin, enflasyondaki düşüş eğilimini destekleyen en önemli unsurlar olduğu kaydedildi. 
     TEFE artışının TÜFE'nin üzerinde kalmasının ise tarım fiyatlarından kaynaklandığı, imalat sanayi fiyatlarının ise genel enflasyon eğilimine paralel biçimde düşük bir oranda yükseldiği ifade edildi. 
     Değerlendirmeye göre, mevsimsellikten arındırılmış enflasyonun son 6 aydaki ortalaması TEFE'de yüzde 0.50, TÜFE'de ise yüzde 0.46 oldu Söz konusu ortalama artışlar, yıllık olarak sırasıyla yüzde 6,2 ve yüzde 5,7'ye karşılık geliyor . Aynı dönemde, mevsimsel etkilerden arındırılmış gıda dışı TÜFE'nin ortalama artışı yüzde 0,67 oldu. 
     Değerlendirmede, Ocak ayı enflasyon rakamlarının 2004 yılı enflasyon hedefinin ulaşılabilir olduğunu bir kez daha ortaya koyduğu vurgulanırken, son 6 aylık dönemde mevsimsellikten arındırılmış aylık enflasyonun, ortalama olarak, tarım dışı TEFE'de yüzde 0.5, gıda dışı TÜFE'de ise yüzde 0.7 olmasının, genel enflasyon eğiliminin de yıl sonu hedefi ile tutarlı bir düzeyde bulunduğuna işaret ettiği kaydedildi. 
     
     TEFE'DEKİ ARTIŞ KALICI OLMAYACAK 

     Merkez Bankası, Ocak ayında, aylık tüketici fiyatlarının öngörülerin altında kaldığını, aylık toptan eşya fiyatları enflasyonunun ise öngörülerin üzerinde gerçekleştiğini bildirdi. 
     Değerlendirmede, geçtiğimiz ayın fiyat artışlarına bakıldığında dayanıklı tüketim malları fiyat artışlarının oldukça sınırlı kaldığı, bu gruptaki geçmiş verilerin Ocak ve Temmuz aylarında fiyatların periyodik olarak ayarlandığını gösterdiği ifade edildi. 
     Değerlendirmede, 2004 yılı Ocak ayında, tarım dışı TEFE enflasyonunun yüzde 0.5 ile geçen yılın Nisan ayından itibaren devam eden düşük seyrini koruduğu da vurgulandı. Değerlendirmede devamla şöyle denildi 
     ''Ocak ayında TEFE artışına en yüksek katkı, yüzde 9,3 oranında artış gösteren tarım fiyatlarından gelmiştir. Söz konusu artışın, 1995-2003 yılları arasındaki Ocak ayı artış ortalaması olan yüzde 8,6'nın da üzerinde kalması dikkat çekicidir. Mevsimsellikten arındırılmış tarım fiyat artış oranı, bir önceki aya göre 3,9 puan yükselerek yüzde 4,2 olarak gerçekleşmiştir. 
     Tarım fiyatlarının bu denli yüksek oranda artması, büyük ölçüde, sert kış koşulları ve Antalya'daki sel baskınının taze sebze-meyve fiyatları üzerindeki olumsuz etkisinden kaynaklanmıştır. Sonuç olarak, Ocak ayında TEFE deki tarım fiyat artışlarında gerçekleşen yüksek rakamın temelde bu döneme özgü sert mevsimsel koşullardan kaynaklandığı ve önümüzdeki aylarda kalıcı olmayacağı düşünülmektedir.'' 
     
     İMALAT SANAYİİNDEKİ FİYATLAR 

     Değerlendirmede, imalat sanayiinde fiyatların son aylardaki sınırlı artış eğilimini koruduğu ve aylık fiyat artış oranlarının, özel imalat sanayiinde yüzde 0.6, kamu imalat sanayiinde yüzde 0.7 olarak gerçekleştiği belirtildi. 
     Bu grupta fiyat artışlarının sınırlı kalmasında ortalama dolar kurunun Aralık ve Ocak aylarında sırasıyla yüzde 2.9 ve yüzde 6 oranlarında gerilemesinin önemli bir rol oynadığı vurgulandı. Değerlendirmede şöyle denildi 
     ''Yukarıdaki gelişmeler paralelinde, yıllık enflasyon TEFE'de yüzde 10,8, tarım dışı TEFE'de ise yüzde 7,4'e gerilemiştir. Söz konusu endekslerde, 2003 yılı Ocak ayında Irak Savaşı ile ilgili gelişmelere bağlı olarak oldukça yüksek oranlı fiyat artışları gerçekleşmiş olması, 2004 yılı Ocak ayında yıllık enflasyon oranlarındaki düşüşü hızlandırıcı bir rol oynamıştır.'' 
     
     TARIM SEKTÖRÜNDEKİ FİYATLAR 

     Değerlendirmede, Ocak ayında, aylık tüketici fiyatlarının öngörülerin altında kaldığı, aylık toptan eşya fiyatları enflasyonunun ise öngörülerin üzerinde gerçekleştiği kaydedildi. 
     Değerlendirmeye göre, TEFE enflasyonunun yüksek çıkmasında, olumsuz mevsim koşullarından dolayı yüzde 9.3 gibi çok yüksek düzeyde gerçekleşen tarım sektörü fiyat artışları belirleyici oldu. 
     TEFE'deki tarım fiyat artışlarında gerçekleşen yüksek rakamın, temelde Ocak ayının sert mevsimsel koşullarından kaynaklandığı ve önümüzdeki aylarda kalıcı olmayacağının tahmin edildiği vurgulanırken, ''bu çerçevede, Merkez Bankası Ocak ayı enflasyon gelişmelerinin ileriye yönelik içerdiği bilgiyi, enflasyonun genel eğilimi açısından olumlu bulmaktadır'' denildi. 
     Olumsuz mevsim koşullarının ortadan kalkmasıyla birlikte, tarım sektörü fiyatlarının normal seyrine dönmesinin muhtemel olduğu da vurgulandı. 
     Değerlendirmede, hizmet sektörü fiyat artışlarında gözlenen göreli yavaşlama ve bu sektörde Ocak ayı fiyat artışının yıl sonu hedefi ile uyumlu gerçekleşmesinin, önümüzdeki dönem enflasyonu açısından olumlu bir sinyal olduğu kaydedildi. 
     
     SON DÖNEMDEKİ OLUMLU GELİŞMELER 

     Değerlendirmede, son dönemde kurlardaki istikrar ile bekleyişlerdeki olumlu gelişmelerin devam ettiği, iç talepteki canlanmanın kontrollü bir şekilde gerçekleştiği de kaydedildi. 
     Mali disiplin ve siyasi istikrarın devam etmesi ve önemli bir dışsal bir şokun ortaya çıkmaması durumunda, iç talep, kur ve bekleyişler gibi enflasyonu etkileyen değişkenlerin genel eğiliminin yıl sonu hedefi ile tutarlı seyredeceğinin tahmin edildiği ifade edilen değerlendirmede, şu görüşlere yer verildi 
     ''Bütün bu gelişmeler, enflasyondaki düşüş eğiliminin önümüzdeki dönemde devam etme olasılığının yüksek olduğuna işaret etse de, bu öngörülerin koşullu bir nitelik taşıdığının altı çizilmelidir. Söz konusu öngörüler, bütçe hedefleri ile ilgili gelişmelere karşı son derece hassas olacaktır. 
     Merkez Bankası, para politikası karar alma sürecinde, bütçe hedeflerinde ortaya çıkan açığın finansmanına dair gelişmeleri yakından takip etmeye devam edecek, alınacak tedbirlerin kamu fiyat ayarlamaları ve maliyet artırıcı vergi ayarlamalarından ziyade diğer harcamaların kısılmasına yönelik olması kaydıyla enflasyonun gelecekte alacağı değerlere ilişkin ihtiyatlı-iyimser tavrını koruyacaktır. Böylelikle, 2004 yılında da yüksek büyüme ve düşük enflasyonun aynı anda yaşanabilme olasılığı artmış olacaktır. 
     Bu çerçevede Hazine Müsteşarlığı'nın 21 Ocak 2004 tarihli basın duyurusunda, asgari ücret ve emekli maaşlarındaki artışların 2004 yılı bütçesi üzerindeki olumsuz etkilerinin telafi edilmesine yönelik olarak diğer bütçe harcamalarında kesinti yapılması hususunda görüş birliği oluştuğunun kamuoyuna duyurulması olumlu bir adım olarak algılanmıştır.'' 
     
     KALICI İSTİKRAR İÇİN... 

     Değerlendirmede, enflasyonla mücadelede sağlanan başarıya karşın, kalıcı fiyat istikrarına ulaşılabilmesi açısından alınması gereken daha çok mesafe olduğu vurgulanırken, özellikle kamu sektöründe verimliliği artırmaya yönelik adımların, mali disiplinin kalitesine katkıda bulunması açısından son derece önem taşıdığı da kaydedildi. 
     
</TEXT>
</DOC>
