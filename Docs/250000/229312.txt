<DOC>
<DOCNO> 229312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/son/soneko43.html </URL>
<DATE> 2004/04/07/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
MB Yılsonu enflasyon hedefine ulaşılabileceği kanısı güçlendi 
</HEADLINE>
<TEXT>

     Merkez Bankası, Mart ayında Tüketici Fiyatları TÜFE artışlarında olumlu görünüm devam ederken, Toptan Eşya Fiyatları TEFE artışlarında göreli bir hızlanma olduğunu bildirdi. 
     Merkez Bankası tarafından yapılan açıklamada, Devlet İstatistik Enstitüsü DİE tarafından açıklanan Mart ayı enflasyonu ve görünümü değerlendirildi. 
     Mart ayında, TEFE üzerinde tarım fiyatları ve bütçe önlemleri çerçevesindeki kamu fiyat artışlarının etkili olduğu bildirilen açıklamada, TEFE içerisindeki enerji fiyatlarının son bir yıl içinde yüzde 0.5 oranında düşmüş olmasının maliyet yönlü enflasyon baskılarını sınırlamaya devam ettiği ifade edildi. 
     Tarım fiyatlarındaki göreli yüksek artışların TÜFE içerisindeki gıda ürünlerine yansımasının sınırlı kaldığının gözlendiği kaydedilen açıklamada, şöyle denildi 
     ''Dahası, tarım fiyatlarındaki bu yüksek artışların önümüzdeki aylarda yerini düşük artışlar veya azalışlara bırakması beklenmektedir. TEFE içerisindeki tütün imalat sanayi fiyatlarındaki yüksek artışın dolaylı etkileri ihmal edilebilir düzeyde olacaktır. 
     Ancak, TEFE'deki artışın önemli bir bölümünün petrol ürünleri ve ana metal sanayi sektörlerinden kaynaklanması ve daha da önemlisi bu artışların devam etme olasılığı, ilerleyen aylarda enflasyon üzerinde genel olarak maliyet kaynaklı baskıların oluşabileceğine işaret etmektedir.'' Metal fiyatlarındaki artışların Çin'deki yoğun talep artışından kaynaklandığı ve bunun da geçici bir durum olarak değerlendirilmediği belirtilen açıklamada, aynı şekilde, petrol fiyatlarındaki artış eğiliminin bir süre daha belirgin şekilde tersine dönmesinin beklenmediği bildirildi. 
     Ancak bu gelişmelerin, döviz kurundaki göreli istikrarın devam ettiği ve iç talebin kontrol altında tutulduğu temel varsayımı altında, henüz 2004 yılı enflasyonunu tehdit edebilecek düzeyde görülmediğine işaret edilen açıklamada, şöyle denildi 
     ''Kuşkusuz, bu varsayımlar ve bunlara bağlı olarak elde edilen öngörüler, mali disiplinden herhangi bir sapma olmadığı durumları ve bu durumlar altında elde edilen projeksiyonları ''koşullu'' projeksiyonları içermektedir.'' 
     
     2004 YILI İLK ÇEYREĞİ 
     Açıklamada, genel olarak, 2004 yılının ilk çeyreği sonu itibariyle yıl sonu enflasyon hedefine ulaşılabileceği kanısının gittikçe güçlendiği belirtildi. 
     Yılın ilk çeyreğindeki kümülatif TÜFE artışı yüzde 2,2, gıda dışı TÜFE artışı ise yüzde 1,3 olarak gerçekleştiğine işaret edilen açıklamada, ''Bu rakamların, enflasyonun yıl sonu hedefi ile tutarlı bir seyir izlemekte olduğuna işaret etmesi olumlu bir durum olarak algılanmalıdır'' denildi. 
     Hizmet grubu ile mal grubu arasındaki göreli fiyat farklılaşması, ve dünya genelinde ana metal ve petrol fiyatlarındaki yükselişlerin gelecek dönem enflasyonu üzerinde bir risk olarak algılandığı bildirilen açıklamada, şöyle denildi 
     ''Yıllık hizmet grubu fiyat artışlarının Şubat ayındaki yüzde 22 düzeyinden Mart ayında yüzde 19,7'ye düşmesi olumlu bir gelişme olarak değerlendirilebilir. 
     Ancak, son üç aydaki hizmet fiyat artışlarının mevsimsellikten arındırılmış ortalamalarının yüzde 1,1'e denk gelmesi ve bu rakamın yıllık olarak yüzde 14,6 düzeyini işaret etmesi, hizmet grubu enflasyon eğiliminin henüz yıl sonu hedefi ile uyumlu olmadığını göstermektedir. 
     Hizmet grubunun alt kalemlerinden kira artışlarındaki yavaşlama olumlu olarak değerlendirilse de, bu düşüş eğiliminin kalıcı olup olmadığının yakından takibi önem kazanmaktadır.'' Ocak-Mart döneminde yüzde 13,0 oranında artan hastane hizmetleri fiyatlarının ise olumsuz bir tablo çizdiği kaydedilen açıklamada, sağlık hizmetleri sektöründeki fiyatların ekonominin diğer birçok birimlerinde olduğu gibi hedeflenen enflasyona göre ayarlanmasının enflasyondaki katılığın kırılmasına katkıda bulunacağı ifade edildi. 
     
</TEXT>
</DOC>
