<DOC>
<DOCNO> 247335 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/12/son/sondun21.html </URL>
<DATE> 2004/06/12/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
AP'nin 732 yeni üyesi yarın yapılacak seçimlerle belirlenecek... 
</HEADLINE>
<TEXT>

     Avrupa Parlamentosu'nun AP 25 ülkeden gelen 732 üyesi, yarın yapılacak seçimlerle belirlenecek. 
     AB üyesi İngiltere, Hollanda, İrlanda ve Çek Cumhuriyeti'nde seçimler perşembe ve cuma yapılırken, İtalya, Malta ve Letonya'da halk bugün sandık başına gidiyor. 
     AB'ye üye ülkelerde, seçimlerde oy hakkına sahip 350 milyon civarında kayıtlı seçmen bulunuyor. 
     AB ülkelerindeki seçimlerde yarışacak 481 siyasi parti veya gruptan aday olanların sayısı ise 14 bin 600. Seçimlerde aday kadınların oranının ise yüzde 33 civarında olduğu bildiriliyor. 
     
     AP'DE SİYASİ GRUPLAR 
     AP'nin 1999 yılında yapılan seçimlerinde merkez sağ önde tamamlamıştı. Hıristiyan Demokratlar, 294 parlamenterle en fazla sandalyeye sahip olan siyasi grup olarak 5 yıl boyunca görev yaptı. 
     Hıristiyan Demokratların ardından, 232 parlamentere sahip olan Sosyalistler, en güçlü ikinci siyasi grup olarak AP'de temsil edildi. 
     AP'de siyasi grup kurabilmek için beş farklı ülkeden en az 19 parlamenterin bir araya gelmesi gerekiyor. 
     Genişleme öncesi 626 sandalye bulunan AP'nde, üye sayısının 15'den 25'e çıkması üzerine, Fransa'nın dönem başkanlığı sırasındaki Nice zirvesinde alınan kararla parlamenter sayısı da 732'ye çıkartıldı. Almanya, 99 parlamenterle AP'de en fazla temsil edilen ülkeler sıralamasında ilk sırada yer alırken, Fransa, İngiltere ve İtalya'nın 78'er sandalye hakkı bulunuyor. AP'de, Polonya ve İspanya 54'er, Hollanda 27, Belçika, Yunanistan, Portekiz, Macaristan ve Çek Cumhuriyeti 24'er, İsveç 19, Avusturya 18, Danimarka, Finlandiya, Slovakya 14'er, İrlanda ve Litvanya 13'er, Letonya 9, Slovenya 7, Lüksemburg, Kıbrıs Rum kesimi, Estonya 6'şar, Malta ise 5 sandalye hakkına sahip. 
     
     YETKİLERİ ARTAN PARLAMENTO 
     AB'nin danışma organı olarak ilk yıllarda görev yapan AP, daha sonra alınan kararlarla yetkisini ve gücünü önemli ölçüde artırdı. 
     AP, AB'nin bazı yasalarının onaylanması konusunda AB Konseyi ile birlikte ortak karar verme hakkına sahip oldu. 
     AP ayrıca, AB bütçesinin, genişlemenin ve başka ülkelere yapılacak mali yardımın onaylanması konusunda söz söyleme hakkına sahip. AB'nin icra organı komisyonun üyelerinin seçiminde de söz söyleme hakkını bulunan AP, daha önce eski AB Komisyon Başkanı Jacques Santer döneminde olduğu gibi, bütün komisyon üyelerini görevden alma hakkına da sahip bulunuyor. 
     Genel kurul toplantılarını her ay bir hafta Strasbourg'da yapan AP, diğer uzmanlık komisyonu ve siyasi grup toplantılarını önemli bir bölümünü Brüksel'de yapıyor. 
     AB'nin icraat organı komisyon ve dönem başkanı ülkenin yetkili organları, her ay Strasbourg'a gelerek, AP üyelerinin sözlü soru önergelerini yanıtlamak zorunda. AP, bu yönüyle de AB'nin bir anlamda denetleme organı görev yapıyor. 
     
     AP VE TÜRKİYE 
     AP, Türkiye ile ilgili yoğun tartışmalara sahne olan en önemli uluslararası kurum olma özeliğini taşıyor. 
     AB Komisyonu'nun aday ülkelerle ilgili hazırladığı raporları inceleyen ve değerlendiren AP, bu konularda kendi görüşlerinin yer aldığı rapor ve tavsiye karar tasarılarını genel kurulda tartışarak oyluyor. 
     AP'den son iki yıl içinde en güçlü siyasi grup Hıristiyan Demokratların yoğun girişimine rağmen, Türkiye'ye tam üyelik yerine ''özel ortaklık sunulmasını'' öneren tavsiye karar tasarıları sol grupların karşı koymasıyla reddedildi. 
     AP ve TBMM arasında danışma organı olarak görev yapan Karma Parlamento Komisyonu'nun KPK Türk ve Avrupalı üyeleri, Strasbourg, Brüksel ve Ankara'da belirli aralıklarla bir araya gelerek, Türkiye ile AB arasındaki ilişkileri tartışıyor. 
     Eski DEP milletvekillerinin mahkumiyeti, KPK'nın Avrupa ve Türk kanadı arasındaki ilişkilerin zaman zaman gerginleşmesine yol açmıştı. 
     
</TEXT>
</DOC>
