<DOC>
<DOCNO> 220319 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/06/son/sontur11.html </URL>
<DATE> 2004/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Yatakta ders çalışmak başarıya engel... 
</HEADLINE>
<TEXT>

     Öğrencilerin yatakta oturak veya yatarak ders çalışmasının başarıyı engelleyebileceği bildirildi. 
     Kocaeli Üniversitesi Eğitim Fakültesi Öğretim Üyesi Yrd. Doç. Dr. Ayla Akbaş, öğrencinin başarılı veya başarısız olmasında yeteneklerinin yanı sıra fiziki koşulların da etken olduğunu bildirdi. 
     Öğrencinin evinde ders çalışma ortamının rahat olması gerektiğini ifade eden Akbaş, öğrencinin çalışma odasının kesinlikle ayrı olmasının zorunlu olduğuna değindi. İmkansızlık yüzünden odası bulunmayan öğrencinin çalışma masasının da kendine ait olması gerektiğini anlatan Akbaş, öğrencinin gürültülü ortamdan uzaklaşmasını önerdi. 
     Bazı öğrencilerin masa yerine yatak üzerinde oturarak veya yatarak ders çalıştığının bilindiğini açıklayan Akbaş, şunları söyledi 
     ''Yatak üzerinde yatarak veya oturarak ders çalışmak başarıyı olumsuz etkiliyor. Öğrenci yatak üzerinde fiziki olarak rahat olamaz. Eğer öğrenci yatağa sehpa koyuyorsa sehpanın yatakta sabit kalması da zorlaşacaktır. Çalışma araçlarını kucağına veya eline alan öğrencinin ders araçlarından verimli yararlanması veya yazıp okuyabilmesi de fiziki olarak öğrenciyi yoracaktır. Sürekli rahatsızlık duyan öğrencide kısa sürede bıkkınlık ve uyuşukluk görülecek bu yüzden öğrenci çalışmayı bırakacaktır.'' Yatakta yüzü koyun veya sırt üst yatarak ders çalışmanın da başta göz olmak üzere sırt, bel ve kol kaslarını yorabileceğini bildiren Akbaş, şöyle devam etti 
     ''Yatar pozisyondaki öğrencinin uykusu geleceği için dersten verim alamaz. Bunun yanı sıra bu pozisyondaki öğrencinin gözü kitapta olsa bile beyni ve düşünceleri başka yerde olur ve sık sık hayal kurar ve konuya adapte olamaz.'' Akbaş, özellikle lise dönemindeki öğrencilerin ders çalışmaya istekli olmadıklarını bildirerek, şunları söyledi 
     ''Ergenlik dönemindeki öğrencilerin, genellikle ders çalışmaya daha az zaman ayırdıkları biliniyor. Bunun nedeni derse olan motivasyonun yetersiz olmasıdır. Bu çağdaki çocukta kimlik oluşumu yeni geliştiğinden derse olan adaptasyon da azalıyor. Arkadaşlarından ailesinden ve çevresinden kolay etkilenebiliyor. Yaşadığı herhangi bir olumsuz olayı kuruntu haline getirebilir. Ders çalışmayan arkadaşlarını da örnek alabilir, bütün bu etkenler öğrencinin çalışmaya daha az zaman ayırmasına neden olabilir.'' 
     
</TEXT>
</DOC>
