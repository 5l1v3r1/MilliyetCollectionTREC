<DOC>
<DOCNO> 242237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/24/guncel/gun01.html </URL>
<DATE> 2004/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarlaya ektim balık 
</HEADLINE>
<TEXT>


Kavun, karpuz ekilen tarlada balık yetiştirmeye karar veren Cemal Metin'e önce deli dediler. Metin şimdi, Avrupa'ya ihracat yapıyor 

YAŞAR ANTER Muğla DHA 

Muğla'nın Milas ilçesinde 20 yıl önce bostanda balık yetiştirmeye başlayan emekli ilkokul öğretmeni Cemal Metin, yüzlerce dönümlük ovayı balık çiftliğine çevirdi. Karpuz, kavun, patlıcan, pamuk ve tütün ekilen ovada tonlarca çipura, levrek ve kefal yetiştirilip ihraç edilmesini sağlayan Metin, yörenin kaderini de değiştirdi. 

Levrekle başladı 
Evli ve iki çocuk babası Metin, 1983'te emekli olunca Savran köyü Yaşyer Ovası'ndaki 20 dönümlük arazisinde çıkan suyun deniz suyuyla yakın özelliklere sahip olduğunu saptadı. 
Çipura ve levrek yavrularının, Sodura Dağı'nın eteklerinden çıkan kaynak suyunda büyümeye başladığını gören Metin, denizden 15 kilometre uzaklıkta balık üretmeye karar verdi. 
Yurtdışına giderek kültür balıkçılığı üzerine inceleme yapan Metin, yatırım için eşinin altınlarını, İzmir'deki iki eviyle bir dükk nını sattı. 
Metin'in arazisinde doğal toprak havuzlar açarak balık yetiştirmeye çalıştığını gören köylüler "Deli misin, tarlada balık mı yetişir " dedi. Ancak bu sözlere aldırmayan Metin, 1988'de Cem Balıkçılık'ı kurarak Avrupa'ya ihracata başladı. 

1500 kişiye iş 
74 yaşındaki Metin'in başarısı diğer köylüleri de heveslendirdi. Metin'in yardımları sonucu yüzlerce çiftçi balıkçı olurken, 150'nin üzerinde havuza sahip 30 işletmede yılda 600 tonun üzerinde balık üretilmeye başlandı, 1500'e yakın kişiye istihdam olanağı sağlandı. Üretim, ilçe ekonomisine yılda 20 trilyon liraya yakın katkı sağladı. 

Eşinin altınlarını sattı 

Cemal Metin, proje için eşinin altınlarını satınca boşanma aşamasına gelmişler. Proje için Tarım Bakanlığı'nda bile kendisine kuşkuyla bakıldığını söyleyen Metin'e göre, doğal toprak havuzlardaki balıklar doğal ürünlerle beslendiği için denizdeki çiftliklerde üretilenlerden daha lezzetli oluyor.... 


</TEXT>
</DOC>
