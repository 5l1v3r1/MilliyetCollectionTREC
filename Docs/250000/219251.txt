<DOC>
<DOCNO> 219251 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/02/son/sonspo09.html </URL>
<DATE> 2004/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Ara transferler Trabzon'a hayat verdi... 
</HEADLINE>
<TEXT>

     Trabzonspor'un ara transferde kadrosuna kattığı savunma oyuncuları Tolga Seyhan ve Volkan Kürşat Bekiroğlu, ortaya koydukları futbolla camiada beğeni kazandı. 
     Bordo-mavili takım, son 4 lig maçında kalesinde 2 gol görürken, Tolga ve Volkanlı savunma güven veriyor. 
     Karadeniz ekibine Malatyaspor'dan transfer edilen Tolga ve Adanaspor'dan transfer edilen Volkan, Trabzon Dergisi'nin Mart ayındaki konuğu olarak röportaj verdiler. 
     Tolga, Trabzonspor gibi büyük bir takımda futbol oynamaktan memnunluk duyduğunu ifade ederek, ''Hislerim kuvvetlidir. İçimden bir his gelecek yıl, şampiyon olacağımızı söylüyor. Taraftarlarımız bizi desteklesinler'' dedi. 
     Malatya'da birlikte çalıştığı teknik direktör Ziya Doğan'un her yönüyle çok farklı bir teknik adam olduğunu ifade eden Tolga, ''Ziya hocanın antrenmanı çok farklıdır, iyi motive eder. Herşeyden önce dürüsttür. O bana bedava oyna dese bile bedava oynarım'' diye konuştu. 
     Savunmanın eleştirildiği bir dönemde bordo-mavili takımla sözleşme imzalamasının kendisinde bir strese neden olmadığını da kaydeden Tolga, şöyle konuştu 
     ''Stres olmuyor da, herkesin bizden çok büyük beklentileri olduğunu biliyoruz. Ama bizim işimiz önce gol yememek. Ama defansta her şeyden daha fazla önemli olan, uyumdur. Yapacağınız en ufak hata karşı tarafa gol kazandırır. Yan yana oynadığımız arkadaşlarımızla uyum, iyi bir defans oyuncusu olmak kadar önemli. Uyum sürecini de atlattık diyebiliriz. Tam olarak uyumu yakaladığımız anda belki de ligde kopup gideceğiz.'' A Milli Takım formasına kavuştuğunu da kaydeden Tolga, ''Ümit milli olmuştum ama ilk kez A Milli takıma çağrıldım. Oraya yükselmekten çok, orada kalıcı olmak önemli. Bunu da oynadığım takımdaki başarım gösterecek. Biz önce Trabzonspor'da başarılı olmalıyız'' dedi. 
     
     SANTRAFOR BAŞLAMIŞTI... 
     Malatyaspor'da forma giyerken İstanbul takımlarından transfer teklifi aldığını belirten Tolga, ''Devre arası Galatasaray istedi ancak para da anlaşılamadı. Sezon sonu Beşiktaş'a transferim de yüzde 90 oluyordu. Ama Trabzonspor'un da o takımlardan farkı yok ki. Burası büyük bir camia ve burada da o takımlarda olan hedefler var. Bir de yöreye alışığım, biliyorum. Trabzonspor'da şampiyonluğa susamışlık da var'' diye konuştu. 
     Tolga, futbola santrafor olarak başladığını ancak Çanakkale Dardanelspor'da teknik direktör Erdoğan Arıca'nın onu stoper oynatmaya başladığını sözlerine ekledi. 
     
     VOLKAN 
     Trabzonspor'un Adanaspor'dan transfer ettiği Volkan Kürşat Bekiroğlu ise Trabzonspor'un başarılarına katkı sağlamak ve taraftarın gönlünde yer edinmek istediğini söyledi. 
     Trabzonspor'un teknik direktör Samet Aybaba döneminde kendisini istediğini belirten Volkan, ''Samet hoca Gaziantepspor'dan eski hocamdı. Ancak Adanaspor, beni sezon başında vermedi. Daha sonra maddi kriz çıkınca, Trabzonspor'un teklifini kabul ettim. Trabzonspor'un büyük bir kulüp olduğunu biliyordum. Hedefleri var. Şampiyonluk ve Şampiyonlar ligine katılmak istiyor. Bende Trabzonspor'un başarılarına katkı sağlamak ve taraftarın gönlünde yer edinmek istiyorum'' dedi. 
     
     GIGS VE ROBERTO CARLOS'U İZLİYOR 
     Geçmişte çalıştığı hocaların kendisi için iyi şut attığını, iyi orta yaptığını ve gol bölgesine hızlı gittiğini söylediğini dile getiren Volkan, ''Fiziğim de güçlüdür. Ancak Trabzonspor'a devre arası kampına son anda katıldım. Bundan dolayı ligde 1-2 hafta zorlandım. Hem idmanlarda hem de maçlarda. Ama şu anda hem fizik kondisyon hem de uyum açısından gayet iyiyim'' diye konuştu. 
     Volkan antremanlarda dahi mağlup olmayı içine sindiremediğini, en çok izlediği futbolcuların ise Real Madridli Roberto Carlos ile Manchester United'den Ryan Giggs'in maçlarını sürekli izlediğini sözlerine ekledi. 
     
</TEXT>
</DOC>
