<DOC>
<DOCNO> 234597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/25/yazar/ulagay.html </URL>
<DATE> 2004/04/25/ </DATE>
<TIME>  </TIME>
<AUTHOR> Osman ULAGAY  </AUTHOR>
<HEADLINE>
60'lık IMF ve Dünya Bankası geleceğini arıyor 
</HEADLINE>
<TEXT>

   
   Uluslararası Para Fonu IMF ile Dünya Bankası geleneksel ilkbahar toplantılarını yaparken aynı zamanda 60. kuruluş yıl dönümlerini de kutluyorlar. Her iki kuruluş da 2. Dünya Savaşı sonrasında, 1944 yılında kurulmuştu. IMF'nin öncelikle dış ödemeler dengesinde sorun yaşayan ülkelere destek sağlaması, Dünya Bankası'nın ise kalkınma çabalarını destekleyici bir rol oynaması öngörülmüştü. 
   Zaman içinde IMF'nin işlevi yeni boyutlar kazandı ve dış borçlarını ödemekte sorunlarla karşılaşan ülkelerin ekonomilerini mali disipline alarak söz konusu ülkeleri yeniden borç ödeyebilir duruma getirme işlevi öne çıktı. IMF bu işlevi yerine getirirken çoğu kez harcamaları ve gelirleri kısıtlayıcı "kemer sıkma" politikaları önerdiği için de çoğu ülkede kötü bir üne kavuştu. Dünya Bankası ise önceleri altyapı yatırımlarına destek sağlarken daha sonra yapısal uyum kredileriyle farklı sektörleri desteklemeye yöneldi. Bu arada eğitim ve sağlık gibi alanlara destek sağlayarak sosyal boyutlu projelere de katılan Dünya Bankası daha olumlu bir kurumsal imaj yaratabildi. 
   
   Tebrikli protesto 
   Ancak silahlanma harcamalarına yılda 900 milyar ayrılırken yoksul ülkelere yönelik kalkınma yardımlarının 56 milyar dolarda kaldığı bir dünyada Dünya Bankası da protestolara hedef olabiliyor. Dün Washington'da başlayan ilkbahar toplantıları öncesinde düzenlenen bir protesto yürüyüşü, Dünya Bankası'nın kapısına 11.000 adet doğum günü tebriği bırakılarak tamamlandı. Dünyanın dört bir yanından gönderilmiş olan tebrik kartlarında, yoksul ülkelerin borçlarının tümüyle affedilmesi isteniyordu. Dünya Bankası ve IMF'ye yönelik protesto gösterileri dün de devam etti. 
   Dünya Bankası Başkanı James Wolfonsohn, yoksul ülkelere sağlanan yardımların yetersiz kalmasıyla küresel terörün tırmanması arasında bir bağ bulunduğunu ileri sürerek bu yardımların artırılmasını istiyor ama onun çabaları da yetersiz kalıyor. 
   
   IMF'ye yeni başkan 
   Protesto oklarına ve eleştirilere hedef olma konusunda Dünya Bankası'nın geride bırakan IMF'nin yeni başkanının da önümüzdeki hafta arasında belli olması bekleniyor. Aslında İspanya eski maliye bakanı Rodrigo Rato'nun bu göreve getirilmesi kesinleşmiş gibi. Avrupa Birliği'nin adayı olan Rato'nun adaylığının ABD tarafından da onaylandığı, ayrıca Latin Amerika ülkelerinin de Rato'yu desteklediği belirtiliyor. Rato'nun, ekonomi ya da maliye eğitimi görmemiş bir hukukçu olmasının kendisi için bir dezavantaj olduğunu ileri sürenler de var. Rato'nun atanmasına tepki gösteren IMF muhalifi ekonomist Joseph Stiglitz, "bu atama hayatında otomobil görmemiş birinin bir otomobil şirketinin başına getirilmesine benziyor" diyor. Ancak Rato'nun uzlaşmacı kimliğiyle IMF'nin imajının olumlu yönde gelişmesine katkıda bulunabileceğini düşünenler de var. 
   
   IMF'nin geleceği 
   Halen 150 milyar dolar mertebesindeki kullanılabilir kaynaklarının 65 milyar dolarını üç ülkeye Brezilya 27 milyar dolar, Türkiye 23 milyar dolar, Arjantin 15 milyar dolar bağlamış olan IMF'nin bundan sonraki hedefi, sorun yaşayan ülkeleri borç krizine sürüklemeden uyaracak mekanizmaları geliştirmek. Ülkelerin ekonomik performanslarının daha da yakından izlenmesini gerektirecek olan bu işlevin yerine getirilmesinin kolay olmayacağını ise herkes biliyor. Gelecek hafta IMF Başkanı olması beklenen Rato'ya bir süre önce bu görevi kabul edip etmeyeceği sorulduğunda "IMF Başkanlığı görevini iyi yapmak olanaksız, bana başarabileceğim bir iş lazım" demişti. Bakalım şimdi ne yapacak. 
   
      
   
</TEXT>
</DOC>
