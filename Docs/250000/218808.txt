<DOC>
<DOCNO> 218808 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/29/son/sontur23.html </URL>
<DATE> 2004/02/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara... Hamile yengesini 5 bilezik için öldürdü 
</HEADLINE>
<TEXT>

     Dikmen'de bir genç, 5 bilezik için dayısının hamile eşini vücudunun çeşitli yerlerinden 22 kez bıçaklayarak öldürdü. 
     Cinayet Büro Amirliği'nden yapılan açıklamaya göre, Dikmen semtinde oturan N.K adlı hamile genç kadın, akrabaları tarafından, evinde bıçaklanmış halde bulundu. Vücudunun çeşitli yerlerinden 22 kez bıçaklanan N.K, yakınları tarafından Gazi Üniversitesi Hastanesi'ne kaldırıldı. Doktorlar tarafından yapılan ilk müdahalede, genç kadının hastaneye getirilmeden hayatını kaybettiği anlaşıldı. 
     Olayla ilgili soruşturmalara başlayan Cinayet Bürosu ekipleri, N.K'nın evinde yaptıkları incelemelerde evin karıştırılmış ve N.K'nın kolundaki 5 adet bileziğin çalınmış olduğunu tespit etti. 
     Durumu şüpheli gören emniyet görevlileri, sürdürülen çalışmalar sonucunda, cinayetle ilgisi olduğu düşünülen A.D 20 adlı kişiyi gözaltına aldı. 
     A.D'nin emniyette yapılan sorgusunda, yengesi N.K'yı kolundaki bilezikleri almak için öldürdüğünü itiraf ettiği kaydedildi. 
     
     OTO HIRSIZLARI YAKALANDI 
     Öte yandan, vatani görevini yaptığı İstanbul'daki birliğinden firar eden ve çeşitli oto hırsızlığı olaylarına karışan Evren A. ve arkadaşı Hakan K. yakalandı. 
     Asayiş Şube Müdürlüğü Oto Hırsızlığı Büro Amirliği'nden yapılan açıklamaya göre, çeşitli yerlerden çaldıkları lüks otomobilleri sahte ruhsat düzenleyerek sattıkları iddia edilen firari Evren A. ve hırsızlık olaylarında kendisine yardım ettiği öne sürülen Hakan K. adlı şahıslar, büro elemanlarının düzenlediği operasyonla ele geçirildi. 
     Evren A. ve Hakan K'nın, sahipleri tarafından çalışır vaziyette bırakılan çeşitli markalardaki 5 adet lüks otomobili çalıp, daha sonra sahte belge düzenleyerek piyasaya sürdükleri bildirildi. 
     Emniyet yetkilileri, vatandaşların nerede olurlarsa olsunlar araçlarını çalışır vaziyette ya da kontak anahtarı üzerindeyken terk etmemeleri gerektiğini kaydettiler. Yetkililer kontak anahtarı üzerinde bırakılan araçların oto hırsızlarına davetiye çıkardığını belirttiler. 
     
</TEXT>
</DOC>
