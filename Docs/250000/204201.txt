<DOC>
<DOCNO> 204201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/24/son/sonspo12.html </URL>
<DATE> 2003/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Cimbom'un en hırçını Hasan Şaş 
</HEADLINE>
<TEXT>

     Birinci Süper Futbol Ligi'nde 2003-2004 sezonu ilk yarısında yapılan 17 karşılaşma sonunda, Galatasaray'da en hırçın futbolcu Hasan Şaş oldu. 
     Sarı-kırmızılılarda Hasan, ilk yarıdaki maçlarda 1 kırmızı, 4 de sarı kart gördü. Hasan, Fenerbahçe maçında yedek kulübesinde otururken hakem tarafından kırmızı kartla cezalandırıldı. 
     Hasan'ın yanı sıra Mondragon, De Boer, Bülent Korkmaz ve Ömer sarı-kırmızılı ekipte ilk yarıdaki maçlarda kırmızı kart gören diğer oyuncular oldular. 
     Galatasaray'da Hasan'dan sonra Ayhan da 4 sarı kart görürken, Hakan Şükür, Mondragon, De Boer, Bülent Korkmaz ve Cihan'ın ikişer sarı kartı bulunuyor. 
     
     CENTİLMENLER 
     Galatasaray'da bu dönemde Ergün, Berkant, Batista, Arif, Abdullah, Aykut, Volkan, Murat, Lukunku, Pinto ve Suat kart görmeyerek ''centilmenler'' listesine adlarını yazdırdılar. 
     ''Cim Bom''lu futbolculardan Sabri, Prates, Bratu, Petre, Tamas, Hakan Ünsal, Orhan, Baliç ve Ümit Karan 1'er sarı kart gördü. 
     
</TEXT>
</DOC>
