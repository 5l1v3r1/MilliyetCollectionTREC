<DOC>
<DOCNO> 242980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/26/son/sonsiy12.html </URL>
<DATE> 2004/05/26/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Gül'den Kudüs'teki başkonsolosluğa büyükelçi atanmasına yeşil ışık 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Türkiye'nin Kudüs'teki başkonsolosluğuna büyükelçi seviyesinde diplomat atanmasının mümkün olabileceğini söyledi. 
     Gül, Bulgaristan Dışişleri Bakanı Solomon Pasi ile görüşmesinin ardından düzenlenen ortak basın toplantısında, Türkiye'nin Kudüs Başkonsolosluğu'na büyükelçi düzeyinde atama yapılması olasılığına ilişkin bir soru üzerine, ''Olabilir, uygulamada var bunlar'' ifadesini kullandı. 
     Kudüs'e daha önce de büyükelçi seviyesinde görevlendirilen diplomatlar bulunduğunu belirten Gül, ''Bunlar mümkün olacak şeylerdir'' dedi. 
     Bakan Gül, Türkiye'nin Tel Aviv Büyükelçisi'nin Ankara'ya çağrılıp çağrılmayacağına ilişkin bir soru üzerine de, büyükelçiden o ülkede olup bitenlerle ilgili bilgi alınabileceğini, bunda anormallik olmadığını kaydetti. 
     Gül, Türkiye'nin Ortadoğu barış süreciyle yakından ilgilendiği bir dönemde, ''Türkiye olarak daha fazla ne yapabiliriz'' gibi konularda değerlendirmelerde bulunmak için büyükelçinin gelip kendisiyle karşılıklı görüşülebileceğini, sonra da tekrar görev yerine dönebileceğini ifade etti. 
     Gül'e, Avrupa Konseyi Yerel Yönetimler Kongresi Başkanlık Divanı'nın, Rumların üç kişilik temsil hakkından birinin Kıbrıslı Türklere verilmesinin kararlaştırılması, ancak KKTC'li yerel yönetim temsilcisinin sadece Kıbrıs Rum heyeti içinde çalışmalara katılmasına imkan verilmesine ilişkin oylamada Türkiye'nin ''çekimser'' oy kullandığı haberleri de soruldu. Dışişleri Bakanı Gül, Strasbourg'daki oylamanın milletvekilleri arasında olmadığını, yerel yönetimlerle ilgili bir oylama yapıldığını, belediye başkanlarının ülkelerini temsil ettiğini, dolayısıyla ortada belediye başkanlarını ilgilendiren bir durum bulunduğunu ifade ederek, ortada Türk hükümetinin resmi talimatıyla kullanılan oy olmadığını söyledi. Gül, oylamaya milletvekillerinin dahil olmadığını, komitede oylama yapıldığını belirterek, konuyu inceleyeceklerini kaydetti. 
     
</TEXT>
</DOC>
