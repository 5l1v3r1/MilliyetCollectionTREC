<DOC>
<DOCNO> 218048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/26/son/sonspo24.html </URL>
<DATE> 2004/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Elazığspor'a şike iddiası... 
</HEADLINE>
<TEXT>

     Elazığspor Kulübü Başkanı Baki Aydın, dün bir gazetede yayınlanan 'Şikenin belgesi' başlıklı habere tepki göstererek, Bu tür haberlerin, kalemi kendi elinde olmayanlar tarafından yazıldığını söyledi. 
     Aydın, haberi yazan gazeteciye ulaşamadığını belirterek, haberi yazanı kınadığını kaydetti. 
     Aydın, şunları söyledi 
     ''Geçen sezon oynanan ve federasyon tarafından soruşturma açılıp, hakkında hiçbir suç unsuru bulunamayan Diyarbakırspor-Elazığspor maçının, bu sezonun 23. hafta karşılaşmaları oynanacakken gündeme getirilmesi, manidar bir davranıştır. Bu tür haberleri kalemi kendi elinde olmayanlar yazıyor. Elazığspor son haftalarda belirgin bir tırmanışa geçmiştir. Takımın yükselişe geçmesi belirli çevreleri rahatsız etmiş, onları, çeşitli yolarla Elazığspor'un tırmanışına engel olma çabalarına itmiştir. Elazığspor, gerek takımlarla gerekse bu tür yazarlarla mücadele ederek, başarıya ulaşacaktır.'' Elazığspor taraftarlarını gazeteyi protesto etmeye çağıran Aydın, yazarın spor yorumlarında bulunduğu TRT'den kovulduğunu iddia ederek, yazar hakkında dava açacaklarını sözlerine ekledi. 
     
</TEXT>
</DOC>
