<DOC>
<DOCNO> 237302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/04/son/sontur26.html </URL>
<DATE> 2004/05/04/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Yolsuzlukla mücadele yasa tasarısı TBMM'de... 
</HEADLINE>
<TEXT>

     Yolsuzlukla etkili mücadele edebilmek amacıyla yolsuzluk suçlarının soruşturulması ve kovuşturulmasında yeni esas ve usuller getiriliyor. 
     Yolsuzlukla Mücadele Yasa Tasarısı, TBMM Başkanlığı'na sunuldu. Tasarı, TCK, Vergi Usul Yasası, Organ ve Doku Alınması, Saklanması ve Nakli Hakkında Yasa, Sermaye Piyasası Yasası, Mal Bildiriminde Bulunulması, Rüşvet ve Yolsuzluklarla Mücadele Yasası, Karaparanın Aklanmasının Önlenmesine, Uyuşturucu Maddelerin Murakabesi Yasası, Devlet Memurları Yasası ve Maliye Bakanlığının Teşkilat ve Görevleri Hakkında KHK'de Değişiklik yapılmasına İlişkin Yasa ile Kaçakçılıkla Mücadele Yasası'nda yeralan bazı suçları ''Yolsuzluk suçu'' kapsamına alıyor. 
     Buna göre, ''Memurlar, memur sayılanlar, memur gibi cezalandırılanlar ve yabancı kamu görevlileri veya bunların fiillerine katılanlar tarafından veya bunlarla iştirak halinde olmaksızın gerçek kişilerce suçların teşekkül halinde işlenmesi, bir aylık asgari ücretin brütünün bin katını aşan haksız menfaat veya zararın ortaya çıkması olasılığının belirlenmesi'' durumunda bu yasa hükümleri uygulanacak. 
     Bu suçların, özel hukuk tüzel kişilerinin yönetim ve denetim kademelerinde bulunanlar tarafından işlenmesi durumunda bu kişilerin cezalandırılması yanında tüzel kişilik hakkında da suçla elde edilen menfaatin iki katından üç katına kadar para cezası uygulanacak. 
     -İHTİSAS MAHKEMELERİ- Yasa tasarısı kapsamına giren suçlardan dolayı yargılama görevi, ''Adana, Ankara, Antalya, Diyarbakır, Erzurum, İstanbul, İzmir, Samsun ve Trabzon'' il merkezlerinde bulunan ağır ceza mahkemeleri tarafından yapılacak. İhtisas mahkemeleri olarak çalışacak bu mahkemeleri, Hakimler ve Savcılar Yüksek Kurulu belirleyecek. 
     Belirlenen ağır ceza mahkemesine gelen iş durumunun veya olağanüstü bir halin gerekli kılması durumunda bir mahkemenin yargı çevresinde bulunan il ve ilçeler, başka bir yerdeki ağır ceza mahkemesine bağlanabilecek. Bu karar Resmi Gazete'de yayımlanacak, yayımdan önce açılan davalara hakkında bu nedene dayanılarak yetkisizlik kararı verilemeyecek. 
     Suçları soruşturacak ve kovuşturacak hakim ve Cumhuriyet savcılarının görevlendirilme şekli ile bunlara sağlanan teminatlar da hükme bağlanıyor. Yasa tasarısı ile yolsuzlukla mücadele için Cumhuriyet savcısının nezaretinde çalışma grubunun oluşturulmasına da imkan sağlanıyor. 
     Yasa Tasarısı kapsamına alınan suçların dava zamanaşımı süreleri diğer suçların iki katı olarak hesaplanacak. 
     -ÖNLEMLER- Tasarıyla uluslararası sözleşmelerin hükümlerine paralel bir şekilde yolsuzlukla mücadele kapsamında yapılacak soruşturma ve kovuşturmalarda etkinliğin sağlanabilmesi için alınacak önlemler de hükme bağlanıyor. 
     Buna göre, bu suçları işlediğine ilişkin delil, iz, eser ve emare bulunan kişilerin suç işlemek yoluyla elde ettiği doğrultusunda kuvvetli belirtiler bulunan her türlü taşınır ve taşınmazlarına soruşturma sırasında el konulabilecek. Bankalar ve banka dışı mali kurumlar ile diğer gerçek ve tüzel kişiler nezdindeki kiralık kasaları da dahil olmak üzere hak ve alacakları üzerindeki tasarruf yetkisinin tamamen veya kısmen kaldırılmasına, tevdi mahalline yatırılmasına, hak ve alacaklar ile mal, kıymetli evrak, nakit ve diğer değerlerin idaresi için önlemlerin alınmasına soruşturma sırasında sulh ceza hakimi yetkili olacak. Gecikmesinde sakınca bulunan durumlarda Cumhuriyet savcısı, kovuşturma sırasında da mahkeme tarafından karar verilebilecek. Tedbire Cumhuriyet savcılığınca karar verilmesi durumunda 24 saat içinde yetkili ve görevli sulh ceza hakiminin onayına sunulacak, hakim kararını 48 saat içinde açıklayacak, aksi durumda karar kendiliğinden kalkacak. 
     Mal varlığının hukuka uygun olarak elde edildiği anlaşıldığında el koyma tedbirine karar verilemeyecek veya verilen karar kaldırılacak. 
     Sanık mahkum olduğunda suçla ilgili mal varlığı ile hak ve alacaklar veya suçun işlenmesine ayrılan, suçun işlenmesinde kullanılan veya suçtan doğan değer ile ürünler, eşya ve gelirler ile suçtan doğan her türlü yarar devlete intikal edecek. 
     -PİŞMANLIK- Yasa tasarısı ile ''Pişmanlık'' durumu da düzenlendi. Buna göre, soruşturmaya başlamadan önce yetkili makamlara başvurup bilgi vererek suç ve delillerin ortaya çıkarılması ve suçluların yakalanması için yardımda bulunanlara ceza verilmeyecek. 
     Soruşturma sırasında yetkili makamlara başvurup bilgi vererek suç ve delillerin ortaya çıkarılması ve suçluların yakalanması için yardımda bulunanların cezaları sekizde birine kadar indirilecek. Kovuşturma durumunda yardımda bulunanların cezaları altıda birine kadar, hüküm kesinleştikten yardımcı olarak muhakemenin iadesini sağlayanların cezaları da dörtte birine kadar indirilecek. 
     Teşekkülü kuranlar ile yönetenler bu pişmanlık durumundan yararlanamayacak. 
     -ZARARIN GİDERİLMESİ- Tasarıyla suçtan doğan zararın giderilmesi durumunda yapılacak işlemler de hükme bağlandı. 
     Suçla elde ettiği fayda dahil ortaya çıkan zararı soruşturma aşamasında giderenlerin cezaları yarısı, kovuşturma aşamasında giderenlerin cezaları da üçte biri oranında indirilecek. Zararı gidereceğini soruşturma sırasında Cumhuriyet savcısına, kovuşturma sırasında ise mahkemeye beyan edenlerin ödeme planlarının kabul edilmesi durumunda gerekli bütün deliller toplanacak ancak hükmen verilmesi ertelenecek. Fail, ödeme teklif veya planında belirlenen meblağın tamamını soruşturma aşamasında ve bir yıl içinde ödediğinde hakkında verilecek cezanın üçte biri, kovuşturma aşamasında ve bir yıl içinde ödediğinde ise cezanın dörtte biri indirilecek. Ödeme teklif veya planına taksirle de olsa uyulmaması durumunda kovuşturmaya devam edilerek hüküm verilmekle birlikte eylem başka bir suç oluştursa dahi fail iki yıldan beş yıla kadar ağır hapis cezasıyla cezalandırılacak. 
     Ödeme teklifinde bulunmak üzere yapılan başvuru, zamanaşımını kesecek. Öngörülen süre zarfında zamanaşımı işlemeyecek. 
     -YARDIM SAĞLAYANLARIN KORUNMASI- Tasarı kapsamında sayılan suçları ihbar edenler, suç ve delillerin ortaya çıkarılması ve suçluların yakalanması için yardımda bulunanlar ve bunların yakınları hakkında ''Koruma önlemleri'' uygulanacak. 
     Savunma hakkı engellenmeksizin mahkemeye bilgi verenlerin tanınmasını engelleyecek görünüş, ses, kıyafet değişikliği yöntemleri kullanılarak veya video ve ses bağlantısı veya diğer uygun araçlar dahil iletişim teknolojisinden yararlanılarak dinlenilmelerine mahkemece karar verilecek. 
     -İKRAMİYE- Suçun önlenmesi, soruşturulması ve kovuşturulması ile görevli olanlar ve failler hariç olmak üzere, suçların ve delillerin ortaya çıkarılması, faillerin yakalanması ve kamu zararının giderilmesine yardımcı olanlara, sağlanan yardım oranında, giderilen zararın yüzde biri kadar ikramiye verilecek. 
     Asılsız ihbar ve şikayette bulunanlar hakkında ise üç aydan iki yıla kadar hapis cezası uygulanacak. 
     -KAMU PERSONELİ EĞİTİLECEK- Daha duyarlı ve nitelikli hale getirilebilmeleri için kamu personeline yolsuzlukla mücadele konusunda özel eğitim verilecek. 
     Personelin eğitimi ve halkın aydınlatılması için gerekli olan çalışmalar, Adalet ve İçişleri Bakanlıklarının koordinasyonunda ilgili kurumlarca yapılacak. 
     -GİZLİ İNCELEME- Gizli inceleme, kayıt ve verilerin incelenmesi, gizli görevli kullanılması, hak ve alacaklara tedbir konması ve tanık, muhbir ve kolluk görevlilerinin korunması tedbir ve işlemlerine ait kararların alınması ve uygulanmasında süre şartı aranmayacak. 
     Mahkum olanlar üç ay içinde infaz işlemlerini yürütmekle görevli Cumhuriyet savcılığına başvurup, suçla elde ettikleri fayda dahil ortaya çıkan zararı giderdiklerinde hakkında hükmolunan cezanın beşte ikisi indirilecek. Zararın dörtte birinin peşin ödenmesi durumunda hükmün infazı bir yıl süreyle ertelenecek. Erteleme süresi içinde zararın tümünü ödeyenlerin cezası üçte biri oranında indirilecek. Ödeme teklif veya planına uyulmaması durumunda ise hükmün infazına devam edilecek ve eylem başka bir suç oluştursa bile fail iki yıldan beş yıla kadar ağır hapis cezasıyla cezalandırılacak. 
     Ödeme teklifinde bulunmak üzere yapılacak başvuru, zamanaşımını kesecek. Ödeme teklif veya planında öngörülen süre zarfında zamanaşımı işlemeyecek. 
     Bu hükümler, Bankalar Yasası'nda yazılı suçları işleyenler hakkında da uygulanacak. 
     
</TEXT>
</DOC>
