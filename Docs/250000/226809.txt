<DOC>
<DOCNO> 226809 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/30/son/sondun25.html </URL>
<DATE> 2004/03/30/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Türkiye seçimleri Fransız basınında Erdoğan güçlenerek çıktı 
</HEADLINE>
<TEXT>

     Fransız basınında bugün çıkan haberlerde, ''Başbakan Recep Tayyip Erdoğan'ın pazar günü yapılan yerel seçimlerden güçlenerek çıktığı'' yorumu yapıldı. 
     Le Figaro gazetesinde yayımlanan haberde, ''AK Parti'nin 81 ilin 56'sında kazandığı'' hatırlatılarak, ''yarışı ikinci sırada tamamlayan CHP ile arasında büyük oy farkı olduğu'' belirtildi. 
     ''Erdoğan'ın dış politikada önünde Kıbrıs ve AB üyeliği gibi önemli dosyalar bulunduğu'' ifade edilen haberde, ''Başbakan'ın reformlar konusunda da zaman azlığı nedeniyle hızlı hareket etmesi gerektiği'' kaydedildi. 
     Liberation gazetesinde çıkan haberde ise ''seçim zaferinin hükümetin manevra kabiliyetini önemli ölçüde güçlendirdiği ve Erdoğan'ın reformları hızlandırmasına olanak sağlayacağı'' görüşü dile getirildi. 
     Haberde, ''hükümetin önceliğinin artık Aralık ayında AB ile tam üyelik müzakerelerini başlatmak olduğu'' bildirildi. 
     
</TEXT>
</DOC>
