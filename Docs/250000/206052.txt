<DOC>
<DOCNO> 206052 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/02/son/sonspo16.html </URL>
<DATE> 2004/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Sergen Asi çocuk devirleri geçti, artık büyüdüm .. 
</HEADLINE>
<TEXT>

     Beşiktaş'ın yıldız oyuncusu Sergen Yalçın, geçmiş yıllarda yaşadığı olaylar sonrası basının kendisine yakıştırdığı bir imaj olduğunu belirterek, ''Asi çocuk devirleri benim için geçti, artık büyüdüm'' dedi. 
     Sergen Yalçın, Beşiktaş Kulübü'nün resmi dergisinin ocak sayısında yer alan açıklamasında, geçmişte kendisine yakıştırılan imajdan kurtulmanın zor olduğunu belirterek, ''Ama yavaş yavaş bu imajın silindiğini düşünüyorum. Artık yaşım 30'un üzerinde. Şımarıklık bana göre değil'' diye konuştu. 
     Beşiktaş'ta yaşadığı başarıların sevindirici ve kendisine umut verdiğini kaydeden Sergen, ''Ben takımımda ikinci bahar yaşadığımı düşünmüyorum. Çünkü bundan önce oynadığım takımlarda da yararlı olduğuma inanıyorum. Galatasaray olsun, Trabzonspor olsun, bu takımlarda da başarılı oldum. Tabii Beşiktaş'ta olmak çok daha farklı'' dedi. 
     Siyah-beyazlı takımda olmanın kendisi için çok anlamlı olduğunu dile getiren yıldız oyuncu, ''Çocukluğumdan itibaren Beşiktaş'ta büyüdüm. Altyapıda en alttan çıkıp, profesyonel takıma kadar yükseldim. Profesyonel olarak uzun yıllar oynadım. Beşiktaş'ta doğdum Beşiktaş'ta büyüdüm. Beşiktaş'a geri dönmemin nedeni bu zaten. Beşiktaş'ta oynamak, o formayı giymek benim için çok önemli olduğu için tekrar geldim'' diye konuştu. 
     
     STADA TARAFTAR ÇEKEN BİRİYİM 

     Sergen Yalçın, taraftarları tribüne çekmenin zor olduğunu, ancak kendisinin taraftarların tribüne gelmesini sağlayan futbolculardan biri olduğunu bildirdi. 
     Koşmadığı gerekçesiyle eleştirildiğini belirten Sergen, şöyle konuştu 
     ''Benden beklenenlere her maçta cevap vermeye çalışıyorum. Koşmadığım gerekçesiyle eleştiriliyorum ama benden beklenen koşmak değil. Gol atmam, asist yapmam. Mesela seyirci benden güzel hareketler bekliyor. Benim gibi ekstra özellikleri olan oyuncuların sahada kendini göstermesi lazım. Bu da koşarak ve mücadele ederek olmuyor. Hocamın ve taraftarlarımızın beklentilerine cevap verdiğime inanıyorum. Ayrıca benim antrenman yapmaktan hoşlanmadığımı düşünüyorlar. Oysa idmanlı olduğum zaman maçlarda ben de rahat ediyorum. Ben antrenman yapmasam sahada isteklerimi yapamam ki.'' 
     
     ÇOK YARARLI OLACAĞIMI BİLİYORDUM 

     Siyah-beyazlı oyuncu, takıma yeniden geldiği dönemlerde biraz korktuğunu anlatarak, şöyle konuştu 
     ''Taraftarlarımızın beni nasıl karşılayacaklarını bilmiyordum. Ama taraftar, beklentisine cevap veren her oyuncuyu sever. Taraftarların beklentisini yerine getireceksin. Çünkü burası Beşiktaş, başka bir takım değil. Buraya gelen oyuncuların hepsi yıldız veya yıldız olma yolundaki oyuncular. Eğer sahada görevini yaparsan, taraftarla sorunun olmaz. Ben Beşiktaş'a gelirken takıma çok yararlı olacağımı biliyordum. Bunun karşılığında taraftar da bana istediğim değeri veriyor. Kötü oynasaydım böyle bir sevgi olmazdı zaten, tam tersi olurdu. Taraftar benden memnun, ben de burada çok rahat ve mutluyum.'' Sergen, Avrupa'da herhangi bir takıma gitmediği için pişmanlık duymadığını, Türkiye'de huzurlu ve mutlu olduğunu söyledi. 
     Beşiktaşlı oyuncu, Avrupa'da oynamak gibi bir derdinin ve hedefinin de olmadığını kaydetti. 
     
     UEFA KUPASI'NDA NE OLUR 

     UEFA Kupası'ndaki mücadeleye de değinen Sergen, bu kupada gidebilecekleri noktaya dek gideceklerini dile getirdi. 
     Kupanın 3. turunda İspanya'nın Valencia CF takımıyla eşleştiklerini hatırlatan Sergen, şöyle konuştu 
     ''Yine zor bir kura çektik. Valencia, İspanya'nın güçlü takımlarından biri ama o kadar abartılmasına karşıyım. Futbol bu, kimin kazanacağı belli olmaz. Biz kendimize güveniyoruz. Bizim için önemli olan ligde bir üst tura çıkmaktı ama bunu ne yazık ki başaramadık. Eğer bunu başarsaydık, o zaman böyle düşünecektik. Avrupa Şampiyonlar Ligi'nde iyi oynadık, iyi mücadele ettik. Zaten çok zor bir gruptaydık. Ligin en zor gruplarından birisiydi. Buna rağmen bu lige layık olduğumuzu gösterdik, 2. tura çıkamamak bizim açımızdan büyük bir şanssızlıktı.'' Sergen Yalçın, ligde bu sezon da şampiyon olmak istediklerini bildirdi. 
     Geleceğe yönelik planlar yapmadığını ve futbol yaşamının sürdüğünü kaydeden Sergen, ''Hayatta ne olacağı belli olmaz. Futbol yaşantım bittikten sonra bunu düşünürüm. Gelecekte menajerlik yapabilirim'' dedi. 
     
     GALATASARAY'A ATTIĞIM GOL ANLAMLIYDI 

     Sergen, Beşiktaş forması altında en anlamlı golü de geçen sezon Galatasaray'a attığı ve şampiyonluğu getiren gol olduğunu söyledi. 
     Geçen sezon camia olarak şampiyonluğu çok istediklerini vurgulayan yıldız oyuncu, ''Bu sezon Adanaspor maçında attığım golü çok beğendim. O pozisyonun gol olmasına da şaşırdım. 2 yıldan beri çok güzel goller attım, bu golüm enteresan olduğu için benim de hoşuma gitti. Geçen yıl şampiyonluğu ben de çok istiyordum. Buna ihtiyacımız vardı. Galatasaray ile yaptığımız son maç çok önemliydi. Onları yenerek kupayı kaldırmak daha anlamlı olacaktı. Bu galibiyetin hiç unutulmayacağına inanıyorum. Bu nedenle rakibimize attığım gol futbol hayatımın en anlamlı golüydü benim için'' diye konuştu. 
     Sergen, teknik direktör Mircea Lucescu ve menajer Sinan Engin ile de iletişiminin çok iyi olduğunu belirterek, ''Sinan Engin benim Beşiktaş'a gelmemde en önemli rolü oynadı. Beşiktaş'ta huzurlu ve mutluyum. Bu da tabii ki bütün futbolcuları olduğu gibi benim performansımı da olumlu yönde etkiliyor'' dedi. 
     
</TEXT>
</DOC>
