<DOC>
<DOCNO> 234728 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/dunya/adun.html </URL>
<DATE> 2004/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Silah gölgesinde düğün 
</HEADLINE>
<TEXT>


Şiddetli çatışmaların yaşandığı Irak'ta halk geleneklerinden vazgeçmiyor. ABD askerlerinin engellemesine rağmen düğün konvoyları oluşturuluyor 

NAMIK DURUKAN Bağdat 


Irak'ta, bir yanda çatışmalar yaşanırken, diğer yandan da düğünler ve partiler düzenleniyor. Şiilerin yaşadığı Bağdat'ın Sadr semti ABD uçaklarınca bombalanırken, sadece üç kilometre uzaklıktaki düğün konvoyunda ise şenlik yaşanıyordu. Damatla gelinin bulunduğu konvoyun önünde toplananlar, davul zurna eşliğinde halay çektiler. Çatışma ortamında bile eğlenceden vazgeçmeyen halk, duygularını şöyle özetliyor 

'Şiddet yıllarca sürecek' 
"İlk etapta, yaşananlar bizleri çok etkiledi. Hatta evlerimizden bile çıkamaz olduk. Ancak şiddet ortamına alıştık. Her gün korkuyla yaşamak, sinirlerimizi gerdi. Artık olumsuz durumda bile eğlenmesini öğrendik. Yaşadığımız bu özel günlerimizi eskisi gibi kutlayacağız." 
ABD askerlerinin tutumundan rahatsız olan Ahmet Cabbar, "En büyük sıkıntımız, düğün konvoyu oluştururken, askerlerin çıkardığı engel. Araçlarımızı saatlerce yolda tutuyorlar. Her an bir bomba patlayacak çatışma çıkacak diye korkuyoruz. Ama buna da alıştık. Gerektiğinde, ölmesini bildiğimiz gibi, eğlenmesini de bileceğiz" dedi. Şiddetin belki de yıllarca süreceğini belirten Cabbar, bu duruma alışmak zorunda olduklarını söyledi. 
Her gün şiddetli patlamaların yaşandığı Bağdat'ta, akşamları sınırlı da olsa partiler düzenleniyor. Özel günlerde otel ya da evlerde toplanan Iraklılar, müzik eşliğinde stres atmaya çalışıyor. 



</TEXT>
</DOC>
