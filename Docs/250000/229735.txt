<DOC>
<DOCNO> 229735 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/08/son/sonyas11.html </URL>
<DATE> 2004/04/08/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Che'nin hayatı film oluyor .. 
</HEADLINE>
<TEXT>

     Küba Devrimi'nin kahramanı Ernesto ''Che'' Guevera'nın hayatı beyazperdeye aktarılıyor. Che'yi Oscarlı aktör Benicio Del Toro'nun canlandıracağı filmin yönetmenliğini, ünlü rejisör Steven Soderbergh üstlenecek. 
     Internetteki ''eonline'' sitesinin haberine göre ''Traffic'', ''Erin Brokovich'', ''Sex, Lies and Videotape'', ''Ocean's Eleven'' gibi önemli projelere imza atan Soderbergh, şimdi de gözünü ''Che'' filmine çevirdi. 
     Del Toro'ya Ryan Gosling, Benjamin Bratt ve Javier Bardem'den oluşan ekibin eşlik edeceği filmin çekimlerine bu yaz başlanması planlanıyor. 
     Che'yi beyazperdede daha önce 1969 yapımı ''Che'' adlı filmde ünlü aktör Omar Sharif de canlandırmıştı. 
     
     COMANDANTE... 
     Arjantinli doktor ve siyaset adamı Ernesto ''Che'' Guevera, 1928'de Valle Grande'de dünyaya geldi. 
     Bir mimarın oğlu olan Guevera, 19'te Buenos Aires'te tıp doktoru oldu. Bolivya'daki tarım reformu konusunda incelemelerde bulunan Guevera, 1954'te Guetemala'da Arbenz hükümetinin yanında yer aldı. Arbenz'in devrilmesinin ardından Meksika'ya giden ''Che'', burada Fidel ve Raul Castro ile tanıştı. 
     Kasım 1956'da Küba'daki direnme teşkilatına katılan Guevera, Kasım 1959'da zaferi kazanan birliklerin başında Havana'ya girdi, Küba vatandaşlığına geçti. Küba Milli Bankası'nın yöneticisi, sonra da Sanayi Bakanı olarak planlamanın teşkilatlanmasında en büyük rolü oynadı. 
     Afrika ve Asya'da 3 ay süren geziden sonra siyasi hayattan ayrılmış görünen Guevera'nın, çok geçmeden ihtilal hareketleri gelişen ülkelerde dolaştığı haberi geldi. Nisan 1967'de Afrika, Asya ve Latin Amerika Halkları Dayanışma Teşkilatı, Guevera'nın bir bildirisini yayımladı. Bu bildiride, ABD'nin askeri kuvvetlerini dağıtmak için Vietnam'daki gibi yeni savaş ocaklarının düzenlenmesi gerektiği belirtildi. 
     Bolivyalı gerillalarla askeri birlikler arasındaki çarpışmada yaralı olarak esir düşen ''Che'', öldürüldü. 
     
</TEXT>
</DOC>
