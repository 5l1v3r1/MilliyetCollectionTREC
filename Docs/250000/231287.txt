<DOC>
<DOCNO> 231287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/son/soneko25.html </URL>
<DATE> 2004/04/14/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Merkez Bankası günlük döviz alım miktarını düşürdü... 
</HEADLINE>
<TEXT>

     Merkez Bankası günlük döviz alım ihalesinde aldığı tutarı, yarından başlamak üzere 70 milyon dolardan 40 milyon dolara düşürdü. 
     Merkez Bankası'ndan yapılan açıklamada, Nisan ayının kalan döneminde günlük döviz alım ihalelerinin miktarının 40 milyon dolara düşürüldüğünü bildirdi. 
     Açıklamaya göre, 40 milyon doları ihale ve 40 milyon doları opsiyon hakkı kullanımlarıyla olmak üzere, günlük olarak alınacak tutar en fazla 80 milyon ABD doları olacak. 
     Daha önce bu tutarlar 70 milyon doları ihale ve 70 milyon doları da opsiyon hakkı olmak üzere günlük en fazla 140 milyon dolardı. 
     Yapılan düzenlemeyle, döviz kurlarındaki artışın önüne geçilmesi hedefleniyor. 
     Merkez Bankası'ndan konuya ilişkin yapılan açıklama şöyle 
     "Türkiye Cumhuriyet Merkez Bankası’nın güçlü döviz rezervi pozisyonuna sahip olmasının uygulanan programa ilişkin güvenin artmasına sağlayacağı katkı ve Ocak ayından itibaren döviz piyasasında belirgin şekilde gözlenen döviz arz fazlası dikkate alınarak 23 Ocak 2004 tarihinden bu yana günlük olarak döviz alım ihaleleri düzenlenmektedir. Son olarak, 6 Nisan 2004 tarihli basın duyurumuz ile bekleyişleri olumlu etkileyen gelişmelerle birlikte döviz arz fazlasının artarak devam edeceği öngörülerek günlük döviz alım ihalelerinin miktarında düzenleme yapılmıştır. Her ihale miktarı düzenlemesinde olduğu gibi söz konusu duyuruda da, döviz arz fazlasında öngörülenin dışında gelişmeler olması durumunda, günlük ihale ve veya opsiyon tutarlarında önceden duyurularak değişiklik yapılabileceği belirtilmiştir. 
     Bu çerçevede, önümüzdeki dönemde döviz arz fazlası yaratan ödemeler dengesi gelişmeleri ve ters para ikamesi sürecinde bir değişiklik beklenmemesine rağmen, Ocak ayından bu yana sürekli olarak artan döviz arz fazlasının son günlerde temel ekonomik gelişmeler dışındaki faktörlere bağlı olarak azaldığı gözlenmektedir. Bu nedenle, 15 Nisan 2004 tarihinden başlamak üzere Nisan ayının kalan döneminde günlük döviz alım ihalelerinin miktarı 40 milyon ABD dolarına düşürülmüştür. Böylece, 40 milyon ABD doları ihale ve 40 milyon ABD doları opsiyon hakkı kullanımlarıyla olmak üzere günlük olarak alınacak tutar en fazla 80 milyon ABD doları olacaktır. 
     Döviz alım ihalelerine ilişkin duyurularımızda sürekli olarak vurgulandığı üzere, önümüzdeki dönemde de, döviz arz fazlasında öngörülenin dışında gelişmeler olması durumunda, günlük ihale ve veya opsiyon tutarlarında önceden duyurularak değişiklik yapılabilecektir. Ayrıca, kısa vadeli faizlerin temel politika aracı olarak kullanıldığı mevcut para politikası uygulaması çerçevesinde Merkez Bankası’nın herhangi bir döviz kuru hedefinin bulunmadığını ve döviz alım ihale tutarlarının, hiç bir şekilde döviz kurlarının düzeyini etkileme amacı doğrultusunda kullanılmadığını bir kez daha hatırlatmakta yarar bulunmaktadır. 
     Daha önceki duyurularımızda da belirtildiği üzere, dışsal bir şok ya da öngörülemeyen gelişmeler nedeniyle, döviz piyasasında derinliğin kaybolması, buna bağlı olarak, döviz fiyatlarında ortaya çıkabilecek aşırı oynaklık ve sağlıksız fiyat oluşumlarının gözlenmesi halinde, Merkez Bankası dönem sonunu beklemeden, önceden kamuoyuna duyurmak suretiyle kısa ya da uzun süreli olarak döviz alım ihalelerine ara verebilecektir. Ayrıca, her zaman olduğu gibi, döviz kurundaki oynaklık Merkez Bankası’nca yakından takip edilmeye devam edilecek ve kurlarda her iki yönde de oluşabilecek aşırı oynaklık durumunda piyasaya doğrudan müdahale edilebilecektir." 
     
</TEXT>
</DOC>
