<DOC>
<DOCNO> 227653 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/son/sonsiy23.html </URL>
<DATE> 2004/04/01/ </DATE>
<TIME> 23.16 </TIME>
<AUTHOR>  </AUTHOR>
<HEADLINE>
Gül ''Annan planı Türkiye'nin önem verdiği konulardan oluşmuştur'' 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, BM Genel Sekreteri Kofi Annan'ın planının son şeklinin Türkiye'nin önem verdiği konuların düzeltildiği bir plan olduğunu söyledi. 
     NATO Dışişleri Bakanları Gayrıresmi Toplantısı'na katılmak üzere Brüksel'e giden Gül, Esenboğa havaalanında gazetecilerin sorularını yanıtlarken, İsviçre'de çok özverili bir çalışma yapıldığını söyledi. Gül, ''Önceliklerimiz çerçevesinde değişiklikler yapıldı. Bu plan Türkiye'nin önem verdiği bir plan olmuştur'' dedi. 
     Gül, KKTC Cumhurbaşkanı Rauf Denktaş'ın plan aleyhindeki açıklamalarına ilişkin olarak da Denktaş'ın henüz yeterince bilgilendirilmediğini tahmin ettiğini, KKTC heyetince bilgilendirildiğinde bu değişiklikleri göreceğinden emin olduğunu ifade etti. 
     Derogasyonla ilişkin bir soru üzerine de Gül, uyum senedi formülünün hemen devreye gireceğini, hemen ardından da anlaşmanın AB parlamentolarında onaylanması sürecinin başlatılacağını kaydetti. 
     Gül, AB Komisyonu'nun genişlemeden sorumlu üyesi Günter Verheugen'i İsviçre'ye kendisinin davet ettiğini belirterek, AB yetkilisinin Kıbrıs metniyle ilgili herhangi bir pazarlığa girmediğini ve müzakerelerin bir parçası olmadığını bildirdi. 
     
     TBMM, Kıbrıs'taki son durumla ilgili bilgilendirilecek 

     Dışişleri Bakanı ve Başbakan Yardımcısı Abdullah Gül, gelecek salı hem TBMM Genel Kurulu'nu hem de AK Parti grubunu Kıbrıs'taki son durumla ilgili olarak bilgilendireceğini söyledi. 
     NATO Dışişleri Bakanları Gayrıresmi Toplantısı'na katılmak üzere Brüksel'e giden Gül, Esenboğa havaalanında gazetecilerin sorularını yanıtladı. 
     Gül, MGK'nın pazartesi bir daha toplanacak olmasının, özellikle askeri kanatta bir sıkıntıdan kaynaklandığı şeklindeki yorumlara ilişkin bir soru üzerine, bunların doğru olmadığını belirterek, bütün dokümanları hazırlamak ve detaylı karşılıklı çalışmak için bugün yeterli vakit olmamasından dolayı, tam bilgilendirmenin yapılması için pazartesi bir daha toplanmayı uygun gördüklerini kaydetti. 
     İsviçre'deki görüşmelerin gece geç vakit bittiğini ve sabah erken saatlerde Türkiye'ye döndüklerine dikkati çeken Gül, ''Dolayısıyla bütün dokümanları hazırlamak, her şeyi çok detaylı şekilde sunup detaylı karşılıklı çalışmanın yapılması için yeterli vakit yoktu'' diye konuştu. 
     Gül, bugünkü MGK toplantısında ilk genel değerlendirmeler yapıldığını ve çeşitli konulara bakıldığını belirterek, şunları kaydetti 
     ''Bütün evrakları tekrar herkesin çalışması, her şeyin iyice incelenmesi, alınması gerekecek tedbirler varsa onların alınması, dikkat edilecek konular varsa onlara dikkat edilmesi ve bu süreç içinde yapmamız gereken konuların en iyi şekilde ortaya çıkarılması için Pazartesi bir daha toplanıp, detaylara inip tam bilgilendirmenin yapılması açısından böyle bir teklif geldi. Bunu çok uygun bulduk'' Yurtdışı seyahatinden pazar akşamı döneceğini ve pazartesi MGK toplantısının yanı sıra, sabah toplanacak olan Bakanlar Kurulu'nu Kıbrıs konusunda bilgilendireceğini aktaran Gül, salı günü de yine Kıbrıs'taki son duruma ilişkin olarak TBMM Genel Kurulu'na ve AK Parti grubuna bilgi vereceğini belirtti. 
     
     "Verheugen, bizimle ya da herhangi bir grupla pazarlığa girmedi, müzakerelerin parçası olmadı" 

     Dışişleri Bakanı ve Başbakan Yardımcısı Abdullah Gül, KKTC Cumhurbaşkanı Rauf Denktaş'ın Annan planının son şeklini incelemek için vakte ihtiyacı olduğunu belirterek, tam olarak bilgilendirildiğinde onun da kanaatinin ortaya çıkacağını söyledi. 
     NATO Dışişleri Bakanları Gayrıresmi Toplantısı'na katılmak üzere Brüksel'e gitmeden önce Esenboğa Havalimanı'nda gazetecilerin sorularını yanıtlayan Gül, İsviçre'de çok özverili bir çalışma yapıldığını ve Türk ekibince olağanüstü bir gayret gösterildiğini söyledi. 
     Annan planında Türk tarafının önceliklerinin ortaya konduğunu ve bu öncelikler çerçevesinde değişikliklerin yapıldığını aktaran Gül, ''Eminim ki planı inceleyen herkes, önem verdiğimiz konuların hepsiyle ilgili çok önemli değişiklikler yapıldığını açıkça görecektir. Dolayısıyla bu plan Türkiye'nin önem verdiği konuların düzeltildiği bir plan olmuştur'' diye konuştu. 
     Denktaş'ın plana eleştirilerine ilişkin bir soru üzerine Gül, şüphesiz ki onun da vakte ihtiyacı olduğunu ve plandaki bütün bu değişiklikleri göreceğini, çalışacağını, değerlendireceğini kaydetti. 
     KKTC Cumhurbaşkanı'nın İsviçre'de olmadığını, ancak onun tam yetki verdiği 2 kişinin, ayrıca kendisinin, çok iyi bir hukukçu olan esas danışmanının Burgenstock'ta bulunduğuna dikkati çeken Gül, Denktaş'ın müzakereler süresince herkesle her gün görüştüğünü ve süreci yakından takip ettiğini ifade etti. 
     Denktaş'ın bugünkü açıklamalarında plan aleyhindeki sözlerine ilişkin olarak, ''Onlarla ilgili henüz tam bilgilendirme ulaşmamış, ulaşınca kanaati ortaya çıkacaktır'' ifadesini kullanan Gül, herkesin kanaatini ortaya koyacağını ve neticede kararı halkın vereceğini söyledi. 
     
     Derogasyonlar 

     Bakan Gül, derogasyonlar konusunda Türk tarafının tatmin olup olmadığına ilişkin bir soru üzerine de, uyum senedi formülünün hemen devreye gireceğini, bütün AB ülkesi parlamentolarının onayıyla ilgili sürecin de hemen başlatılacağını belirtti. 
     Gül, geçen yıl ki Lahey görüşmelerinde müzakereler yapılmış olsaydı, bugün Türk tarafının elde ettiği sonuçlar, eğer müzakere edilip de o zaman elde edilseydi, 15 AB ülkesi parlamentosunun bunu onaylamış olacağını ve ''Birleşik Kıbrıs Cumhuriyeti''nin bu şekilde AB'ye girmiş olacağına dikkati çekti. 
     O zamanlarda bunun yapılmadığını ve dolayısıyla sorunun bugüne kaldığını ifade eden Gül, 1 Mayıs'a kadar 25 AB ülkesinin parlamentolarının bunu onaylamasının teknik olarak mümkün olmadığını belirterek, ''Burada 2 zırh peşindedir Türkiye. Birincisi, uyum senedi tamamen girecektir, öbürünün Parlamentolarda onaylanması gerçekleşmesi için de hemen işlemler başlatılacaktır. Yapılabilecek her türlü hukuki iş yapıldı'' diye konuştu. 
     Dışişleri Bakanı Gül, Burgenstock'ta Türk tarafının derogasyonlara karşılık olarak Karpaz'ı Rumlara vermeyi kabul ettiği ve AB Komisyonu'nun Genişlemeden Sorumlu üyesi Günther Verheugen'in Rumlar adına müzakere yaptığı haberlerine ilişkin olarak da, ''bunların hepsinin yalan olduğunu'' söyledi. 
     ''Tabii ki her türlü pazarlık yapılır. Biz Kıbrıs'ın tamamını almak isteriz, onlar da tamamını almak ister. Pazarlık yapılır, sonra da bir yerde durulur'' diye konuşan Gül, Verheugen'in kendi daveti üzerine İsviçre'ye geldiğini ve müzakerelerin bir parçası olmadığını aktardı. 
     Gül, şöyle konuştu 
     ''Brüksel'de kendisine, başbakanlar geldikten sonra gelebilirsin dedim. Çünkü orada AB ile ilgili hususlar vardı. Bu konularla ilgili kendisinin de yapacakları vardı. Eğer Rum tarafı ve Yunanistan imza atmayı kabul etselerdi, o zaman imzalar atılırken Verheugen de AB adına imza atacaktı. Bizimle ya da herhangi bir grupla, Kıbrıs metniyle ilgili herhangi bir pazarlığa girmemiştir, zaten yetkisi söz konusu değildir. Ayaküstü olarak kendi fikirlerini söylemiş olabilir, onlar ayrıdır, ama kesinlikle müzakerelerin bir parçası olmamıştır.'' 
     
</TEXT>
</DOC>
