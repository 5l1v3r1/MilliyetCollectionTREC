<DOC>
<DOCNO> 208427 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/13/son/sontur28.html </URL>
<DATE> 2004/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Turkcell Holding Yönetim Kurulu üyesi Pamuksüzer gözaltında 
</HEADLINE>
<TEXT>

     SSK'ya iyileştirici tıbbi malzeme alımına ilişkin ''Neşter Operasyonu'' soruşturmasının ikinci ayağı başladı. 
     Alınan bilgiye göre, ''Neşter Operasyonu'' soruşturmasını yürüten Ankara DGM Cumhuriyet Savcısı Ömer Suha Aldan'ın talimatı üzerine, İstanbul Mali Şube Müdürlüğü ekipleri bugün Turkcell Holding A.Ş Yönetim Kurulu Üyesi Turgay Pamuksüzer'i Atatürk Havalimanı'ndan yurtdışına çıkış yaparken gözaltına aldı. Mali şubeye getirilen Pamuksüzer, Ankara'ya götürülmek üzere yola çıkarıldı. 
     Bu arada, İstanbul'da konuyla ilgili adı açıklanmayan 2 avukatın da gözaltına alındığı bildirildi. 
     Ankara'da da yine ismi açıklanmayan iki avukatın gözaltına alındığı, bürolarında Savcı Aldan'ın katılımıyla arama yapıldığı belirtildi. 
     Operasyon kapsamında gözaltına alınanların sayısının 10'dan fazla olduğu kaydedildi. 
     
     SHOW TV GENEL MÜDÜRÜ DE GÖZALTINDA 

     Ankara DGM Cumhuriyet Savcısı Ömer Suha Aldan'ın başlattığı, ''Neşter Operasyonu 2'' adı verilen soruşturmanın, ''Neşter Operasyonu Davası''nda yargı sürecini etkilemeye çalışan bir ''çete''ye yönelik olduğu bildirildi. 
     AA muhabirinin aldığı bilgiye göre, Savcı Aldan, ''Neşter Operasyonu'' davasını etkilemeye yönelik eylemler içinde olduğu belirtilen ''bir çeteye'' yönelik soruşturma başlattı. Soruşturma kapsamında, Neşter davasını etkilemeye çalıştığı iddia edilen ''çete'' ile bağlantılı başka rüşvet olaylarına da ulaşıldığı, soruşturmanın genişletildiği belirtildi. 
     ''Yargıdaki neşter operasyonu'' olarak ifade edilen ve ''Neşter Operasyonu 2'' adı verilen soruşturmada, İstanbul'da Show TV Genel Müdürü Saner Ayar, Turkcell Holding A.Ş Yönetim Kurulu Üyesi Ersin Pamuksüzer, Turkcell'in avukatlarından Özgün Öztunç, Ali Canverdi, bir bankanın avukatlarından Orhan Gemicioğlu'nun gözaltına alındığı öğrenildi. 
     Soruşturma kapsamında, 6'sı İstanbul'da olmak üzere 10 kişinin arandığı kaydedildi. 
     Adalet Bakanı Cemil Çiçek, geçtiğimiz günlerde katıldığı Uluslararası Hukuk Kurultayı'nda ''yargıyı takip edin'' açıklaması yapmıştı. 
     
</TEXT>
</DOC>
