<DOC>
<DOCNO> 230956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/son/soneko28.html </URL>
<DATE> 2004/04/13/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Bayındırlık Bakanı Yapı denetimi için ciddi bir yasa hazırladık 
</HEADLINE>
<TEXT>

     Bayındırlık ve İskan Bakanı Zeki Ergezen, popülist politikalardan uzak durmak gerektiğini belirterek, '' 2-3 oy alacağım diye kimsenin bir milleti incitmeye, parasını zayi etmeye hakkı yok'' dedi. 
     Ergezen, ''Deprem Şurası Komisyonları Toplantısı''nda yaptığı konuşmada, toplantının, Türkiye'nin depremle ilgili acı ve kayıplarını azaltıcı tedbirlerin nasıl alınacağı ve hayata geçirileceğinin çözümü için düzenlendiğini söyledi. 
     Depremle ilgili birikimlerin bir türlü hayata geçirilememesinden ve konuşmalarla icraatların tezatlığından yakınan Ergezen, ''Dilimizle haktan, doğrudan yana, icraatlarımızla insanlara zarar veren bireyler olduk. Bunun içinde müteahhit, politikacı, bürokrat, mühendis hepsi var'' dedi. 
     Toplantı hakkında bilgi veren Ergezen, 90 gün sürecek ve 210 kişinin görev alacağı şuranın 5 Ekim 2004 tarihinde Başbakan'ın önderliğinde toplanacağını kaydetti. 
     Ergezen, 1.5 yıldır hükümette olduklarını hatırlatarak, bu süreç içinde Pülümür, İzmir-Seferihisar, Bingöl, Malatya-Pütürge ve Erzurum-Aşkale depremlerinin olduğunu hatırlattı. ''Sonbaharı, kışı bekler gibi deprem bekliyoruz. Bu hale geldik'' diyen Ergezen, depreme hazır ve hazırlıklı olunması için gerekli çalışmaları yaptıklarını kaydetti. 
     Türkiye'nin durumunu dikkate alarak, göreve gelir gelmez ''Deprem Şurası Kanunu''nu hazırladıklarını ve yönetmelik yayınladıklarını belirten Ergezen, şurada 7 komisyonun çalışacağını bildirdi. 
     DASK'ın yürümediğini belirten Ergezen, popülist politikalardan uzak durmak gerektiğini ve ''2-3 oy alacağım'' diye kimsenin bir milleti incitmeye, parasını zayi etmeye hakkı olmadığını söyledi. 
     Kendilerinin bunun bilinç ve idraki içinde olduklarını vurgulayan Ergezen, ''Kanun çıkıyor, kanunu kimse uygulamıyor. Yapı Denetim Yasası çıktı. 19 il, pilot bölge seçildi, kamu binaları kanun kapsamına alınmadı, laboratuvarlar kurulmadı. Yasanın uygulanmasında görevli olan mühendisler, inşaatlara gitmeden denetleme yaptılar'' dedi. 
     Bütün ilgili bürokrat, sivil toplam örgütleri ve üniversitelerin görüşünü alarak yapı denetimiyle ilgili ciddi bir yasa hazırladıklarını ve yasanın şu an Bakanlar Kurulu'nda olduğunu bildiren Ergezen, bakanlık bürokratlarının önümüzdeki günlerde Başbakan'a yasayla ilgili brifing vereceğini söyledi. 
     
     ''BİNALARIN BETON MUKAVEMETLERİ YÜZDE 40 EKSİK'' 
     Ergezen, görevleri olmadığı halde Türkiye'deki tüm resmi binaları denetlediklerini ve korkunç bir manzarayla karşı karşıya kaldıklarını belirterek, şöyle devam etti 
     ''Ülkenin doğusu batısı farketmiyor. Bazı okulların hemen yıkılması lazım. Binaları yapan, projeyi çizen mühendis, şantiye şefi, mimar ama binalar yıkılıyor. Beton mukavemetleri yüzde 40 eksik. 1999'da çıkarılan Deprem Yönetmeliği dahi uygulanmamış. Bu yönetmelikleri bakanlık olarak biz çıkarıyoruz ama bunları bizim elemanlarımız uygulamıyor. Yürekler bozuk, sorumsuzluk var. Bingöl depreminde yıkılan yatılı okulu gördükten sonra benim için her şey değişti. Her deprem olduğunda gidiyorum, manzarayı görüyorum. Omzunuzu vursanız binalar yıkılacak. Devletin yaptırdığı resmi binalarda yıkılmış. Türkiye'nin manzarası, fotoğrafı hoş değil. Gerçek bu.'' Ergezen, Kentsel Dönüşüm Yasası çalışmalarının son aşamaya geldiğini, Ankara'nın Kuzey Kent Girişi için gerekli çalışmaların yapıldığını belirterek, İstanbul-Avcılar için özel yasa çıkaracaklarını, 1. derece deprem bölgesi olan Türkiye'deki köy okullarını tek tek taradıklarını kaydetti. 
     Demir ve beton çalarak, bina yapıldığını vurgulayan Ergezen, Diyarbakır'daki Hicret ve Konya'daki Zümrüt apartmanları, Adapazarı'ndaki imar planı uygulaması, Bingöl'deki yatılı okul faciasını ibret olsun diye mimarlık ve mühendislik bölümleri ders kitaplarına koymak gerektiğini belirtti. 
     ''Siz böyle bir katliamın katili olmayın, müsebbibi olmayın'' diyen Ergezen, ''Adana'da 5 kat yerine 10 katlı bina yapmak için benden rapor istiyor ve bunun için de gecenin geç vakitlerine kadar beni rahatsız ediyor. Bu adam mühendis. Bütün bu hadiselerden sonra 10 kat imarı için zemin etüt çalışmalarını yaptırdım diyor ve bakanlık olarak bizi zorluyor'' dedi. 
     
</TEXT>
</DOC>
