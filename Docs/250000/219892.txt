<DOC>
<DOCNO> 219892 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/05/ekonomi/eko08.html </URL>
<DATE> 2004/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Philip Morris, zammı yüzde 6'da tuttu 
</HEADLINE>
<TEXT>

   ÖTV artışından sonra ilk zam kararını alan Philip Morris ortalama yüzde 6 fiyat artırdı 
   EKONOMİ SERVİSİ 
   
   Philip Morris Sabancı Philsa sigara fiyatlarını yüzde 5.55 ile yüzde 7.69 arasında artırdı. Böylece bir kaç gündür Maliye Bakanlığı ile sigara üreticileri arasında süren 'zam' tartışmasında da ilk adımı Philsa atmış oldu. 
   Bugüne kadar zam kararını önce Tekel alıp, özel şirketler onu izlerken, bu sefer tam tersinin olması dikkat çekti. Tekel ve diğer sigara üreticilerinin fiyatlarını artırması bekleniyor. Hükümet, yaklaşık 1.2 katrilyon gelir tahmini ile sigarada yüzde 12 zammı gerektirecek şekilde ÖTV artışı yapmıştı. Ancak firmalar zam yapmayınca, Maliye yetkilileri ikinci bir artışa gidebileceklerini belirtmişti. Philsa'nın bugünden itibaren geçerli tarifesine göre Marlboro ve Parliament'in fiyatı 3 milyon 300 bin liradan, 3 milyon 500 bine çıkarak yüzde 6 arttı. Marlboro Box da yüzde 6.6 artışla 3 milyondan 3 milyon 200 bine yükseldi. Yüzde 7.69 zamlanan uzun L M'nin fiyatı 1 milyon 950 binden 2 milyon 100 bine çıktı. 
   
   'Halk zamları alkışlıyor' 
   Bu arada Başbakan Recep Tayyip Erdoğan, önceki gece yapılan AKP grup toplantısında, "Meydanlarda zam yapacağız diyoruz, yine de halk bizi alkışlıyor. Çünkü gerekçesini iyi anlatıyoruz. Vatandaşa yapacaklarımızı söyleyin" dedi. 
   
   
</TEXT>
</DOC>
