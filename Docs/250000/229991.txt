<DOC>
<DOCNO> 229991 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/09/son/sonspo31.html </URL>
<DATE> 2004/04/09/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
İtalyan basını Emre'den umutlu... 
</HEADLINE>
<TEXT>

     Sakatlık sorunu nedeniyle yaklaşık 2 aydır sahalardan uzak kalan milli futbolcu Emre Belözoğlu'nun oynayabilecek duruma gelmesi, FC Inter'de sevinç verici bir gelişme olarak değerlendiriliyor. 
     İtalyan basını, FC Inter'in UEFA Kupası çeyrek finalinde dün gece yaptığı ilk karşılaşmada son 25 dakikada forma giyen Emre Belözoğlu'nun herşeye karşın kendini göstermeyi başardığı kanaatinde. 
     Milli futbolcuya 5.5 puan veren Tuttosport Gazetesi, Emre'nin Yunan oyuncu Karagounis'ten daha iyi oynadığına dikkati çekti. Değerlendirmede, ''Emre, sahalardan 2 ay uzak kalmasının ardından forma giydi. Yunan oyuncudan daha canlı ve daha kararlıydı. Ama yine de belirleyici olamadı'' ifadeleri kullanıldı. 
     La Gazzetta dello Sport, 6 puan verdiği Emre konusunda yaptığı değerlendirmede, ''Kargaşanın içine Emre de daldı. Takım arkadaşlarına uzaktan top gönderme konusunda zorlandı. Ama gayretkeşliğini esirgemeksizin karakterini gösterdi. Kanaat notu vermiş olsak da aslında değerlendirme yapılacak kadar oynamadı'' diye yazdı. 
     Corriere dello Sport ise Emre'ye 5.5 puan vererek, ''Oyunun kalitesinde beklenen sıçramayı sağlayamadı'' dedi. 
     Bu arada UEFA Kupası çeyrek finalindeki ilk karşılaşmada deplasmanda Olympique Marsilya'ya 1-0 yenilen olan FC Inter ise, turu geçme umudunu San Siro'daki rövanş karşılaşmasına bıraktı. 
     
</TEXT>
</DOC>
