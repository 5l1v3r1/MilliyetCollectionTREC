<DOC>
<DOCNO> 247235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/11/son/sonyas10.html </URL>
<DATE> 2004/06/11/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Harrods'tan Hindulara iç çamaşırı özrü 
</HEADLINE>
<TEXT>

     Londra'daki dünyaca ünlü alışveriş mağazası Harrods, üzerinde Hindu tanrıçalarının simgeleri bulunan iç çamaşırlarını sattığı için müşterilerinden özür diledi. 
     BBC'den Rajesh Priyadarshi'nin haberine göre, mağazayı gezen bir Hintli satılan iç çamaşırlarını gördüğünde çok şaşırmış ve bu durumu Hindu İnsan Hakları grubu adlı kuruluşa iletmişti. 
     Bu kuruluş da, İtalyan tasarımcı Roberto Cavalli tarafından hazırlanan iç çamaşırları ve mayolarla, Hindu dinine hakaret edildiğini belirtmişti. 
     Grup, Harrods'tan tartışmalı iç çamaşırları ve mayoların satışını durdurmasını istemişti. 
     Mağaza yetkilileri de bu talebe olumlu yanıt verdi ve tartışmalı ürünleri, vitrinlerinde kaldırdı. 
     Hinduların daha önce de benzer tepkileri olmuştu. 
     Yine Hindu İnsan Hakları grubu, İsmail Merchant tarafından yönetilen Shakti adlı filmi protesto etmişti. 
     Grubun protestosunun nedeni, filmde Hindu tanrıçası Kali'yi, Amerikalı ünlü rock şarkıcısı Tina Turner'un canlandırmasıydı. 
     Geçtiğimiz yıl da yine Londra'da, bir diğer alışveriş mağazası, üzerinde Hindu tanrıları ve tanrıçalarının simgeleri bulunan tuvalet kapaklarını sattığı için müşterilerinden özür dilemek zorunda kalmıştı. 
     
</TEXT>
</DOC>
