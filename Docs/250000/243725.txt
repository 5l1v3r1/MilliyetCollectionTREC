<DOC>
<DOCNO> 243725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/29/siyaset/siy01.html </URL>
<DATE> 2004/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'dan sert yanıt 
</HEADLINE>
<TEXT>


Cumhurbaşkanı Sezer'in, YÖK Yasası'nı takdir hakkını kullanarak veto ettiğini belirten Başbakan Erdoğan, "Yasanın laiklikle alakası yok" dedi 

ABDULLAH KARAKUŞ Londra 


Başbakan Recep Tayyip Erdoğan, imam hatip liselilerin önünü açan YÖK Yasası'nı laikliğe aykırı olduğu gerekçesiyle veto eden Cumhurbaşkanı Ahmet Necdet Sezer'e, "Bu okullar çok partili dönemden beri var. Dün laikliğe aykırı değildiler, bugün niye aykırı oldular Bunun laiklikle alakası yok" diye yanıt verdi. Erdoğan, Oxford Üniversitesi'ndeki konuşmasından sonra soruları yanıtladı. 
"Yasayı geri çekmeyi düşünüyor musunuz " sorusu üzerine Erdoğan, meslek liseleriyle ilgili yasa yaptıklarını, ancak konunun imam hatiplere çekildiğini söyledi. Kendisinin ve çocuklarının da imam hatip mezunu olduğunu, ancak laikliğe karşı olmadıklarını anlatan Erdoğan, "Bu okullar 3-4 yıl önce kurulmadı. Önceden laikliğe karşı değillerdi, şimdi neden oluyor" dedi. 

Sadece din dersi yok 
İmam hatiplerde sadece din dersi okutulmadığını belirten Erdoğan, "Normal liselerde okutulan birçok ders İHL'de de okutuluyor. Ayrıca din dersi için de bir yıl fazla okuyorlar. Bu tür bir eğitim almak laikliğe aykırı mı " diye sordu. 
Sezer'in yasayı takdir hakkını kullanarak veto ettiğini de belirten Erdoğan, "Son 5 yılda bu yasağı koymak hangi adalet duygusuyla bağdaşır " dedikten sonra, yasayı yetkili kurullarda tartışıp bir karar alacaklarını söyledi. "Sizin için ılımlı İslamcı deniyor. Biz Avrupalılar bu tanıma şaşırıyoruz. Hem İslamcı hem laik birbiriyle nasıl bağdaşır " sorusuna da sinirlenen Erdoğan, bu deyime katılmadığını belirterek, şunları söyledi 
"Ilımlı denilince, ılımlı olmayanı varmış gibi oluyor. Sadece bir İslam vardır. Önüne bir şey konulamaz. Bu İslamı zedelemeye yönelik bir tezdir. Laiklik çok farklı bir konudur. Laik olduğumuz Anayasa'da belirtilmiştir. İnsanlar dini gereklerini böylece yerine getirebilir. İslam ile laikliği yan yana tanım olarak getirmek yanlış olur. Kişiler laik olmaz." 
Sezer'in YÖK Yasası'nı vetosunun ardından gerekçeyi hemen Londra'ya fakslatan Erdoğan'ın, laiklik vurgusunun yapılmasına da sinirlendiği öğrenildi. 


</TEXT>
</DOC>
