<DOC>
<DOCNO> 218814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/29/son/sontur29.html </URL>
<DATE> 2004/02/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Selami Öztürk Moda, Bostancı, Suadiye plajlarını bu yıl açacağız 
</HEADLINE>
<TEXT>

     Kadıköy'deki Halitağa Caddesi ile 9 sokak, Kadıköy Belediyesi'nce trafiğe kapatılarak, yayaların kullanımına açıldı. 
     Halitağa Caddesi ve Çevresi Yayalaştırma Projesi'nin tamamlanması nedeniyle düzenlenen açılış töreninde konuşan Kadıköy Belediye Başkanı Selami Öztürk, Türkiye'de ilk kez bir projenin belediye, üniversite, sivil toplum örgütleri ve bölge halkının katılımıyla uygulandığını kaydederek, ''Bu projenin her aşamasında halkın imzası var'' dedi. 
     Kadıköy Belediyesi'nin demokrasinin bütün kurallarının uygulandığı bir yönetim olduğunu ifade eden Öztürk, ''Sağlıklı Kent Kadıköy'' sloganıyla stresten uzak, kaldırımlarında araç olmayan, denizine girilebilir bir kent haline geleceklerini söyledi. 
     Gelecek 5 yılda gerçekleştirmek istediği projeleri anlatan Öztürk, ''Başta Moda Kadınlar Plajı olmak üzere, Suadiye, Bostancı ve Caddebostan Plajları'nı bu yıl hizmete açacağız ve Mayıs ayından sonra buralarda denize gireceğiz'' dedi. 
     Kadıköy'de gecekondulaşmaya kesinlikle izin vermeyeceklerini vurgulayan Öztürk, ''Hiç kimse devletin, başka birisinin, hatta kendi arsasının üzerine bile kaçak yapılaşma yapamayacak. Projenin dışına çıkamayacak'' diye konuştu. 
     Bu sırada bir kişinin kendisine tepki göstermesi üzerine Öztürk, ''Bağırsa da, çağırsa da bu yapıları yıkacağız'' diye sözlerini sürdürdü. 
     5 yılda Kadıköy'ü sadece Türkiye'nin değil, Avrupa'nın da en yaşanılabilir kenti haline getireceklerini ifade eden Öztürk, vatandaşlardan kendisine ve CHP Büyükşehir Belediye Başkan adayı Sefa Sirmen'e oy istedi. 
     Öztürk, ''Sefa Sirmen İstanbul'u, biz Kadıköy'ü güzelleştireceğiz. Kadıköy'e sadece Kadıköy için değil, demokrasi için, Türkiye için sahip çıkın. Kadıköy Belediyesi aynı zamanda demokrasinin bütün kurum ve kurallarına sahip çıkan, Atatürk ilke ve inkılaplarından ödün vermeyen bir yapıya sahip'' dedi. 
     Törende daha sonra, Öztürk ile cadde ve 9 sokağın yayalaştırılmasında emeği geçenler tarafından kurdele kesilerek açılış yapıldı. 
     Açılışta, Ayla Algan ve Yavuz Bingöl birer konser verdi. 
     Araç trafiğine kapatılarak yaya kullanımına açılan Halitağa ve 9 sokağa, toplam 11 bin metrekare doğal taş döşendi, yağmur olukları inşa edildi, MÜ Güzel Sanatlar Fakültesi tasarımıyla kent mobilyaları yapıldı, aydınlatma direkleri ile telefon kulübeleri değiştirildi. 
     Caddeye ayrıca, yine Güzel Sanatlar Fakültesi tarafından düzenlenen yarışmada dereceye giren 2 heykel konuldu. 
     
</TEXT>
</DOC>
