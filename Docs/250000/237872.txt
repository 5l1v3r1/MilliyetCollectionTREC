<DOC>
<DOCNO> 237872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/son/sonspo12.html </URL>
<DATE> 2004/05/06/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Süreyya Ayhan'dan Karamanlılara teşekkür... 
</HEADLINE>
<TEXT>

     Milli atlet Süreyya Ayhan Kop, kendisine Karaman'da fahri hemşehrilik verilmesinden duyduğu memnuniyeti dile getirerek, Karamanlılara verdikleri destekten dolayı teşekkür etti. 
     Şampiyon atlet Süreyya Ayhan Kop, AA muhabirine yaptığı açıklamada, Antalya'da kamp çalışmalarını sürdürdüğünü söyledi. 
     Kendisine, Karaman Belediye Meclisi tarafından fahri hemşehrilik beratı verilmesine çok sevindiğini belirten Kop, ''Karaman'da kamp yaptığım dönemlerde çok başarılı çalışmalar yaptım. Beni rahatsız edecek hiçbir şey olmadı. Karaman Gençlik ve Spor İl Müdürü Recep Yıldırım da bizlere olağanüstü destek oldu'' dedi. 
     Karaman halkının da kendisini bağrına bastığını anlatan Kop, şunları kaydetti 
     ''Karaman'ı ve Karamanlıları çok seviyorum. İçimizdeki Karaman sevgisi hiç bitmeyecek. Beni hemşehri olarak kabul eden Karaman Belediye Meclisi üyelerine ve Karaman halkına çok teşekkür ediyorum. Çalışmalarımın bir bölümünü yine Karaman'da yapacağım. Çünkü Karaman'da hazırlandığım hiçbir yarışı kaybetmedim.'' Milli atlet Süreyya Ayhan Kop'a hemşehrilik beratı Mayıs ayında düzenlenecek bir törenle verilecek. 
     
</TEXT>
</DOC>
