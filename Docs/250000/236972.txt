<DOC>
<DOCNO> 236972 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/03/son/sonspo40.html </URL>
<DATE> 2004/05/03/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Beşiktaş'ta başkan adayları buluştu... Birleşme olacak mı 
</HEADLINE>
<TEXT>

     Beşiktaş Kulübü'nde Başkan Serdar Bilgili ve yönetim kurulunun olağanüstü kongre kararını almasının ardından, başkanlık için isimleri geçen adaylar Nevzat Demir, Yıldırım Demirören ve Fikret Orman biraraya geldi. 
     Divan Kurulu Başkanı Şeref Nasır'ın birleşip güçlü bir yönetim kurma amacıyla düzenlediği toplantı, Akaretler'de kulüp binasındaki divan kurulu odasında gerçekleştirildi. 
     Yaklaşık 2 saat süren toplantının ardından Şeref Nasır, Yıldırım Demirören, Nevzat Demir ve Fikret Orman ortak bir basın toplantısı düzenledi. 
     Şeref Nasır, Divan Kurulu olarak bugün Serdar Bilgili'nin kesin kararını aldıklarını ve bunun üzerine başkan adaylıkları gündemde olan 3 ismi, birleşip güçlü bir yönetim oluşturmak için biraraya getirdiklerini söyledi. 
     Toplantının yararlı ve olumlu geçtiğini anlatan Nasır, ''Belli bir aşamaya gelindi. 5 Mayıs Çarşamba günü saat 17.00'de kesin kararımızı vermek için yeniden biraraya geleceğiz'' dedi. 
     Nevzat Demir ise Bilgili yönetiminin kesin kararı konusunda bilgilendiklerini, bu doğrultuda Demirören ve Orman ile biraraya gelerek Beşiktaş'ın bundan sonraki plan, proje ve stratejilerini tartıştıklarını söyledi. 
     ''Parçalanma yerine birleşerek nasıl yararlı olabiliriz diye görüş alışverişinde bulunduk'' diyen Demir, ''Bu üç isim veya bugün burada olmayıp da adaylık düşünen diğer arkadaşlarımız aynı düşünce içindeyiz. Bu da Beşiktaş'ı daha da ileriye götürmek. Bütünleşme istiyoruz'' dedi. 
     Basın mensuplarının ''Başkanlık için bir isim üzerinde anlaştınız mı '' sorusuna Demir, ''Ülke zaten hangi isim altında toplanılacak konusundan kaybediyor. Bu önemli değil. Önemli olan Beşiktaş'ın başarısı. Biz Türkiye'ye örnek olmak istiyoruz'' diye yanıt verdi. 
     Yıldırım Demirören ise ''İnşallah doğru kararı alırız. Çarşamba günü herkes son kararını verecek'' derken, Fikret Orman da arkadaşlarının konuşmalarına katıldığını söyledi. 
     
</TEXT>
</DOC>
