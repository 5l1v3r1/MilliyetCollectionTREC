<DOC>
<DOCNO> 227163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/son/sondun44.html </URL>
<DATE> 2004/03/31/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Aşırı sağcı Haider, 3. kez eyalet valisi seçildi 
</HEADLINE>
<TEXT>

     Avusturya'da koalisyon hükümetinin küçük ortağı aşırı sağ eğilimli Özgürlükçüler Partisi'nin FPÖ eski lideri Jörg Haider, seçim bölgesi Kaernten'de yapılan son seçimleri kazanarak 3. kez eyalet valisi oldu. 
     Eyalet meclisinde bugün yapılan oylamada geçerli 22 oyun 20'sini alarak 3. kez vali seçilen Haider'i, Sosyal Demokrat Parti SPÖ ile Hıristiyan demokrat eğilimli Halk Partisi'nin de ÖVP desteklediği bildirildi. Eyalet meclisinde 2 sandalyeye sahip olan Yeşiller ise geçersiz oy kullandıklarını açıkladı. 
     SPÖ'nün Eyalet Başkanı Peter Ambrozy'nin, seçim sonrası aşırı sağ eğilimli FPÖ ile Kaernten eyaletinde işbirliği yapacağını açıklaması, parti merkezinde sert tartışmalara neden oldu. SPÖ lideri Alfred Gussenbauer başta olmak üzere partinin ileri gelenleri, ''eyalet düzeyinde de olsa FPÖ ile koalisyon kurulmasının doğru olmadığını'' ifade etti. 
     Ancak Kaernten eyalet meclisinde bugün yapılan seçimde, Haider geçerli 22 oyun 20'sini alarak eyalet valisi seçilirken, Ambrozy de 20 oy alarak vali yardımcısı oldu. 
     Kaernten Valisi Jörg Haider ile yardımcıları Karl Pfeifenberger FPÖ ve Peter Ambrozy'nin SPÖ cuma günü Cumhurbaşkanı Thomas Klestil huzurunda yemin ederek mazbatalarını alacakları bildirildi. 
     Haider, ırkçı söylemleriyle ülkesinin 2000 yılında AB'nin siyasi ve diplomatik ambargosuna hedef olmasına neden olmuştu. 
     Körfez savaşı öncesi Irak'ın devrik lideri Saddam Hüseyin'i iki kez ziyaret eden Haider, bu ziyaretlerinin izlenimlerini de kitap olarak yayımlamıştı. Irak izlenimlerini anlattığı televizyon programında Sadam Hüseyin'i savunan Haider, ABD Başkanı George Bush'u ''Saddam'dan daha zalim bir diktatör'' olarak nitelemiş ve ülkesiyle ABD'nin ilişkilerinin gerginleşmesine de yol açmıştı. 
     Haider'in, vali seçildikten sonra ''FPÖ'nün hükümet üyelerinin değişebileceğini'' açıklaması, koalisyonda yeni bir sorunun da habercisi olarak görülüyor. Haider, parti liderliğinden geçen yıl istifa etmesine rağmen, partinin ''gölge lideri'' olarak kabul ediliyor. 
     
</TEXT>
</DOC>
