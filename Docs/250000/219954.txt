<DOC>
<DOCNO> 219954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/05/yazar/altan.html </URL>
<DATE> 2004/03/05/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Vagon kompartımanı ve tren rayları... 
</HEADLINE>
<TEXT>

   
   Sabah saat 8.30... Hava yine fanatik Galatasaraylıların suratı gibi sisli puslu kasvetli... 
   Neyse ki gazeteler şenlendiriyor insanı. 
   Sakın 
   - Neresi şenlendiriyor, demeyin. 
   Güne önce ajans haberlerini dinleyerek, sonra da tüm gazeteleri gözden geçirerek başlamanın ayrı bir tadı vardır. Dünyayı, doğarken bindiğiniz trenin o sırada oturduğunuz kompartımanından ibaret olmadığını görür uzayıp giden raylarla, makas ve istasyonların birey ve toplum hayatlarını nasıl etkilemekte olduğunun bilinç birikimleriyle yaşarsınız dünyayı oturduğu kompartımandan ibaret görenlerle, anlaşmanız zorlaşsa da... 
   
   Türkiye, küresel bir değişimin rüzgarlarıyla, kaç yüz yıllık bulanık sulardan yavaş yavaş çıkarak, şeffaf bir akvaryuma doğru sürüklenmekte... 
   Başbakan Tayyip Bey'in, Tercüman yazarı Murat Çelik'e aldığı maaşla, ticari ilişkileri hakkında söyledikleri, bunun açık kanıtı. 
   Başbakan Tayyip Bey şöyle diyor 
   "Milletvekili maaşına ilaveten Başbakan olduğum için 220 milyon lira alıyorum. Ticaretten kazanmasam geçinemem. Schröder 15 bin euro alıyor. Bizimki 3 bin euro... Düşünün işte..." 
   
   Dünkü Vatan gazetesi, "Günün tartışması" damgasıyla, konuyu manşete taşımış "Başbakan'a 5.8 milyar maaş AZ MI - Erdoğan'ın Başbakan maaşı yetmediği için Ülker bayiliği yapıyorum" sözleri tartışma yarattı. CHP 'Maaşı 3 trilyon olsun' diye Meclis'e önerge verdi" 
   
   Yine dünkü Sabah'ta, Erdal Şafak'ın başyazısı birinci sayfadan şu başlıkla verilmiş 
   "Kampanyanın suyu nereden - Adana ve Mersin'de 250 milyarın altında harcayan aday yok" 
   Başyazının anonsu şöyle sürüyor 
   "İki büyükşehir belediye başkanının da 5 yıllık maaşı olsa olsa üç yüz milyar. Ama en iddiasız aday bile çeyrek trilyon harcıyor. İddialılar ise en az iki katını. 
   Vatandaş da haklı olarak sorguluyor, "Sen olsan iki mislini kazanamayacağın yere bu kadar para harcar mısın " 
   
   Bu konuda yarım yüzyıldan bu yana, Türkiye'de de az şey yazılıp söylenmedi. Kimse kulak asmadı, kimse aldırmadı, kimse tınmadı... 
   Çünkü siyasal ranttan köylüsü kentlisi, beleşçisi dilencisi, salağı asalağı, iktidarı muhalefeti, askeri sivili, belediyesi rantiyesi ya alabildiğine yararlanıyor, ya yararlanma umuduyla yaşıyordu. 
   
   Nasıl oldu da konu birden ön plana çıktı 
   Çünkü siyasal rantın suyu çekilmekte, eski avantaları azalmakta Başbakan Tayyip Bey, 5 milyar 800 milyonluk Başbakanlık maaşının, geçimine yetmediğini açıklamakta... Hem de, ne bindiği uçaklarla arabalara, ne de verdiği resmi ziyafetlere, cebinden bir harcama yapmadığı halde... 
   Emekli büyükelçiler de, emeklilik maaşlarının yetmediğini mırıldanmaya başladılar. Yakında sıra militerlerimize de gelir... 
   Çünkü efendim, Hazine'den geçinme karlı olmaktan çıkma yolunda... 
   
   Barış konusunda da, binlerce yıldan bu yana neler söylenip, neler yazılmadı ama savaşlar bitmedi. 
   Neden 
   Çünkü savaşların sağladığı kar, henüz bitmemişti. Şimdi savaşlar da karlı olmaktan çıkıyor. O nedenle de, iki Dünya Savaşı'nda toplam 200 milyon ölü vermiş devletler, aynı para biriminde birleşiyor. 
   
   Türkiye'de siyasetin rantıyla, Hazine'den geçinmenin karı azalma evresine giriyor da ne oluyor 
   Yana yakıla söyleyelim ki, kitle olarak Türklerde "meslek bilinci", "hukuk bilinci", "tarih bilinci" gibi, "ekonomik bilinç" de yoktur... 
   Yılda 37 gün çalışan köylünün de yoksulluğu bundan 300 bin üniversite mezunu gencin, boş gezenin boş kalfası olması da bundan... 
   
   Dünya Türkiye'den ibaret değil... "Onlar - Biz" ayrımı, Türk insanının "hayat kalitesi" açısından Finlandiya'nın 96, Yunanistan'ın 70 basamak altında kalmasına neden oldu... "Atatürk ilke ve inkılapları" edebiyatı, ülkede toplumsal hayat kalitesini yükseltmeye yetmedi. 
   Ve 20. yüzyıl da, bir "otofaji - kendi kendini yiyip bitirme"ye dönüştü, yani bir iç talana... 
   
   Artık sade Türkiye'de değil, evrensel piyasalarda da mesleğini, yeteneğini, donanımını, servislerini, üretimlerini değerlendirme dönemlerine doğru gidiyoruz ayrıca şeffaflaşmaya doğru da... 
   Yerel seçim adayları da, kazanç ve kaynaklarını açıklarlarsa, vaatlerde bulunmaktan daha sevimli olurlar Başbakan Tayyip Bey de dahil, parlamenterler de üst düzey bürokratlar da... 
   
   Yerel ücretlerle maaşların azlığından yakınanlar, evrensel piyasalara doğru - - kaçakçılıkta değil - açılıp, karizmalarını değerlendirme yürekliliğini göstermek dağlarıyla burun burunalar... 
   Unutmayalım ki, 5 milyona yakın Türk yaptı bunu... Onlara selam olsun. 
   
      
   
</TEXT>
</DOC>
