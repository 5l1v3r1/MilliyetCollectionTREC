<DOC>
<DOCNO> 235708 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/28/son/sonyas05.html </URL>
<DATE> 2004/04/28/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Castro'yu işleten Amerikalı radyoculara para cezası... 
</HEADLINE>
<TEXT>

     Radyodan canlı yayın sırasında telefonla Küba'yı arayarak devlet başkanı Fidel Castro'ya ulaşmayı başaran ve Küba liderini işleten iki Amerikalı radyocuya para cezası verildi. 
     Miami'de İspanyolca yayın yapan WXDJ-FM radyosundaki ''El Vacilon de la Manana'' programının sunucuları Enrique Santos ve Joe Ferrero, Federal İletişim Komisyonu'na 4 bin dolar ödeme cezası ödeyecek. 
     Radyocular, geçen yıl 17 haziran tarihinde, Venezüella Devlet Başkanı Hugo Chavez'in yardımcıları olduklarını söyleyerek, canlı yayın sırasında Küba Dışişleri Bakanlığı'nı aradılar. 
     Bu tarihten bir süre önce Castro ve Chavez, Arjantin'i ziyaret etmişlerdi. 
     Radyocular, Chavez'in Arjantin ziyareti sırasında çok hassas belgelerin bulunduğu bir valizi kaybettiğini, Venezüella liderinin, bu konuda Castro ile acilen görüşmek istediğini belirttiler. 
     Küba'dakilerin, telefonu bir kaç hükümet yetkilisine geçirmesinin ardından nihayet hat Castro'ya bağlandı. Radyocular, Chavez'in konuşmalarından montajlanmış olan ve ''Fidel, nasılsın '' gibi ifadeleri de içeren bir kaydı kendisine dinlettiler. Castro, konuşmaları dinledikten sonra valizi bulmak için yardımcı olmaya söz verdi. 
     Bunun üzerine de radyocular Küba liderine hakaretler ettiler ve Miami'den bir radyo şovundan aradıklarını söylediler. Castro da sunuculara sert ifadeler yöneltip, telefonu kapadı. 
     
</TEXT>
</DOC>
