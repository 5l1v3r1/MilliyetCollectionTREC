<DOC>
<DOCNO> 220227 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/06/yazar/sazak.html </URL>
<DATE> 2004/03/06/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Maaş meselesi 
</HEADLINE>
<TEXT>

   
   Başbakan Tayyip Erdoğan'ın, 'Ticaretten kazancım olmasa Başbakanlık maaşıyla geçinemem' sözleri, 1980 sonrasında Özal ile başlayan 'siyaset, ticaret, tarikat' üçgeninde nüfuz kullanımı ve ranta dayalı zenginleşme eğiliminin bu dönemde de geçerli olacağının işaretidir. 
   1990'larda merkez sağ liderlerin sonunu getiren tuzağa Erdoğan da düşüyor. 
   6.2 milyar liralık 3 bin euro dolayında maaşının yetmediğinden yakınan Erdoğan'ın sözleri ilk anda 'geçinemeyen' bir Başbakanın 'samimi itirafı' olarak görülüp, Avrupalı liderlerin ücretleriyle kıyaslansa da Tayyip Bey'i bu konuda anlamaya çalışmak zordur. 
   Hükümet olduktan sonra şirketlerini kayyuma devretme yerine geliştirme ve yenilerini kurmayı seçen Başbakan'ın savunusu 'etik' sorgulamanın ötesinde yanlışlıklar içeriyor 
   "Etik dışı ne var ki Ben namusumla bir iş yapıp, helal para kazanıyorum. Benim ticari hayatımda devlet ile hiçbir işim yok, en ufak bir alışverişim yok. Sadece bir konu hariç. Vergi. Benim devletle olan tek ilişkim, kazancımın vergisini veriyor olmak. Üstelik vergi konusunda en hassas kurumlardan birinin distribütörüyüz. Ülker, vergisini kuruşu kuruşuna veren, bu konuda çok titiz bir kurum." 
   Başbakanlık 'part time' bir iş değildir. Dolayısıyla Başbakan'ın mesaisinin bir kısmını da, 'geçinemiyorum' diye ticari kazançlarını 'aile fertleri' kanalıyla ortak olduğu şirketler üzerinden artırma uğraşı hoş görülemez. 
   Başbakanın 6.2 milyar ile geçinemediği Türkiye koşullarında Bakanlar Kurulu üyelerine de, 'aile şirketleri' kurup kazanç sağlama yolu açılır ki, kabinenin şirketleşmesi ve hükümetin 'AKP AŞ' haline dönüşmesi AB uyum süreciyle bağdaşmaz. 
   Siyasette politik kayırmacılık, 'nepotizm' hastalığı biraderler, yeğenler, eşler, çocuklar üzerinden 'servet inşası' üzerine kuruludur. Meclis'e sıradan bir milletvekili olarak giren kimi isimlerin 1990'larda servetlerini nasıl katladıklarını, sonunda Yüce Divan'lık olduklarını unutmadık. 
   Siyasetçi sınıfı zenginleşirken toplum yoksullaştı ve 2001 krizi ardından ülkeyi yönetenlere güven kayboldu. 
   AKP'yi 3 Kasım'da iktidara taşıyan oylarda 'yoksulluk ve yolsuzluğa' tepkinin payı azımsanamaz. 
   Başbakan, devletin verdiği maaşla geçinemediğinden yakınıyorsa bunun yolu şirket kurup, kişisel servetini artırmaya çalışmak değildir. Erdoğan kamu görevi yapıyor. İsteyerek milletvekili seçilmiş ve başbakanlık gibi prestijli bir görevde bulunmaktadır. 
   Geçinemiyorum diye, siyasetle ticareti birbirine karıştırırsa eski liderlerin durumuna düşer ve 'şirketlere kazandırmaya' çalışırken kendisi kaybeder 
   Başbakan'ın yapacağı şey, Schröder'e maaşından yakınmak yerine toplumun refahını yükseltmeye çalışmaktır. 
   Etik olan, şirketlerden istifasıdır 
   
      
   
   
</TEXT>
</DOC>
