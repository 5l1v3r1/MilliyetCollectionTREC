<DOC>
<DOCNO> 205585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/01/son/sonspo01.html </URL>
<DATE> 2003/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Engin Herkes bize şampiyon diyor ama biz öyle düşünmüyoruz... 
</HEADLINE>
<TEXT>

     Beşiktaş menajeri Sinan Engin, ilk yarıyı lider bitirdikleri için herkesin kendilerini şampiyon ilan ettiğini, ancak camia olarak bu düşüncede olmadıklarını söyledi. 
     Engin, yılbaşı tatilini geçirdiği Uludağ'da gazetecilere yaptığı açıklamada, öncelikle 2003 yılının ''Müslüman alemine hayırlı olmasını'' ardından da Beşiktaş'a şampiyonluk getirmesini dilediğini söyledi. 
     Takım olarak ilk yarıyı istedikleri yerde bitirdiklerini belirten Engin, ''Sezon başında yaşadığımız sakatlıklar nedeniyle istediğimiz kadroyu kuramadık. Bu dönemde 2 beraberlik aldık. Bunları galibiyetle bitirebilseydik. İlk yarıyı 7-8 puan önde tamamlayabilirdik'' dedi. 
     Engin, ikinci yarıda Beşiktaş'ı zorlu maçların beklediğini ve fikstür gereği deplasmanda daha fazla maç yapacaklarını kaydederek, ''Beşiktaş, liderliğin sefasını sürmüyor. Maç oynamadan kazanılmaz. Lig bitmeden de şampiyonluk gelmiyor. İlk yarıyı lider bitirmemiz. Şampiyon olduk anlamına gelmez. Herkes bizi şampiyon ilan ediyor ama biz böyle düşünmüyoruz'' diye konuştu. 
     Transfer konusuna da değinen Engin, transfer yapıp yapmamaya Rumen teknik direktör Lucescu ile yılbaşı tatili sonrası yapacakları görüşme sonucunda karar vereceklerini söyledi. 
     Engin, ihtiyaç duyulması halinde bir oyuncu transfer edebileceklerini, kiralık oynayan Rumen Pancu'nun bonservisini almayı ve gelecek yıl için de Altay'dan Sinan'ı almayı düşündüklerini sözlerine ekledi. 
     





</TEXT>
</DOC>
