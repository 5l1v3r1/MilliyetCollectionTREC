<DOC>
<DOCNO> 200022 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/05/son/sonspo07.html </URL>
<DATE> 2003/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Engelli ve işsiz ama "elit sporcu" olmaya kararlı .. 
</HEADLINE>
<TEXT>

     Adanalı milli maratoncu Ömer Cantay, yılın sporcusu seçilerek hem Ertuğrul Gömeç ödülüne layık görüldü, hem de 2004 yılının mayıs ayında New York Maratonu'nuna katılmaya hak kazandı. 
     Ömer Cantay, internette sitesi bulunan ''Maraton Türk'' ile New York'ta faaliyet gösteren ''Together'' firması işbirliğiyle düzenlenen ''Bedensel Engelli Tekerlekli Sandalye Maratoncuları'' arasında erkeklerde kendisinin, bayanlarda ise İstanbul'dan Selma Gürbey'in yılın sporcusu seçilerek, Ertuğrul Gömeç ödülüne layık görüldüğünü söyledi. 
     Cantay, bu başarının kendilerine gelecek yıl mayıs ayında ABD'de gerçekleştirilecek Uluslararası New York Maratonu'na katılma hakkı kazandırdığını bildirdi. 
     Engelli ve işsizken ''elit sporcu'' olmanın büyük zorlukları ve sorumlulukları bulunduğunu belirten Cantay, bu duruma örnek olarak da Yunanistan'nın başkenti Atina'da yapılacak Olimpiyat Oyunları'na katılamama riskini gösterdi. Cantay, sponsor bulması durumunda bu oyunlarda ülkesine mutlaka madalya kazandıracağına inandığını kaydetti. 
     Cantay, maratonda kullandığı tekerlekli sandalyenin donanım eksiğinin de olduğunu ifade ederek, konuşmasını şöyle sürdürdü 
     ''Geçen yıl haziran ayında Hollanda'nın Assen kentinde yapılan Avrupa Şampiyonası'nda tekerlekli sandalyem arıza yapmasına rağmen iyi bir derece yaparak Avrupa 8.si olmuştum. Avrasya Maratonu'nda ise güçlü rakiplerime rağmen birinci olarak dikkati çektim. Şimdi ise ünlü New York Maratonu ile Polonya'da yapılacak uluslararası yarışmaya hazırlanıyorum. Maraton sandalyem eski ve kullanışlı değil. Yeteri kadar iyi beslenemiyor ve dinlenemiyorum. Sağlık hacamalarım yüksek. Bu nedenle sponsor arıyorum. Avrupa'da derece yapacak ve istikbal vadeden sporcuları büyük firma ve kuruluşlar destekler. Biz de sponsorluk kavramı pek yerleşmedi. Maraton eldiveni 150 dolar, kullandığımız tekerlekli sandalye 5-6 bin dolar. Bunları kendi olanaklarımızla alamayız.'' 
     
     ''TMOK'TAN DESTEK BEKLİYORUM'' 
     Cantay, Türkiye Milli Olimpiyat Komitesi'nin TMOK bir görevinin de madalya şansı yüksek sporculara maddi ve manevi destek vermek olduğunu belirterek, şunları söyledi 
     ''Şu anda Olimpiyat Oyunları'na ve uluslararası yarışlara Sami Ekin ve Ayhan Metin ile birlikte antrenörümüz Nilgün Sağır'ın verdiği programla hazırlanıyoruz. Ben günde en az 40 ile 50 kilometre arasında antrenman yapıyorum. Çünkü maraton 42 kilometredir. Ayrıca belirli zamanlarda değişik bölgelerde takım halinde de hocamızın gözetiminde kamp ve antrenman yapıyoruz. Antreman sırasında çok sayıda kaza geçirerek ölümden döndüm. Ama bunlar da beni yıldırmadı. Yeter ki destek sağlansın. Şu anda olimpiyat barajını aşmış durumdayız. TMOK'un olimpiyatlar başlayıncaya kadar, yani 6 aylık burs vermesini bekliyoruz. Aksi halde bu kadar çalışmamız ve çabamız boşuna gider.'' Adana Bedensel Engelliler Basketbol Takımı kadrosunda da yer aldığını belirten Cantay, kendine uygun iş aradığını da vurgulayarak, ''Bilgisayar öğrendim. Ayrıca her engelliye göre iş vardır. Belediyelerden ve diğer kurum yöneticilerinden bu konuda yardım ve destek bekliyorum. Aileme yeteri kadar yük oldum. Bu sorunlardan kurtulursam çok önemli dereceler yapacağıma inanıyorum'' diye konuştu. 
     
</TEXT>
</DOC>
