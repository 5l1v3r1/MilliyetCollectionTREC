<DOC>
<DOCNO> 207648 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/10/siyaset/siy08.html </URL>
<DATE> 2004/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
'Sadece ilaç için dışarı çıkıyoruz' 
</HEADLINE>
<TEXT>

   39 yıl sonra cezaevinden çıkarak Türkiye'ye dönen Hüseyin Yıldırım, evine kapandı 
      GÖKHAN KARAKAŞ, M. AKİF ERDEM İstanbul 

   
   Doğu Bloku ülkelerine bilgi sızdırdığı iddiasıyla ABD'de uzun süre hapiste yatan Türk casus Hüseyin Yıldırım'ın yaşadığı stres nedeniyle tansiyonu yükseldi. Son casusun eşi 70 yaşındaki Gülten Yıldırım, 15 yıl hasret kaldığı eşi gibi kendisinin de tansiyonunun çok yükseldiğini belirterek, "Sadece eczaneden ilaç almak için dışarı çıkıyoruz" dedi. 
   39 yıl sonra geldiği Türkiye'deki ilk gününü Metris Cezaevi'nde geçiren, daha sonra da cezasını tamamladığı için serbest bırakılan Hüseyin Yıldırım, evinden dışarı çıkmıyor. 
   
   'Konuşmayacağız' 
   ABD'nin Türkiye'ye iade ettiği Yıldırım'ın eşi Gülten Yıldırım, kendilerine gösterilen ilgiden oldukça rahatsız olduklarını söyledi. Eşinin şimdilik kimseyle konuşmama kararı aldığını belirten Gülten Yıldırım, "Kimseyle konuşmayacağız. Hüseyin, bu kararı hem kendi aldı hem de öyle olması gerekiyor. Eşimin son günlerde yaşadıklarından ötürü tansiyonu çok yükseldi. Şimdilik sadece eczaneye gitmek için dışarı çıkıyoruz. Belki ileride bir açıklama yapabilir" diye konuştu. 
   Gülten Yıldırım, Almanya'ya yerleşip yerleşmeyecekleri sorusunu ise yanıtsız bıraktı. 
   
   
   
   
</TEXT>
</DOC>
