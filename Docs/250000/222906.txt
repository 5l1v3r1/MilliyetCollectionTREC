<DOC>
<DOCNO> 222906 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/16/son/sonyas11.html </URL>
<DATE> 2004/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Mumcu "Cirit ligi kuracağız" 
</HEADLINE>
<TEXT>

     Kültür ve Turizm Bakanı Erkan Mumcu, Cirit Federasyonu ile işbirliği yaparak Cirit Ligi kurma hazırlığında olduklarını belirtti. 
     Mumcu, 5 yıldır müşavirliğini yapan ve Nevşehir'in Ürgüp İlçesi'nde AK Parti Belediye başkan adayı olan Kürşat Numanoğlu'na destek istemek için geldiği Ürgüp'te, gazetecilere yaptığı açıklamada, Kapadokya bölgesinin turizm faaliyetlerini çeşitlendirmek için çalıştıklarını bildirdi. 
     Kapadokya'ya turizm alanında yeni yatırımlar yapılmasının planlandığını ifade eden Mumcu, şunları söyledi 
     ''Kapadokya bölgesinde turizmin geliştirilmesi ve çeşitlendirilmesi kapsamında turizmi l2 aya yayma hedeflerine uygun olarak 6 adet golf oteli ve sahası yapmayı planlıyoruz. Bu dev projemiz ile kış aylarında da bölge turizmi canlı kalacak. Bölgeye çok büyük bir atlı sporlar merkezi yapmayı düşünüyoruz. Bunun öncülüğünü cirit sporu yapacak. Cirit Federasyonu ile birlikte bir lig oluşturmanın hazırlığındayız. Bu ligin bir ayağı Kapadokya bölgesinde olacak. Çünkü Kapadokya güzel atlar ülkesi. Son derece görkemli, hareketli,enerjik ve estetik bir ata sporu olan ciridi tüm dünyaya tanıtmak istiyoruz. Ayrıca bölgede büyük kongre merkezleri planlıyoruz. Geçtiğimiz günlerde çok büyük bir ABD'li film şirketi konsorsiyumu ile Kapadokya'da çekilecek bir film için görüşmelere başladık. Onlara bölgenin tanıtımını öncelikli olarak ele alacak senaryo ortaya çıkartmaları halinde her türlü desteği verebileceğimizi ifade ettik. Görüşmelerimiz halen devam ediyor. Bu projede dünya çapında isim yapmış senaristler ve yönetmen var.'' 
     
     SEÇİM ÇALIŞMALARI 
     Ürgüp'te CHP'li Belediye Başkanı Bekir Ödemiş tarafından çiçeklerle karşılanan Bakan Mumcu, Nevşehir AK Parti Milletvekili Osman Seyfi ile birlikte Belediye başkan adayı Kürşat Numanoğlu'nun seçim bürosuna giderek, partililerden destek istedi. 
     Numanoğlu'nu tecrübelerinden faydalanmak için başkanlık görevinde görmek istediklerini, ancak halkın iradesine her zaman saygı duyulması gerektiğini kaydeden Mumcu, ''Halkın geçmişte de, bugün de, yarın da ortaya koyacağı iradeye şüphesiz ve tereddütsüz saygı duyarız. Halkın iradesinin üzerine en küçük bir gölge düşürecek bir davranış içerisinde ne oluruz ne de saygıda kusur ederiz. Bu çerçevede halkın kararı ne olursa olsun bizim başımızın tacıdır'' dedi. 
     Gazetecilerin seçim çalışmaları sırasında bazı siyasilerin üsluplarının eleştirildiğini hatırlatmaları üzerine Mumcu, şöyle konuştu 
     ''Siyasette özellikle seçim zamanlarında tansiyon yükseliyor. Bunun da doğal karşılanması gerekir. Ancak yine de üsluba dikkat etmek ve kişisel incitmelere yönelmemek gerekir. İnsanlar fikirleri, yaklaşımları eğilimleri ve yönelimleri eleştirebilirler ama, doğrudan doğruya şahsiyete saldırı manasına gelebilecek şeylerden kaçınılmalıdır. Önemli olan Türkiye'nin iç barışı, huzuru ve selametidir. Toplum tüm bunları tolere edebilecek bir olgunluğa sahiptir.'' AK Parti'nin 28 mart seçimlerinde başarılı sonuç alacağından kuşkuları olmadığını ifade eden Bakan Mumcu, Hükümet ve AK Parti açısından önemli olanın 3 kasımda aldığı güveni koruyup koruyamadığının olduğunu sözlerine ekledi. 
     
</TEXT>
</DOC>
