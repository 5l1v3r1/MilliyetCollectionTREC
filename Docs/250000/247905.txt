<DOC>
<DOCNO> 247905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/14/son/sonyas06.html </URL>
<DATE> 2004/06/14/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Orjinal Karadeniz fıkraları kayboluyor... 
</HEADLINE>
<TEXT>

     Karadeniz Fıkraları Ajansı Sahibi Hikmet Aksoy, orijinal olarak 2 binin üzerinde Karadeniz fıkrası bulunduğu, fakat onbinlerce fıkranın ortalıklarda dolaştığını söyledi. 
     Aksoy, AA muhabirine yaptığı açıklamada, Karadeniz fıkralarının en önemli özelliklerinin Karadeniz insanının karakterini yansıtması olduğunu vurguladı. 
     Karadeniz fıkralarında asıl unsurun insan olduğunu belirten Aksoy, ''Karadeniz insanının yaşamından kaynaklanan fıkralarda yerel şive ve söyleşiler çok önemlidir. Karadeniz fıkralarının temelinde düşünme ve ders çıkarma payı çokça görülür'' dedi. 
     Karadeniz fıkralarının hayatı yansıttığını ifade eden Aksoy, şöyle konuştu 
     ''Karadeniz'in iklim şartlarında. Karadenizlinin titiz mizacından ve hayatından kaynaklanan fıkralar oldukça fazladır. Fıkraların hemen hemen hepsinde dil özelliği bulunur. Fıkraların kısa ve özlü oluşu buna bağlıdır. Fıkraların kurgusu çok sağlamdır, değiştirilemez. Değiştirildiği zaman espri kaybolur, güldürücü ve ders verici özelliği kalmaz. Piyasada böyle çok sayıda fıkra var. Türkiye'de orijinal olarak 2 binin üzerinde Karadeniz fıkrası bulunurken, onbinlerce uydurma fıkra ortalıkta dolaşıyor.'' Karadeniz fıkralarının yabancı unsurlarla kirletilmeye çalışıldığını vurgulayan Aksoy, şöyle devam etti 
     ''Bir kimlik kirletilmesi çalışması var. Bu konuda kültürel ve akademik çevrelere önemli görevler düşmektedir. Bu fıkraların asıl tipleri olan Temel, Fadime, Dursun, Cemal birer semboldür. Bunların yerine ilgisiz ve olumsuz örnekler asla konulmamalıdır. Hiçbir Türk aya çıkmamışken, Temel'i aya gönderen, Temel'i Amerika'da kovboy yapan fıkraları bile Karadeniz fıkrası sayıyorlar. Bu tür fıkralar, asıl fıkralara zarar vermektedir.'' Hedefinin, orijinal fıkraları bir kitapta toplamak olduğunu ifade eden Aksoy, ''Ancak, bunun mali boyutunu karşılayacak gücümüz yok. Bu olayı, üniversiteler veya çeşitli kültür kuruluşları sahiplenmeli. Mali destek olursa bu fıkraları kitaplaştırmaya hazırım.'' 
     
</TEXT>
</DOC>
