<DOC>
<DOCNO> 242350 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/24/son/soneko11.html </URL>
<DATE> 2004/05/24/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Borsa hangi gelişmeleri iziliyor Haftaya bakış... 
</HEADLINE>
<TEXT>

     Borsa'da bu hafta, Hazine'nin yarın gerçekleştireceği ihaleler, petrol fiyatlarındaki seyir, TÜPRAŞ'ın devri ile döviz ve faizdeki gelişmeler yakından izlenecek. 
     Gedik Yatırım Menkul Değerler tarafından hazırlanan haftalık strateji raporunda, İMKB Ulusal-100 Endeksi'nin geçen hafta yüzde 0.59 oranında artışla 16,628.77 seviyesinden kapandığı, önceki hafta 405 milyon dolar seviyesinde olan günlük ortalama işlem hacminin 324 milyon dolara gerilediği hatırlatıldı. 
     Petrol fiyatlarında yaşanan tırmanışın dünya piyasalarında yarattığı tedirginliğin yanı sıra yurtiçinde görülen döviz talebinin hisse senetleri piyasasında satış baskısının sürmesinde etkili olduğu dile getirilen raporda, şöyle denildi 
     ''Bu hafta piyasaları etkileyebilecek değişkenlere baktığımızda yine petrol fiyatlarındaki seyrin yatırımcılar tarafından izleneceğini düşünüyoruz. 
     2003 yılında varil başına ortalama 28 dolar ödeme yapan Türkiye, yılın ilk dört ayında varil başına 32 dolar ödeme yapmıştır. 41 dolar civarında bulunan fiyatlar yıl sonuna kadar bir miktar esneme gösterse bile Türkiye'nin petrol faturasında 1,1 milyar dolar artış olacağını tahmin ediyoruz. Bunun da enflasyon üzerinde olumsuz etkide bulunacağı açık. 
     Öte yandan ABD'nin faiz artırım beklentilerinin bir süre daha Türkiye gibi gelişmekte olan ülkelerin yerel para birimi cinsinden yatırım araçlarını olumsuz etkileyebileceği görülüyor.'' Mayıs ayı başından beri yüzde 15 civarında değer kaybeden eurobond'ların bu hafta göstereceği performansın da yine yatırımcıların karar verme mekanizmalarını etkileyeceği belirtilen raporda, Hazine'nin bu hafta 4,8 katrilyon liralık itfası bulunduğu ve bu itfanın finansmanı için yarın yapacağı borçlanmaların bono piyasası kadar hisse senetlerini de etkileyeceği vurgulandı. 
     
     TÜPRAŞ'IN DEVRİ 

     Raporda, mevcut faiz seviyesinin şu an için ihalelere talebi artırdığı ancak cari faiz hadlerinin yüksek seviyelerini korumasının kamu maliyesinin geleceği açısından son derece tehlikeli olduğu kaydedilerek, şu görüşlere yer verildi 
     ''Piyasalar için diğer önemli bir konu Çukurova Grubu ile BDDK arasında bir anlaşma yapılıp yapılmayacağı. Çukurova Grubu'nun teklifinin kabul edilmesi durumunda piyasalarda bir miktar toparlanma olabilir. 
     28 Mayıs Tüpraş'ın devri için son tarih. İhaleyi kazanan firmaların bu hafta ödeme konusundaki yaklaşımları da piyasaların yönü üzerinde belirleyici rol oynayacaktır.'' 
     Hazine Müsteşarlığı tarafından yarın düzenlenecek 168 gün vadeli TL. cinsinden iskontolu bono ihalesi, 26 Mayıs Çarşamba valörlü ve 11 Kasım 2004 itfa tarihli olacak. 
     Yine yarınki 364 gün vadeli TL. cinsinden iskontolu tahvil ihalesi de 26 Mayıs Çarşamba valörlü ve 25 Mayıs 2005 itfa tarihli olarak gerçekleştirilecek. 

     
</TEXT>
</DOC>
