<DOC>
<DOCNO> 236955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/03/son/sonspo23.html </URL>
<DATE> 2004/05/03/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Denizlispor Şampiyonluğa giden yol Denizli'den geçiyor... 
</HEADLINE>
<TEXT>

     Denizlispor Profesyonel Futbol Şubesi Başkanı Turgut Dalaman, şampiyonluğa giden yolun Denizli'den geçtiğini söyledi. 
     Ligin ikinci yarısında alınan sonuçların, en avantajlı takım durumundaki Beşiktaş'ı yarışın dışına ittiğini, buna karşın Fenerbahçe ve Trabzonspor'un şampiyonluk yarışının en iddialı 2 takımı durumuna geldiğine işaret eden Dalaman, son 2 maçın 2 takım açısından da önemli olduğunu kaydetti. 
     Ligde kimin ne yaptığının kendilerini ilgilendirmediğini ifade eden Dalaman, ''Fenerbahçe maçının bizim için önemi, kazandığımızda lig dördüncülüğünü garantileyecek olmamız. Ama şu da bir gerçek ki, şampiyonluk düğümünün çözümünde bu maçın önemi büyük. Şampiyonluğa giden yol Denizli'den geçeceği için, tüm Türkiye'nin dikkati bu maçta olacak'' dedi. 
     Bu maçla ilgili Futbol Federasyonu'nun vereceği kararı beklediklerini de bildiren Dalaman, ''İster Denizli'de, ister İzmir'de oynansın, bizim için fark etmez. Maç nerede oynanırsa oynansın, hedefimiz galibiyet'' diye konuştu. 
     Öte yandan, yeşil-siyahlı takımda bir günlük iznin ardından Fenerbahçe maçının hazırlıkları başladı. 
     Fenerbahçe maçı öncesi Denizlispor'da cezalı ya da sakat futbolcu bulunmuyor. 
     
</TEXT>
</DOC>
