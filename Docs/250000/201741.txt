<DOC>
<DOCNO> 201741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/13/guncel/gun06.html </URL>
<DATE> 2003/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
'Küçük Cennet'te Ağaç katliamı 
</HEADLINE>
<TEXT>

   Yalıkavak'taki okaliptüs ağaçları villalara yer açmak için kesilirken, Alman arkeoloğun girişimi katliamı durdurdu 
      YAŞAR ANTER Bodrum DHA 
   
   Bodrum Yalıkavak'taki doğal SİT alanında bulunan "Küçük Cennet Bahçesi" çevre katliamına uğradı. Bahçedeki okaliptüs ağaçları villalara yer açmak için kesilirken, katliamın sürmesini Alman arkeolog Manfred Blanke durdurdu. ABD'de yaşayan mimar Suat Kepenek, 30 yıl önce Küdür Yarımadası'nda satın aldığı 10 dönümlük arazinin küçük bir bölümüne yazlık ev yaptı, altı dönümlük bahçeye de 400'den fazla okaliptüs, çam, Kıbrıs akasyası, mandalina, portakal, greyfurt ve palmiye ağacıyla üzüm asması dikti. Kepenek, arsasını geçen yıl 1 milyon dolara Diyarbakırlı işadamı Ahmet Yakup'a sattı. 
   
   Apart villa yapılacaktı 
   10 dönümlük arazinin büyük bölümüne apart villa yapmak isteyen Yakup için Ilgın Peyzaj Bürosu proje hazırladı. Proje uyarınca peyzaj mimarı Taşkın Güral, getirdiği 15 işçiye ağaçları kestirmeye başladı. Ancak beş yıl önce Yalıkavak'a yerleşen Blanke 63 , katliamı durduramayınca, Yalıkavak Belediyesi'ni uyardı. Yalıkavak Belediye Başkanı DYP'li Celal Yıldızhan olay yerine gelirken, zabıta ekibi işçilerin malzemesine el koydu. 
   Ağaç kesimini durduran Yıldızhan, "Burası birinci derece doğal SİT alanı. Kültür ve Tabiat Varlıklarını Koruma Kurulu'ndan izin alınması şart" dedi. 
   
   
   
</TEXT>
</DOC>
