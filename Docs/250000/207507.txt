<DOC>
<DOCNO> 207507 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/09/son/soneko09.html </URL>
<DATE> 2004/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Metro Group Hipermarket yasa tasarısındaki kısıt AB'de bile yok 
</HEADLINE>
<TEXT>

     Bünyesinde Metro, Real ve Praktiker mağazaları bulunan Metro Group Türkiye Temsilcisi Nurdan Tümbek, ''hipermarket yasası'' olarak bilinen büyük mağazaların kuruluşuna ilişkin tasarı üzerinde tartışılması gereken maddeler bulunduğunu belirtirken, Sanayi ve Ticaret Bakanlığı'nın müzakereye açık olduğunu söyledi. 
     Tümbek, Bakanlığın perakende sektörünü düzenleyici bir kanun çıkarmasının normal olduğunu belirtirken, ancak çıkacak olan kanunun organize perakende sektörünün gelişimin engellememesi gerektiğini söyledi. Yapılmak istenen düzenleme üzerinde görüşmelerinin devam ettiğini, görüşlerini Sanayi ve Ticaret Bakanlığı'na aktardıklarını kaydeden Tümbek, ''Sanayi Bakanı da Sanayi Bakanlığı bürokrasisi de müzakereye çok açık insanlar'' diye konuştu. 
     Türkiye'de organize perakende sektörün payının yüzde 30'lar seviyesinde olduğunu hatırlatan Tümbek, bu oranın Almanya'da yüzde 50, Fransa'da ise yüzde 99 seviyesinde olduğunu kaydetti. 
     
     YABANCI PERAKENDECİNİN İHRACATI 1.2 MİLYAR DOLAR 
     Organize perakendenin gelişmesinin yararlarına dikkat çeken Tümbek, böylelikle kayıt dışı ekonominin önüne geçildiğini, ayrıca burada kar eden yabancı yatırımcının bunu dışarıya transfer etmek yerine yatırıma yöneldiğini kaydetti. 
     Metro Group olarak ihracatlarının 600 milyon doları bulduğunu anlatan Tümbek, Carrefour ve Tesco'nun ihracatlarıyla birlikte yabancı organize perakendecilerin ihraç rakamının 1.2 milyar dolara ulaştığını açıkladı. 
     Metro Group bünyesinde olan ve Avrupa'da faaliyet gösteren Kaufhof mağazalarının sattığı tekstilin yüzde 70'inin Türkiye'den gittiğini anlatan Tümbek, ayrıca, Vestel ve Beko'ya ürettirdikleri malların da Avrupa'da grup bünyesindeki şirketlerce satıldığını ifade etti. 
     
     MARKET MARKALARI 
     Tasarıda market markalarının cironun yüzde 20'si ile sınırlandırılmak istendiğini hatırlatan Tümbek, buna karşı olduklarını söylerken, AB'nin hiç bir ülkesinde böyle kısıtlamaların bulunmadığını vurguladı. 
     Dünya geleceğin mağaza sisteminden bahsederken, radikal kararlarla yabancı sermayenin ürkütülmemesi gerektiğini söyleyen Metro Group Türkiye Temsilcisi, konuşularak bir yere varabileceklerine olan inancını dile getirirdi. 
     
</TEXT>
</DOC>
