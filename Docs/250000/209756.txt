<DOC>
<DOCNO> 209756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/20/ekonomi/aeko.html </URL>
<DATE> 2004/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF vergi artırımı istedi 
</HEADLINE>
<TEXT>

   2004 için 3 katrilyon liralık telafi edici önlem isteyen IMF heyetinin önerileri arasında vergi ve akaryakıt ürünlerindeki ÖTV'nin artırılması da bulunuyor 
      REUTERS Ankara 
   
   Ankara'da, stand - by anlaşmasının 7. gözden geçirme çalışmalarını sürdüren Türkiye Masası Şefi Rıza Moghadam başkanlığındaki Uluslararası Para Fonu IMF heyeti 2004 gelir hedeflerine ulaşılması için ek önlem istedi. 
   Başta vergi gelirleri olmak üzere bütçe büyüklüklerine ulaşılması konusunda endişesi bulunan IMF 3 katrilyon liralık önlem istedi. Bir ekonomi yetkilisi bu konuda şunları söyledi 
   "SSK ve Bağ - Kur emekli maaşları ile asgari ücrete enflasyon hedefi üzerinde yapılan artıştan ortaya çıkan 3.5 katrilyon liralık tutarın bazı bütçe ödeneklerinden yapılacak yüzde 10'luk kesintiyle karşılanması konusuna çok sıcak yaklaşmasalar da itirazları yok. 'Sağlam kaynak bulduğunuz sürece yapabilirsiniz' diyorlar. Ancak, IMF 2004 yılı bütçe tahminlerine ulaşılmasının 2003 yılı kadar kolay olmayacağını hesaplıyor ve bu hedefe ulaşılması için 3 katrilyon liralık ek tedbir alınması gerektiğini söylüyor." 
   IMF'ye göre 3 katrilyon liralık tedbir için vergi ve akaryakıttaki Özel Tüketim Vergisi'nde ÖTV artış yapılması gerekiyor. 
   Vergi artışına karşı çıkan hükümet ise 2004 bütçe hedefinin ulaşılabilir olduğunu belirterek, 3.5 katrilyon liralık tedbirin yeterli olduğunda ısrar ediyor. Anadolu Ajansı'nın haberine göre 3.2 - 3.5 katrilyonu bulacak bütçe kesintisine ilişkin tasarının, en geç şubat başında Meclis'e sevkedilmesi hedefleniyor. 
   
   Cari açık hedefin altında 
   Bu arada 2003 yılı için 7.7 milyar dolar olarak revize edilen cari açığın 6 milyar doların altında gerçekleşmesi bekleniyor. 2004 için de 7.6 milyar dolarlık cari açık hedefinin korunması bekleniyor. 2004 ihracat rakamlarının 51.5 milyar dolardan 53 - 54 milyar dolara, ithalat rakamının 75 milyar dolardan 78 - 79 milyar dolara çıkarılması gündemde. 
   2003'te bütçedeki yüzde 5'lik faiz dışı fazla hedefinin tutacağı, ancak toplam kamudaki yüzde 6.5'lik hedefin tutturulmasında sıkıntı yaşandığı da belirlendi. Şu ana kadar yüzde 6.2'lik faiz dışı fazla hedefine ulaşıldığı, kuruluşlardan gelecek ek gelirlerle bu rakamın yüzde 6.5'i bulabileceği vurgulanıyor. 
   
   'Reform yorgunluğu olumsuz faktör olarak ortaya çıkabilir'    IMF Başkan Yardımcısı Anne Krueger, Hindistan'da 16 Ocak'ta yapılan IMF ve mali politikalar konulu toplantıda, Türkiye'den bahsederken, 'reform yorgunluğu' uyarısında bulundu. "Türkiye örneğinde görüldüğü gibi bir ya da iki reform yapmak yeterli değil" diyen Krueger, "Niyetteki ısrarlılık ya da tam tersi, geçmişteki ekonomik programlarda birçok acı sonuca neden oldu" diye konuştu. 
   Krueger şöyle devam etti "Reform yorgunluğu, bazen görevdekilerin istenen reformları yerine getirmemesi gibi olumsuz bir faktör olarak karşımıza çıkabilir. Bugün hükümetlerin ellerinden gelen her şeyi yaptığını söylemek ise yanlış olur. Daha genel olarak onların daha kısa - dönemli problemlere takılıp uzun dönemli problemlerden ve reformlardan saptıkları söylenebilir. Reform ise bir ilerlemedir, bir adım değil. Devamlılığı olmak zorunda. Mali disiplinleri adapte etmek ise bu ilerlemenin sadece bir parçasıdır. Ekonomiler ve yapıları değiştikçe halk finansmanındaki yapısal roller de değişir. Harcamalar yapılmak ve yükümlülükler yerine getirilmek zorundadır." 
   Krueger, "Örneğin emekli maaşlarında altyapısı olmadan yapılan değişiklik ve yükümlülükler finansmanın kısa sürede dramatik bir biçimde görünümünün değişmesine neden olabilir" dedi. 
   
   'Petrol fiyatları düşecek, akaryakıtta ÖTV artırılsın'    IMF, ek tedbir talebini özellikle petrol fiyatlarındaki dalgalanmalara dayandırıyor. 2004'te petrol fiyatlarında düşüş olacağını öngören IMF, akaryakıttan beklenen vergi gelirine dikkat çekiyor. IMF, özellikle petrol fiyatları ve ÖTV'de yapılan ayarlamaların vergi kaybına neden olduğunu savunuyor ve akaryakıt fiyatlarındaki ÖTV artırılarak birçok kalemden vergi sağlanmasını istiyor. 
   
   
</TEXT>
</DOC>
