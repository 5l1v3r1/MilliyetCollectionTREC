<DOC>
<DOCNO> 246579 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/09/son/sonspo20.html </URL>
<DATE> 2004/06/09/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Sakaryaspor, iç transferde kaleci Recep ile anlaştı... 
</HEADLINE>
<TEXT>

     Birinci Süper Lig'e yükselen Sakaryaspor, kaleci Recep ile anlaşma sağladı. Mısır Milli Takımı'nın kalecisi Nader El Sayed'in izlenmesinden vazgeçildi. 
     Sakaryaspor Teknik Direktörü Necmettin Sert, AA muhabirine yaptığı açıklamada, yöneticiler tarafından daha önce yapılan görüşmelerde uzlaşma sağlanamayan kaleci Recep ile anlaşma sağlandığını söyledi. İç transferde istenilen hedefe ulaşıldığını belirten Sert, gerek duyulan mevkilere de futbolcu alacaklarını kaydetti. 
     Mısır Milli Takımı'nın kalecisi Nader El Sayed'i izlemek istediklerini belirten Sert, ''Daha önce bonservis ödenmeyeceği belirtildi. Ancak son görüşmemizde bonservis sorunu çıktı. Bu nedenle El Sayed'i izlemekten vazgeçtik. Şimdi Türk Telekomspor'dan Levent ve Denizlispor'dan Süleyman ile ilgileniyoruz. Şu an dış transferde 5 futbolcu almamız gerekiyor. Bu yönde çalışmalarımızı sürdürüyoruz'' dedi. 
     
</TEXT>
</DOC>
