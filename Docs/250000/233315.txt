<DOC>
<DOCNO> 233315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/ekonomi/eko05.html </URL>
<DATE> 2004/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İhracat rekorunda Anadolu imzası var 
</HEADLINE>
<TEXT>

   'Anadolu'daki Avrupa' toplantılarının ikincisi Konya'da yapıldı. DYH Başkanı Yalçındağ, ihracatta yaşanan patlamada Anadolu'daki kuruluşların büyük payı olduğunu söyledi 
      SALİH UÇAR, MEHMET BÜYÜKARI, RIZA GERENİZ - Konya DHA 
   
   Doğan Yayın Holding DYH Başkanı Mehmet Ali Yalçındağ, ikincisi Konya'da düzenlenen 'Marka Güçtür' konulu Anadolu'daki Avrupa Toplantısı'nda bu yıl Türkiye'nin ihracatta tarihi rekor kırdığını söyledi. 
   Yalçındağ, "Rakamlara baktığımız zaman bunda Anadolu'nun da büyük payı olduğunu görüyoruz. Birçok kuruluşumuz var ki, Türkiye'de adını duymadığınız ancak dünya ve Avrupa pazarlarında büyük başarılara imza atmış, dünya standartlarında üretim yapıyor ve uluslararası pazarlarda rekabet ediyor" dedi. Ülke ekonomisine büyük katma değer sağlayan Anadolu'daki bu kuruluşları tanımak ve tanıtmak için Konya'da bulunduklarını belirten Yalçındağ, "Türkiye ile ilgili beklentilerimizi, şirketlerimizle ilgili hedeflerimizi hayata geçirmek, ülkemizin ekonomik geleceğini birlikte şekillendirmek için size geldik" dedi. 
   
   'Krizlerden ders almalıyız' 
   Toplantı çerçevesinde gerçekleştiren ve Hürriyet Gazetesi Haber Koordinatörü ve CNN Türk Parametre Programı Editörü Enis Berberoğlu'nun yönettiği panelde konuşan Petrol Ofisi Yönetim Kurulu Başkanı Dr. Vural Akışık ise "Krizlerden ders almalı ve önümüze bakmalıyız. Türkiye'de özkaynak üretime göre yüksektir. Bu da Türkiye'nin krizlerden çıkmasında en önemli yardımcı etken olmuştur" diye konuştu. 
   Doğan Yayın Holding'in sanayi odalarının işbirliği ile Denizli'de başlattığı Anadolu'daki Avrupa Toplantıları'nın ikincisi dün Konya'da gerçekleştirildi. 
   Açılış konuşmalarını Konya Sanayi Odası Başkanı Ahmet Şekeroğlu ve Doğan Yayın Holding DYH Başkanı Mehmet Ali Yalçındağ'ın yaptığı 'Konya Buluşması'nda Milliyet Gazetesi Genel Yayın Yönetmeni Mehmet Y. Yılmaz, Reklamcılar Derneği Başkanı Jeffi Medina ve Terkteks Yönetim Kurulu Başkanı Sinan Öncel konuşmacı olarak katıldı. Petrol Ofisi Yönetim Kurulu Başkanı Dr. Vural Akışık, Hürriyet Gazetesi Ekonomi Yazarı Erdal Sağlam ile Radikal Gazetesi Ekonomi Yazarı Uğur Civelek'in de katıldığı ve Hürriyet Gazetesi Haber Koordinatörü ve CNN Türk Parametre Programı Editörü Enis Berberoğlu'nun yönettiği panel yapıldı. Hürriyet Gazetesi Genel Yayın Yönetmeni Ertuğrul Özkök Konyalı işadamlarının medya üzerine sorularını yanıtladı. 
   
      'AB liderleri keşke Konya'yı görseydi'    Milliyet Gazetesi Genel Yayın Yönetmeni Mehmet Y. Yılmaz 'Marka Bilinci ve Türkiye' konulu konuşmasında, Konya'ya üçüncü kez geldiğini belirterek, "Bundan önceki gelişim 12 Eylül'den üç ay önceydi. Aradan geçen 25 yılda bambaşka bir şehir gördüm. 25 yılın yarattığı gelişmenin ivmesi bundan sonraki gelişmelerin de dinamiğini yaratacak" dedi. "Avrupa liderlerine Konya'yı ve Kayseri'yi gezdirebilseydik" diyen Yılmaz, bu gelişmeyi Konyalı işadamlarının yarattığını belirtti. 
   Markalaşma konusunda, Grace Kelly'nin tüm fotoğraf çekimlerinde kullandığı Hermes çantayı örnek gösteren Yılmaz, bu çantada üç yıl bekleme sırası olduğunu ve 5 bin dolara satıldığını anlattı. Kapalıçarşı'da bir çantanın 150 dolara satıldığını kaydeden Yılmaz, "Doğru reklam, iyi ürün ve pazarlama Kapalıçarşı'daki çanta ile Paris'te modaevinde satılan çanta arasındaki farkı ortaya koyuyor" şeklinde konuştu. 
   Meslek yaşamında 30'a yakın dergi ve 4 gazete çıkardığını belirten Yılmaz, "Ürünü piyasaya koyduktan sonra reklam ve halka ilişkiler alanına geliyoruz. Ürünü tanıtamıyorsanız marka olma yolunda da maçı kaybetmişsiniz demektir" diye konuştu. 
   
   'En başarılı ürünler krizde çıktı' 
   Türkiye'nin kriz dönemlerine de değinen Yılmaz, şunları kaydetti "Ben en başarılı, en çok satan ürünlerimi hep kriz dönemlerinde çıkarttım. Rakipler sayfa azalttı, işçi çıkarttı. Ben çok sayfalı gazete ortaya koyup işten çıkarılan elemanlarla çalıştım. Ben yarattım derken arkamda iyi bir girişimci vardı." 
   Milliyet gazetesinde markalaşmanın yakından takip edildiğini belirten Yılmaz, "Milliyet markasının temelinde güvenilirlik var. Sabah 10.30'da başlayıp akşam 23.00'te bitirdiğimiz ve ertesi gün öğle saatlerinde bayatlayan bir ürün sunuyoruz" dedi. 
   
   'Eksiklerimizi giderelim, gücümüzü birleştirelim'    DYH olarak Anadolu'daki Avrupa toplantılarına 'Bir ülke sahip olduğu markalar kadar zengindir' sözünden yola çıkarak başladıklarını ifade eden Mehmet Ali Yalçındağ, şöyle konuştu 
   "Anadolu'nun iç ve dış pazarlardaki rekabet gücünü daha da artırmak amacıyla, rekabet ortamında kurumlar için en belirleyici ve önemli itici güç olan marka ve iletişim gibi konularındaki eksiklerimizi birlikte tartışarak gidermek, daha farklı neler yapabileceğimizi tespit etmek ve birlikte bir güçbirliği yaratmak arzusundayız." 
   
   
   
</TEXT>
</DOC>
