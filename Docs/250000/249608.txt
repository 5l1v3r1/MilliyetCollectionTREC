<DOC>
<DOCNO> 249608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/21/son/sondun43.html </URL>
<DATE> 2004/06/21/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Arayış sürüyor... AB Komisyonu başkanı kim olacak 
</HEADLINE>
<TEXT>

     AB devlet ve hükümet başkanlarının, geçen hafta gerçekleşen Brüksel zirvesinde, 1 Kasım'da göreve atanacak yeni AB Komisyonu başkanını belirlemek için uzlaşmaya varamamalarının ardından, konuyla ilgili tartışma ve spekülasyonlar artarak devam ediyor. 
     AB Dönem Başkanı İrlanda, uzlaşma arayışlarının sürdüğünü ve kararın, Dönem Başkanlığı'nın Hollanda'ya devredileceği 30 Haziran tarihine kadar verilmesi için çaba harcandığını ifade ediyor. 
     Dönem Başkanlığı kaynakları, yeni AB Komisyonu başkanının belirlenmesi için 27 veya 30 Haziran tarihlerinde, Brüksel'de bir olağanüstü AB zirvesi düzenlenebileceğini, uzlaşmanın önceden sağlanmış olabileceğini ve zirvenin kısa süreceğini belirtiyor. 
     Brüksel'de çeşitli isimler üzerine haber ve yorumlar dikkat çekiyor. 
     İngiliz basını, Fransa Dışişleri Bakanı Michel Barnier'nin adaylığının gündeme gelmesi halinde Londra'nın veto kullanacağını ileri sürüyor. 
     Fransa, geçen hafta, AB Komisyonu'nun dış ilişkilerden sorumlu üyesi Chris Patten'ın adaylığını geri çevirmişti. 
     Chris Patten, ''İngiliz pasaportu yüzünden'' engellerle karşılaştığına ilişkin demeçler verirken, AB Komisyonu'nun adalet ve içişlerinden sorumlu Portekizli üyesi Antonio Vitorino'yu, ''zeki, çok lisan bilen, dikkate değer bir aday'' olarak nitelendirdi. 
     Fransa ve Almanya'nın desteğini alan güçlü adaylardan biri olarak görülen Belçika Başbakanı Guy Verhofstadt da İngiliz vetosu nedeniyle yarıştan çekildi. 
     Brüksel'de bazı gözlemciler tarafından ''ABD'nin adayı'' olarak nitelendirilen eski NATO Genel Sekreteri ve AB Ortak Dış Politika ve Güvenlik Yüksek Temsilcisi İspanyol Javier Solana, bugün yaptığı bir açıklamada, ''Biliyorsunuz dizimden ameliyat oldum. Bu yarışta değilim'' dedi. 
     Solana, geçen hafta verdiği bir demeçte, ''adı üzerinde uzlaşma olması halinde'' AB Komisyonu Başkanlığı görevini reddedemeyeceği mesajı vermişti. 
     Javier Solana'nın sözcüsü Cristina Gallach, ''Solana hiçbir göreve aday değil, AB ve kurumlarına hizmet etmeye hazır'' diye konuştu. 
     Solana'nın AB Ortak Dış Politika ve Güvenlik Yüksek Temsilcisi sıfatıyla görev süresi 19 Ekim'de son buluyor. 
     İspanya Dışişleri Bakanı Miguel Angel Moratinos, bugün yaptığı bir açıklamada, Solana'nın ''AB dışişleri bakanı'' olması konusunda uzlaşma bulunduğunu, ancak AB Komisyonu başkanı olarak göreve atanmasının da söz konusu olabileceğini söyledi. 
     İrlanda Başbakanı Bertie Ahern'in de adaylar arasında adı geçiyor. Ahern, ''bugünkü aşamada bu yarışta olmadığını'' ileri sürüyor. 
     Devlet ve hükümet başkanları tarafından belirlenecek yeni AB Komisyonu başkanının, 22 Temmuz'da Avrupa Parlamentosu'ndan onay alması öngörülüyor. 
     
</TEXT>
</DOC>
