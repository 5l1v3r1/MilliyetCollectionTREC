<DOC>
<DOCNO> 223286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/18/guncel/gun00a.html </URL>
<DATE> 2004/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
'Dramatik öykülerden ders çıkarmalı' 
</HEADLINE>
<TEXT>

      ANKARA Milliyet 
   
   Genelkurmay Başkanı Orgeneral Hilmi Özkök, fişleme tartışmalarının ardından 18 Mart Şehitleri Anma Günü nedeniyle yayımladığı mesajında, Cumhuriyet'in temel niteliklerinden ödün vermeyeceklerini belirterek, TSK'nın tüm personeliyle birlik ve beraberlik içinde verilecek her türlü göreve hazır olduğunu kaydetti. Özkök'ün mesajında Cumhurbaşkanı Ahmet Necdet Sezer gibi "gönenç" kelimesini kullanması dikkat çekti. 
   Özkök, temeli Büyük Atatürk tarafından atılan, demokratik ve laik değerleri benimseyen Türkiye Cumhuriyeti'nin çağdaş ve nitelikli kurumsal yapısıyla bölgede bir istikrar unsuru olduğunu kaydetti. 
   Türkiye'nin, bugünkü güçlü konumuna ulaşması için geçirdiği tarihsel sürecin hiç de kolay olmadığını vurgulayan Özkök, şunları ifade etti 
   "Geçirdiğimiz bu süreç, neredeyse bir neslin yok olup gitmesine sebep olan, acı ve zorluklarla dolu dramatik bir öykü gibidir ve yeni nesillerce çok iyi etüt edilerek geleceğe yönelik dersler çıkarılmalıdır. Bu süreç sonunda modern dünyanın saygın bir mensubu olarak gönençli günlere ulaşmamızda en büyük pay, başta Çanakkale ve Kurtuluş Savaşı'nda olmak üzere, daha sonraki dönemlerde görevleri başında ve özellikle terörle mücadelede hayatlarını kaybeden aziz şehitlerimize aittir." 
   
   Günün anısına mavi ladin ağacı 
   Tatbikatta bir tank taburu, temsili olarak düşman kontrolünde bulunan Çayyolu ile Bağlıca köyü arasındaki bölgeyi ele geçirdi. Tank taburuna F - 16 uçakları ve topçu ateşiyle destek verilirken, 2 Cobra ve 4 UH -1 helikopteri de düşman tank avcı timlerini bölgeye indirdi. Gösterilerde görev alan personeli ödüllendiren Özkök, günün anısına tatbikat bölgesine bir mavi ladin ağacı dikti. 
   
   
   
</TEXT>
</DOC>
