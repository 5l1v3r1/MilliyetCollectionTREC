<DOC>
<DOCNO> 209762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/20/ekonomi/eko06.html </URL>
<DATE> 2004/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzan davası ihtisas mahkemesine gidiyor 
</HEADLINE>
<TEXT>

   Uzanlar'ın yargılanacağı dava, ihtisas mahkemesi olarak yetkilendirilen İstanbul 8. Ağır Ceza Mahkemesi'nin faaliyete geçmesini bekleyecek 
      NEZİH GÜROL İstanbul 
   
   İmar Bankası'nın zarara uğratılmasına ilişkin olarak Kemal Uzan, Yavuz Uzan ve Hakan Uzan'ın aralarında bulunduğu 25 sanığın yargılandığı davanın ilk duruşması İstanbul 5. Ağır Ceza Mahkemesi'nde yapıldı. 
   Davanın ilk duruşması 20 dakika sürdü. Bahattin Uzan'ın da aralarında bulunduğu 10 tutuklu sanık katılırken çok sayıda sanık avukatı ile Bankacılık Düzenleme ve Denetleme Kurumu BDDK , SPK ve İmar Bankası avukatları hazır bulundu. Avukat ve sanık sayısının çok olması nedeniyle mahkeme başkanı, az sayıda gazetecinin duruşmayı izlemesine izin verdi. 
   Mahkeme, bankacılık suçları konusunda İhtisas mahkemesi olarak yetkilendirilen İstanbul 8. Ağır Ceza Mahkemesi'nin faaliyete geçmesinin beklenmesini kararlaştırdı. Mahkeme heyeti, 8. Ağır Ceza Mahkemesi'nin faaliyete geçtiğinin bildirildiğinde duruşma günü beklenmeksizin dava dosyasının ele alınarak karar bağlanacağı belirtti. 
   Kemal, Yavuz ve Hakan Uzan'ın gıyabi tutukluğunun ve diğer tutuklu sanıkların tutukluğunun devamına karar veren mahkeme duruşmayı erteledi. İddianamade, sanıkların cürüm işlemek için teşekkül oluşturmak, Bankalar Kanunu'na muhalefet, dolandırıcılık ve zimme suçuna iştirak suçlarından 145 bin 18 yıla kadar ağır hapisleri isteniyor. 
   Sanıklar Türk Ceza Kanunu'nun 77. maddesi gereği "aynı neviden hürriyeti bağlayıcı cezaların birleşterilerek" 36 yıla kadar hapisle cezalandırılabilecek. 
   
   Salon bekliyor 
   İhtisas Mahkemesi olarak İstanbul 8. Ağır Ceza Mahkemesi kuruldu. Mahkemenin başkanı Mustafa Akın, İstanbul 10. Asliye Ticaret Mahkemesi'nden atandı. Üyeleri de atanan mahkemenin salonu ve yazı işleri müdürlüğü kurulması çalışmaları halen sürüyor. 
   
   TMSF'den, İmarzedelere ödeme için 'başvuru' çağrısı    Tasarruf Mevduatı Sigorta Fonu TMSF , ödeme talebi başvurusu yapmayan İmar Bankası mudilerine herhangi bir ödeme yapılamayacağını hatırlatarak, bu mudilerin İmar Bankası Genel Müdürlüğü'ne başvurmalarını istedi. Son zamanlarda başvuruda bulunan yaklaşık 8 bin 500 mudinin ise eksikliklerini tamamlayıp şubatta ödemeye hazır hale getirebilmek için TMSF Tasfiye Dairesi Başkanlığı'na durumlarını ayrıntılı açıklayacakları bir dilekçeyle ivedilikle başvurmaları gerekiyor. 
   Daha önce kayıt yaptıran 364 bin 335 mudinin yaklaşık 7 katrilyon 525 trilyon liralık ödeme bilgileri Ziraat Bankası'na aktarılmıştı. 17 - 18 Ocak'ta adlarına 2 katrilyon 642 trilyon lira vadesiz hesap açılan 364 bin 335 mudi ile yaklaşık 4 katrilyon 883 trilyon lira vadeli hesap açılan 171 bin 679 mudiden, 147 bin mudinin işlemleri tamamlandı. 
   
   
</TEXT>
</DOC>
