<DOC>
<DOCNO> 203968 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/23/son/sonspo09.html </URL>
<DATE> 2003/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
6 tür futbolcu, 6 tür hakem Kavgacıya kart gösterirken... 
</HEADLINE>
<TEXT>

     Hakemlere göre 6 tür sorunlu futbolcu ve hakem var. 
     Türkiye Faal Futbol Hakemleri ve Gözlemcileri Derneği'nin internet sitesinde yayınlanan yazıda sorunlu futbolcular ve hakemler kategorilendirilerek özelliklerine yer verildi. 
     Her maçta hakemin zorlukların üstesinden gelebilecek beceriye sahip olmaması ve sahada da sorunlu bir futbolcunun yer almasının karşılaşmanın yönetiminin zorluk derecesini en az 3'e katlayacağı ve bu tür bir futbolcunun, hakemin 2 maçlık dikkat ve performans sergilemesini gerektireceği kaydedildi. 
     Sorunlu oyuncular 6 kategoride toplandı ve sert oynayan, çıtkırıldım, çok konuşan, isyankar, kavgacı ve sahtekar oyuncular olarak belirlendi. 
     Sorunlu oyuncular, yazıda 6 başlık altında şöyle tarif ediliyor 
     Sert Oyuncular Teknik becerileri azdır. Sağlam bir fizik yapısına sahiptirler. Esnek değildirler. Amaçları top oynamak olsa da topla rakibi sık sık karıştırırlar. Hakemin bu tür oyuncuları ilk fırsatta uyarması gerekir. 'İyi niyetlisin, ancak topa girerken rakibe zarar vermemeye dikkat etmelisin.'' Bu yaklaşım oyuncunun hakeme saygı ve sempatisini artırır. İlk kural dışı davranışında da hakemin gereğini yerine getirmesi gerekir. Oyuncunun, bir daha yaptığında hakemin daha ağır bir ceza vereceğini bilmesi gerekir. Mesajınız açık ve anlaşılır olmalı, ''atarım, keserim'' biçimindeki tehditlerle sorunu çözemez, artırırsınız. 
     Çıtkırıldım Oyuncular Her pozisyonda ya düşerler, ya da bir yerlerini tutarlar. Hep kendilerine faul yapıldığından yakınır, ne zaman, kime sarı kart göstermesi gerektiğini sık sık işaret ederler. Hakemin bu tür oyuncuları tanıması, zamanında uyarması ve faul beklentilerine kanmaması gerekir. Hele bu oyuncular en popüler oyuncularsa hakemin işi daha da zorlaşır. İlk fırsatta hakemin uyarıda bulunup tavır koyması, devam ederse en uygun yerde disiplin cezası uygulaması gerekir. 
     Çok Konuşan Oyuncular Bunlar 2 çeşittir. Her durumda çok konuşanlar ve yorulup oyundan düşünce çok konuşanlar. Birincisi için yöntem, önce dinleyin, üstelerse uyarın, tekrarında mutlaka ihtar verin. İkincisinde yöntem, önce uyarın, devam ederse ilk itirazda ihtar verin. 2 tip oyuncuya da konuşmasına izin vermeyeceğinizi gösterin. Hep kaçmak çözüm değildir. Diğerlerinin de konuşmasına fırsat verirsiniz. Hep dinlerseniz, oyunu unutursunuz ve bu tür oyuncuların esiri olursunuz. 
     İsyankar Oyuncular Asi ruhludurlar, çabuk parlar ve çabuk sönerler. Yöntem, bu oyunculara yapılan faulleri fazla avantaj düşünmeden değerlendirmedir. Parlamışken üzerine gitmeyiniz, sakinleşince tavrınızı açıkça ortaya koyunuz. Sert, aşağılayıcı veya alaycı tavırlarını mutlaka cezalandırınız. Bu oyuncuları kazanmak daha kolaydır. Bilinçli olarak reaksiyon göstermezler. Yapıları gereği agresifdirler, ikna edilmeleri kolaydır. Bu tür oyuncularla iyi diyalog kurmak her zaman mümkündür. 
     Kavgacı Oyuncular Ön plana çıkmayı ve herkesin hakkını korumayı severler. Her tartışmayı kolayca kavgaya dönüştürürler. Bu tiplerden asla gözünüzü ayırmayın. Yardımcılar ve dördüncü hakemin dikkatini bu oyunculara çekin. Bilim, bu tür oyuncular için henüz herhangi bir ilaç üretmemiştir. İlk kavgada ihraçlık hareketini cezalandırırsanız o da diğerleri de bir daha kavga edemezler. Ayrıca, bu konuda uyarı var ve kırmızı kart gösterirken yumruk mesafesi dışında durunuz. 
     Sahtekar Oyuncular En tehlikeli ve en zoru bu tür oyunculardır. Ne zaman rol yaptıklarını, ne zaman gerçekleri oynadıklarını kestiremezsiniz. Önce uyarın, sonra hep ensesinde olun. Sizi aldatmasına izin vermeyin. Yardımcılar ve dördüncü hakemin dikkatini bu oyunculara çekin. Çevresinde hiç oyuncu yokken burnu kırılmış numarası yapabilir. İlk aldatma teşebbüsünde ondan kurnaz olduğunuzu gösterin ve asla ihtarı esirgemeyin. Yeniden aldatmaya kalkarsa işiniz kolaylaşır, ikinci ihtardan ihraç edip asıl oyuna dönün. 
     
     HAKEMLER DE ÇEŞİT ÇEŞİT 

     Yazıda hakemler de 6 kategoride değerlendiriliyor. Hakemlerin özellikleri sorunlu futbolcular gibi ayrıntılı anlatılmıyor, ancak onlar hakkında da ipuçları şöyle veriliyor 
     Gülen hakemler, sert hakemler, kibar yumuşak hakemler, baba hakemler genelde oyuncuları sırtlarında taşırlar , artist hakemler oscar almak için maç yönetirler , öldürücü olaylara hep sert yaklaşan en tehlikeli türdür hakemler. 

     
</TEXT>
</DOC>
