<DOC>
<DOCNO> 224573 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/22/son/sonspo36.html </URL>
<DATE> 2004/03/22/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Yanal Valencia karşısında turu geçmeyi hedefliyoruz... 
</HEADLINE>
<TEXT>

     Gençlerbirliği Teknik Direktörü Ersun Yanal, Valencia ile yapacakları UEFA Kupası karşılaşmasında hem tur atlamayı hem de Avrupa'daki yenilmezlik unvanlarını korumayı hedeflediklerini söyledi. 
     Beştepe İlhan Cavcav Tesisleri'nde basın mensuplarına açıklamada bulunan Ersun Yanal, Valencia maçının hem Gençlerbirliği'nin başarısı hem de oyuncularının kariyeri bakımından büyük önem taşıdığını belirtti. Türkiye'nin bir sonraki yıl Avrupa kupalarında daha fazla takımla temsil edilebilmesi için Valencia'yı elemelerinin gerektiğini hatırlatan Yanal, ''Bunu başaracak güçteyiz. Kendimize olan güvenimizi, ilk maçta aldığımız sonuçla da ortaya koyduk. Hem kendimize olan güvenimizi hem de taraflı tarafsız herkesin güvenini boşa çıkarmamak için elimizden gelen herşeyi ortaya koyacağız'' dedi. 
     Valencia maçı öncesi kadrolarında eksik bulunmadığını kaydeden Yanal, şöyle devam etti 
     ''Sakatlıktan yeni kurtulan Baki'yi de Valencia'ya götüreceğiz. Ancak bu futbolcuma ilk 11'de görev vermeyeceğim. Kadroda yer alan tüm futbolcularıma sonsuz güveniyorum. Tutarlı oyunumuzu devam ettirerek Valencia'dan çeyrek finalist olarak dönmeyi hedefliyoruz.'' Ersun Yanal, bir soru üzerine Valencia'nın bu hafta ligde Real Mallorca'yı 5-1 yendiği maçla ilgili olarak da şunları söyledi 
     ''Valencia'nın İspanya Ligi'ndeki konumunu ve gücünü biliyoruz. Bu bilinçle mücadele edeceğiz. Ancak, Valencia ligde çok büyük beklentisi olan bir takım. Tıpkı Gençlerbirliği'nin Türkiye Kupası ve UEFA Kupası'ndaki beklentileri gibi. Bu nedenle bu maçta skora ortak olacağız. Yenilgi almamaya çalışacağız. Onun için Valencia'nın ligdeki durumundan çok, bizim maçımızda olan durumu bizi ilgilendiriyor. 
     Valencia'nın çeyrek finale çıkabilmesi için bizi yenmesi gerekiyor. Onlar bu bilinçle sahada sert ve baskılı oynayacaklar. Biz de yenilmezlik unvanımızı sürdürmek için mücadele ederek turu geçecek skorla sahadan ayrılacağız.'' 
     
     FUTBOLCULARIN GÖRÜŞLERİ 
     Takım kaptanı Ümit Bozkurt, Valencia'nın İspanya Ligi'nde iyi bir konuma geldiğini belirterek, ''Belki bu onları lige biraz daha yaklaştıracaktır. Lige verdikleri önem arttıkça, UEFA Kupası'ndaki konsantrasyonları azalabilir. Gençlerbirliği olarak bizim için bu maçlar, tarihi maçlar. Şu anda Avrupa'da oynayan tek Türk takımı biziz. Bu durum bizim yükümüzü biraz daha ağırlaştırıyor. Biz de bu yükü kaldıracak güçteyiz'' diye konuştu. 
     UEFA Kupası'nda bu sezon hiç mağlubiyetlerinin olmadığını vurgulayan Mustafa Özkan da Valencia karşısında da ilk yarım saat içinde gol yememeleri halinde turu geçeceklerine inandıklarını söyledi. 
     Ali Tandoğan ise, ''Bu turu geçersek Türkiye'de Anadolu kulüpleri içinde bir ilki gerçekleştireceğiz. Bunu da başaracak güce sahibiz'' dedi. 
     Bu arada bir gazetecinin serbest vuruşlardaki başarısını neye borçlu olduğunu sorması üzerine, Ali Tandoğan, ''Uzun süredir çalışıyordum. Ancak, ilk kez Sporting Lizbon maçında serbest vuruştan bir gol attım. Ondan sonra da kendime olan güvenimi kazandım. Belki şu anda bir Van Hooijdonk olamam. Ancak, önümde uzun yıllar var'' diye konuştu. 
     
</TEXT>
</DOC>
