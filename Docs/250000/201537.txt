<DOC>
<DOCNO> 201537 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/12/yazar/temelkuran.html </URL>
<DATE> 2003/12/12/ </DATE>
<TIME>  </TIME>
<AUTHOR> Ece TEMELKURAN  </AUTHOR>
<HEADLINE>
Süper çözüm Meclis sahaya 
</HEADLINE>
<TEXT>

   
   İstanbul'da bombaların patlamasının ardından UEFA'nın GalatasarayJuventus maçı için aldığı "tarafsız saha" kararı üzerine çok konuşuldu, ama böylesi görülmedi. Dün İtalyan parlamentosu, televizyonun deyişiyle, bu karara "anlamlı bir tepki" verdi. Bana sorarsanız dalga geçiyorlar ama olsun. Anlamlı tepki şu 
   İtalyan parlamenterler, Türkiye Büyük Millet Meclisi üyeleriyle bir futbol maçı yapmak istediklerini açıklamışlar Bütün Avrupa'nın "Mafya Başbakan istemiyoruz " diye dışladığı Berlusconi'nin iktidarda olduğu bir meclisten daha "anlamlı bir tepki" gelemezdi 
   Aslında bir bakıma da son derece yerinde, son derece aklı başında bir diplomatik çözüm örneği. Hatta dileriz bu girişim, yeni bir geleneğin başlangıcı olsun. "Yeşil Saha Politikası" her halükarda "Savaş Tarlası Kakışmasından" daha haysiyetli ve manalı olacaktır. Velhasıl bence bundan sonra ülkelerin meclisleri bir mesele olduğunda bunu yapacakları futbol karşılaşmasına göre çözsünler. 
   Misal ABD, Irak için Türkiye'den asker mi istiyor "Bush Kabinesi" denen o muhteris ihtiyarlar, o teneşir kaçakları çıksınlar sahaya. Niye bilmiyorum, Dışişleri Bakanı Abdullah Gül'den iyi teknik direktör, Başbakan Tayyip Erdoğan'dan iyi Hakan Şükür olacağını düşünüyorum... Dabulyu daha sahadaki beyaz çizgilere basıp basmaması gerektiğini anlayamadan biz o maçı alırız ABD teknik direktörünün dünya çapında yaptığı katliamlar ve darbelerle ünlü Henry Kissinger olacağını da herhalde söylemeye gerek yok. 
   
   Ölüm maçları    Şahsi kanaatim odur ki, zaten savaş sevdalısı liderler için bir futbol maçı yönetmekle bir saldırı yönetmek açısından vicdani bir fark yok. Sahaya bir milli takım çıkarıyorlar nihayetinde, başlarına teknik adamlar dikiyorlar. Sonra ölenlerin ailesine altın suyuna batırılmış tenekeden madalyalar veriyorlar. Ölenlere "şehit" diyorlar, bu ölüm temiz ve kutsal bir ölüm oluyor, bitti gitti. Bu öyle bir maç ki, yenilenler sahaya hakikaten gömülüyor. Diyeceğim o dur ki, liderler açısından pek bir şey fark etmiyor. Hatta öyle ki, çocuklar ölüyor diye onların kahveleri bile daha soğuk gelmiyor masaya, yumurtalarını yine kayısı yiyorlar, evlerindeki şömineler aynı yanıyor, yatağa aynı pijamalarla giriyorlar. Niyeyse savaşlar hep liderlerden uzakta olup bitiyor. O pis maç karar verenlerden uzak tutuluyor... 
   
   Düşen adamlar    Çok isterim İtalyan parlamentosuyla Türkiye parlamentosunun maç yapmasını. Karar vericilerin düşmesini, düşüp kalkmasını, bağırmasını, sinirlenmesini, koşmasını, canhıraş bir şeyler yapmalarını çok isterim. Çamurda yuvarlanmalarını, gülmelerini, birbirlerini itmelerini, haksız karar verirse hakem sinirlenmelerini, yıkılmalarını çok isterim. 
   Liderlerin, ölüm tarlalarına sürdükleri çocukları bir gün anlamasını dilerim... Bir gün o çocukların o liderlerin boğazına... Neyse. 
   
      
   
   
</TEXT>
</DOC>
