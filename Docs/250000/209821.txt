<DOC>
<DOCNO> 209821 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/20/yasam/yas01.html </URL>
<DATE> 2004/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu da 'insanlık planı' 
</HEADLINE>
<TEXT>

   Kıbrıs'ta, lösemi hastası Polat Tömay için, Rum Kesimi seferber oldu. Kampanya açıp ilk bağışı yapan da, genç oğullarını lösemiden kaybeden Rum bir aile oldu 
      Yorgo Kırbaki 
   
   Geleceği için Birleşmiş Milletler Genel Sekreteri Kofi Annan'ın planı tartışılan Kıbrıs'ta, müthiş bir insanlık dersi yaşandı. 7 yaşında bir erkek çocuk babası Limasollu öğretmen Polat Tömay 32 , 2 yıl önce lösemi hastası olduğunu öğrendi ve bir süre Rum Kesimi'nde tedavi gördü. 
   Makarios Hastanesi'ndeki bu tedavi sayesinde, uygun omuriliğinin bulunabilmesi için zaman kazanıldı. Hastanede Tömay'ın en iyi dostu ise, aynı hastalıktan tedavi gören ve yedi ay önce hayatını kaybeden Errikos İoannu'ydu. Bir süre sonra Rum Kesimi'ndeki 'Karaiskakion İdrima' adlı ilik bankasından müjdeli haber geldi. 
   
   Rum TV'si Telefon yağdı 
   Bir Rum'a ait iliğin Tömay'a uyduğu belirlenmişti. İlik nakli için Polat, annesi ve babasıyla Tel Aviv'e gitti. Rum Yönetimi Sağlık Bakanlığı, Tömay'a ilik nakli için masrafları üstlendi. Ancak Tömay ailesi, İsrail'deki hastane masraflarının altından kalkamadı. Nevnihal Tömay, KKTC'de yayımlanan Kıbrıs gazetesine verdiği demeçte, kocasını yaşatabilmek için hayırseverlerden maddi yardım istedi. Kıbrıs gazetesindeki haber, Rum Devlet Televizyonu RİK'in dikkatini çekti. Televizyondan, ölen oğulları Errikos'un arkadaşı Tömay'ın durumunu öğrenen anne Markella ile baba Hrisostomos İoannu çifti, hemen harekete geçti. RİK yetkilileri çok sayıda Rum'un Tömay'a yardım için aradığını söyleyince, İoannu ailesi, tedavi masraflarını karşılayacak parayı toplamak amacıyla bir kampanya düzenleyip Rum Kesimi'ndeki bir bankada hesap açma kararı aldı. 
   
   İlk zarf acılı aileden 
   Rum çift, kampanya için ilk adımı da kendileri attı. İoannu çifti dün Yeşil Hat'ta Ledra Palas'ın önünde Polat Tömay'ın eşi Nevnihal Tömay ile buluşarak içinde para bulunan bir zarf verdi. Nevnihal Tömay gözyaşları içinde KKTC'ye dönerken, "O kadar duygulandım ki daha zarfı bile açmadım" dedi. 
   Kıbrıs'ta 4 yıl önce de Andreas Vasiliu ve Kemal Saraçoğlu adlı lösemili 2 çocuğa uygun ilik bulunulabilmesi için binlerce insan kan örneği vermişti. 
   
   
</TEXT>
</DOC>
