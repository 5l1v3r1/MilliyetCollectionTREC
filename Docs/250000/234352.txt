<DOC>
<DOCNO> 234352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/24/son/sondun05.html </URL>
<DATE> 2004/04/24/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Çin haber ajansı Kuzey Kore'de 76'sı öğrenci, 154 kişi öldü... 
</HEADLINE>
<TEXT>

     Kuzey Kore'de önceki gün meydana gelen tren kazasında 76'sı öğrenci 154 kişinin öldüğü bildirildi. 
     Çin'in resmi haber ajansı Şinhua, kazanın olduğu Ryongchon bölgesinden geçilen tek cümlelik ilk haberinde, bir trende meydana gelen patlamada 76'sı öğrenci 154 kişinin öldüğünü belirtti. 
     Şinhua, haberini, kurtarma çalışmalarından sorumlu üst düzey Kuzey Koreli yetkili Jang Song-gun'ın açıklamalarına dayandırdı, ancak öğrencilerin yaşları ve diğer yanıtı verilmeyen sorular hakkında bilgi vermedi. 
     Şinhua, muhabirinin Ryongchon'a nasıl vardığı hakkında ise açıklama yapmadı. 
     Şinhua, Kuzey Kore'nin başkenti Pyongyang'da çalışmasına ve büro açmasına izin verilen sayılı yabancı haber kuruluşlarından biri. 
     Önceki gün meydana geldiği bildirilen büyük tren kazası hakkında, Kuzey Kore'nin yabancı gazetecilerin ziyaretlerine getirdiği sıkı önlemler nedeniyle sağlıklı bilgi alınamıyor. 
     Tren kazasıyla ilgili olarak, bu ülkede görev yapan yardım kuruluşlarının çalışanlarından ya da Kuzey Kore'de haber kaynakları bulunan Güney Kore'nin haber kuruluşlarından, doğruluğu bilinmeyen haberler alınıyor. Bu haberleri veren kaynaklar da çelişkili bilgiler veriyor. 
     Başta Rusya ve Çin gibi Kuzey Kore ile yakın ilişkileri olan ülkelerin üst düzey yetkilileri, Pyongyang'daki üst düzey yetkililerden aldıkları bilgileri kamuoylarına açıklıyor. 
     Güney Kore haber kuruluşlarının geçtiği ilk haberlerde, Kuzey Kore'deki büyük tren kazasında, biri petrol dolu, diğeri likid petrol gazı taşıyan iki yük treninin Çin sınırı yakınlarındaki Ryongchon tren istasyonunda çarpıştığı bildirilmişti. 
     Kızılhaç'ın Kuzey Kore'deki yetkilisi ise trenlerde bulunan patlayıcıların, büyük olasılıkla da mayınların elektrik kontağı sonucu havaya uçtuğunu belirtmişti. 
     Yeni Çin Haber Ajansı ise kazaya amonyum nitrat sızıntısının neden olduğunu ileri sürmüştü. Rusya'nın İtar-Tass haber ajansı ise patlamaya trenlerdeki barutun neden olduğunu duyurmuştu. 
     Son olarak Kuzey Kore'nin resmi haber ajansı KCNA'da yayımlanan resmi açıklamada ise dikkatsizliğin yol açtığı elektrik kontağının, amonyum nitrat patlamasına sebep olduğunu bildirmişti. 
     
</TEXT>
</DOC>
