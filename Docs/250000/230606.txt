<DOC>
<DOCNO> 230606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/12/son/sondun51.html </URL>
<DATE> 2004/04/12/ </DATE>
<TIME> 22.26 </TIME>
<AUTHOR>  </AUTHOR>
<HEADLINE>
Kıbrıs halkı 24 Nisan'da Tarihi kararla karşı karşıya 
</HEADLINE>
<TEXT>

     ABD Dışişleri Bakanlığı, Kıbrıs'ta Annan planına dayalı çözümden başka alternatif olmadığını ve Kıbrıslıların 24 Nisan'da bu plana destek vermek gibi tarihi bir kararla karşı karşıya bulunduklarını bildirdi. 
     ABD Dışişleri Bakanlığı sözcüsü Richard Boucher, ''Referanduma ABD desteği'' başlıklı açıklamasında, ''ABD, BM Genel Sekreteri Kofi Annan'ın 31 Mart'ta İsviçre'de taraflara sunduğu, Kıbrıs problemine kapsamlı çözüm planına kuvvetli desteğini tekrarlıyor. Bu plan, Kıbrıslı Türkler, Kıbrıslı Rumlar, Yunanistan ve Türkiye arasındaki görüşmelerin ulaştığı son noktadır'' dedi. 
     Boucher, ''Kıbrıslılar arasında bu plana başka alternatifler olabileceği yönünde spekülasyon bulunuyor. Bizim görüşümüze göre, BM Genel Sekreteri'nin 31 Mart planından başka bir seçenek yoktur. Ya bu çözüm var veya çözüm yok'' dedi. 
     Richard Boucher, ''Kıbrıslılar'ın önünde şimdi tarihi bir karar duruyor 24 Nisan'da bu çözüm planını destekleme fırsatı bulacaklar. Bizim görüşümüze göre, Kıbrıslılar'ın uzun dönemli güvenliğini garantiye alacak tek yol, bu çözüm planıdır. Bu plan, adadan büyük sayıda Türk askerinin çekilmesine, BM gözetimindeki bölgenin Rum tarafına transferine, malların eski sahiplerine geri verilmesi veya tazminine öncülük edecektir. 12 binden fazla Kıbrıslı Rum, eski evlerine dönebilecektir. Kıbrıslı Türkler de Kıbrıslı Rumlar ile aynı zamanda 1 Mayıs'ta AB'ye katılmak ve kendilerini ilgilendiren birçok konuda karar verebilmek gibi açık fayda elde edeceklerdir'' ifadelerini kullandı. 
     Sözcü Boucher, açıklamasında, şunları söyledi 
     ''Bunun alternatifi açık. Bu plan olmadan, bunların hiçbiri olmayacak. Çözüme ulaşma yönündeki bu fırsatın kaçırılmasının ciddi, tarihi ve geri dönülemez sonuçlarının, siyasi liderler ve Kıbrıs halkı tarafından tamamen hesaba katılacağını umuyoruz. ABD, 14 Nisan'da Brüksel'deki bağış konferansında önemli finansal destek de dahil olmak üzere, yapabileceği her şeyi yapmaya hazır duruyor, Kıbrıs'ın geleceği için başkalarının da cömert katkıda bulunması için bastırıyor. ABD ayrıca BM Güvenlik Konseyi'nin, bütün Kıbrıs vatandaşlarının çıkarlarının korunması için uygun güvenlik yapısının devreye girmesi için gerekli adımları atmasını destekliyor.'' Washington'daki gözlemciler, Boucher'ın bu sözleriyle, 24 Nisan'daki referandum tarihinin ertelenmesine veya Güney Kıbrıs'ta gerekirse ikinci bir referandum yapılabileceği yönündeki görüşlere ABD'nin karşı olduğunun ortaya konulduğunu kaydettiler. 
     
</TEXT>
</DOC>
