<DOC>
<DOCNO> 200409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/07/son/sonspo17.html </URL>
<DATE> 2003/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş Almanya'ya gitti... Bilgili Arena'da final oynayacağız... 
</HEADLINE>
<TEXT>

     UEFA'nın Avrupa Şampiyonlar Ligi'nde FC Chelsea ile yapacağı maçı tarafsız sahaya alması nedeniyle, maçını Almanya'da yapacak olan Beşiktaş, bu ülkeye gitti. 
     Beşiktaş Kulübü Başkanı Serdar Bilgili, Atatürk Havalimanı'nda yaptığı açıklamada, FC Chelsea ile İstanbul'da değil de Almanya'da karşılaşacak olmalarının kendileri açısından bir dezavantaj olmadığını ifade ederek, ''Biz kazanmak için maça çıkacağız ve oynayacağız. Maçımızı Almanya'da yapacak olmamızı dezavantaj olarak görmüyoruz. Tarihi bir dönemeçteyiz ve en iyi şekilde geçmeliyiz'' dedi. 
     Bu yıl Avrupa Şampiyonlar Ligi'nin finalinin yapılacağı Schalke'nin Auf Arena Stadı'nda FC Chelsea ile karşılaşacaklarını hatırlatan Bilgili, ''Belki orada final oynayan takım da olabiliriz, bunu çok arzuluyorum. Taraftarlarımızın desteğiyle de başaracağımıza inanıyoruz'' diye konuştu. 
     
     HEDEF, GRUP LİDERLİĞİ 
     Beşiktaş Futbol Takımı Menajeri Sinan Engin, FC Chelsea karşısında tek hedeflerinin galip gelmek ve gruptan birinci olarak çıkmak olduğunu kaydetti. 
     FC Chelsea'nin gruptan çıkmayı garantilemiş olmasının maçı kesinlikle kolaylaştırmayacağını savunan Engin, ''Zor bir karşılaşma geçeceğini biliyoruz. Onlar gruptan çıkmayı garantiledi diye üzerimize gelmeyeceklerini zannetmeyin. Sparta Prag-Lazio karşılaşması da bizi ilgilendirmiyor. Biz kazanmak istiyoruz, Türk halkının duasına ve biraz da şansa ihtiyacımız var'' diye konuştu. 
     Ayrıca, hafta içinde İtalyan futbolcu Giunti ile kavga ettiği biçiminde haberler için Ahmet Dursun'un sorulması üzerine Engin, ''Ahmet'in sözleşmesi var. Artık bu konunun speküle edilmesini istemiyoruz. Çok büyütülüyor. Avrupa Şampiyonlar Ligi'nde üst tura çıkma şansımız var, ligde farklı lideriz. Herşey iyiye gidiyor. Bu başarılarımız gölgelenmesin'' dedi. 
     Engin, sakatlığı bulunan Kaan Dobra'nın FC Chelsea maçında oynayıp oynamayacağına teknik direktör Mircea Lucescu'nun karar vereceğini, Ronaldo'nun maçta yerini alacağını ve Giunti'nin dışında eksik futbolcularının bulunmadığını sözlerine ekledi. 
     Atatürk Havalimanı'ndan özel bir uçakla Almanya'nın Dusseldorf kentine giden siyah-beyazlı ekipte, oyuncuların moralli oldukları gözlenirken, cezası nedeniyle maçta forma giyemeyecek olan Federico Giunti de kafilede yer aldı. 
     
</TEXT>
</DOC>
