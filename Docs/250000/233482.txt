<DOC>
<DOCNO> 233482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/son/soneko15.html </URL>
<DATE> 2004/04/21/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Kamunun mal baskınlığı giderek artıyor... 
</HEADLINE>
<TEXT>

     Ekonomide görece istikrarın sağlanması ve ileriye yönelik beklentilerin olumluya dönüşüyle faiz oranlarında başlayan hızlı gerilemeye karşın, iç borç stokundaki büyüme ve kamunun mali piyasalardaki baskınlığı artarak sürüyor. 
     şubat sonunda 200.5 katrilyon lira olan iç borç stoku, martta 3.2 katrilyon lira artarak 203.7 katrilyon liraya yükseldi. Dolaşımdaki para ile TL mevduat ve döviz tevdiat hesaplarından oluşan para arzı tanımı M2Y de geçen ay 2.3 katrilyon lira artarak 154.8 katrilyon lira oldu. Buna göre iç borç stoku, para arzının yüzde 131.6'sı düzeyinde bir büyüklüğe ulaştı. 
     Kamunun "mali baskınlık oranı" olarak ifade edilen söz konusu oran, bu yıl ocak sonunda yüzde 129.4, şubat sonunda da yüzde 131.5 düzeyinde oluşmuştu.SON BİR YILDAKİ ARTIŞ Kamunun mali baskınlık oranının son bir yılda 9.3 puan arttığı belirlendi. Geçen yılın mart sonunda iç borç stoku 162.6 katrilyon, para arzı 132.9 katrilyon borcun para arzına oranı da yüzde 122.3 düzeyinde bulunuyordu. Son bir yılda para arzı M2Y yüzde 16.5 oranında 21.9 katrilyon lira genişlerken, iç borç stoku yüzde 25.3 oranında 41.1 katrilyon lirayla neredeyse bunun iki katı artış kaydetti. Böylece, iç borç stokunun M2Y'ye oranı geçen yılın mart ayı sonundaki yüzde 122.3'lük düzeyinden, bu yıl aynı tarihte yüzde 131.6'ya yükseldi. 
     Kamunun mali baskınlık oranı son bir yılda 9.3 puan arttı. Söz konusu oran özellikle geçen yılın ilk yarısında hızlı bir yükselme trendi izlemişti. Ocak sonunda yüzde 111.7 olan oran, Irak krizi ve savaşının da etkisiyle izleyen dönemde yükselerek mayısta yüzde 137'ye kadar çıkmıştı. 
     İzleyen dönemde düşüşe geçen mali baskınlık oranı ekimde yüzde 122.3'e kadar indikten sonra, yıllık bütçe verilerinin alındığı son çeyrekte yeniden artarak aralık sonunda yüzde 129.7'ye, bu yılın şubat sonunda yüzde 131.5'e, mart sonunda da yüzde 131.6'ya kadar yükseldi. 

ANKA 
     
</TEXT>
</DOC>
