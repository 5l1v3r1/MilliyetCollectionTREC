<DOC>
<DOCNO> 217199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/23/son/sonspo18.html </URL>
<DATE> 2004/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Villarreal karıştı, teknik direktör Florez istifa etti 
</HEADLINE>
<TEXT>

     UEFA Kupası 3. tur ilk maçında perşembe akşamı Galatasaray'ın rakibi İspanyol Villareal takımında, teknik direktör Benito Floro istifa ettiğini açıkladı. 
     Ligde pazar günü deplasmanda Zaragoza'ya 4-1 yenilen Villareal'de, bir basın açıklaması yapan Floro, istifa etmesinin başlıca nedenini, ''Takımın izlediği yola, sporcu kadrosunun karşılık verememesi'' olarak ifade etti. 
     İspanyol teknik adam, ''Anlaması zor bir karar ve benim için de açıklaması zor. Bir teknik adam, kararlılık gösterilmesi gerektiğini düşündüğü bir zamanda, kadrosundan aynı tutumun gösterilmesini ister. Kadrodan gerekli karşılık gelmedi ve oyuncularımı acaba iyi motive edemedim mi diye düşünmek zorunda kaldım. Ben arzu edilen ve tüm takımın ortak olduğu bir futbol oynatmayı istiyorum. Belki de onları motive edemedim. En iyisi, durum bozulmadan bırakmak'' diye konuştu. 
     Zaragoza yenilgisi sonrasında, istifa kararını otobüste verdiğini ve yardımcıları ile futbolcularına da bunu ilettiğini açıklayan Floro, istifadan dönmeyeceğini de vurguladı. 

     
</TEXT>
</DOC>
