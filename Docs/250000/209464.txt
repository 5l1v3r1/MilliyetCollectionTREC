<DOC>
<DOCNO> 209464 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/18/son/soneko14.html </URL>
<DATE> 2004/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Güçlü Bolu Dağı Tüneli'nin patates deposu olabilir 
</HEADLINE>
<TEXT>

     Tarım ve Köyişleri Bakanı Sami Güçlü, patates üreticilerinin ''Bolu Dağı'' tünelinin by-pas edilen kısmını depo alarak kullanmak istediklerini belirterek, tünelin bu kısmının patates deposu olarak kullanılıp, kullanılamayacağını inceleyeceklerini söyledi. 
     AK Parti Bolu İl Başkanlığınca Filiz Düğün Salonunda düzenlenen ''Belediye Başkan Adayını Belirleme Toplantısı'' öncesinde basın mensuplarına açıklamalarda bulunan Güçlü, AK Parti Bolu Belediye Başkan aday adayı ve AK Parti Bolu eski İl Başkanı Alaattin Yılmaz tarafından hazırlanan Bolu Dağı Tüneli'nin 12 Kasım depreminden sonra by-pas edilen kısmının ''patates deposu'' olarak kullanılması önerisine, Nevşehir ve Niğde'de bulunan üreticilerden de destek geldiğini bildirdi. 
     Güçlü, bu üreticilerin Bolu Dağı Tüneli'nin patates depolamak için gerekli iklim ve yer koşullarını taşıdığı düşüncesiyle tünelin 12 Kasım depreminden sonra by-pas edilen kısmının ''patates deposu'' olması yönünde bir teklifi kendilerine ilettiklerini anlatarak, ''Bu Tünel'in patates deposu olarak kullanılıp, kullanılamayacağını inceleyeceğiz. Bu aşamada bir yorum yapmak yanlış olur'' diye konuştu. 
     AK Parti'nin 28 Mart Mahalli seçimlerinde oy oranını artıracağını da söyleyen Bakan Güçlü, ''AK Parti bu seçimlerde 3 Kasım seçimlerinde aldığı oy oranının yüzde 10 fazlasını alarak, Türkiye genelinde en az yüzde 45 oy alacak. Partimizin belediye başkan adayları kamuoyu yoklamaları, teşkilat yoklamaları sonrasında belirleniyor'' dedi. 
     
</TEXT>
</DOC>
