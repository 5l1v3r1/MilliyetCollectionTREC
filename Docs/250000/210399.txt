<DOC>
<DOCNO> 210399 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/22/son/soneko31.html </URL>
<DATE> 2004/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Akbank Genel Müdürü Ekonomik durum iyiye gidiyor 
</HEADLINE>
<TEXT>

     Akbank Genel Müdürü Zafer Kurtul, ekonomik durumun iyiye gittiğini belirterek, ''Bundan son derece memnunuz. Diliyoruz bu trend devam edecek'' dedi. 
     Axess-Carrefoursa işbirliği anlaşması, Akbank Genel Müdürü Zafer Kurtul, Carrefoursa Türkiye Genel Müdürü Gilles Roudy ve Akbank Perakende Bankacılıktan Sorumlu Genel Müdür Yardımcısı Hakan Binbaşgil'in katıldığı bir törenle imzalandı. 
     Yapılan anlaşma ile Axess üyeleri, Carrefoursa'nın Türkiye çapına yayılmış 11, Championsa'nın ise 5 mağazasında çok daha avantajlı koşullarda alışveriş yapma imkanına sahip olacak. 
     Kart sahipleri, bir takvim ayı içinde yaptıkları her 250 milyon liraya kadar olan alışverişlerde yüzde 2, bu tutarı aşan alışverişlerde yüzde 3 chip-para kazanacak. Ayrıca miktar kısıtlaması olmaksızın tüm alışverişler uygun faiz oranı ile 12 ay taksitlendirilebilecek. 
     Axess sahiplerine özel ilk kampanya, 23 Ocak-15 Şubat tarihleri arasında düzenlenecek. Bu tarihler arasında kartla tek seferde yapılacak 50 milyon lira ve üzerindeki alışverişlerde müşterilere, vade farksız 4 taksit olanağı sunulacak. 
     İşbirliği anlaşmasının imza töreninde konuşan Zafer Kurtul, iki yıl önce piyasaya sundukları kredi kartı Axess'in bugün 1,5 milyon kart kullanıcısına sahip olduğuna işaret ederek, bugün 140 bin perakende noktasında hizmet veren Akbank'ın 2004 yılında bu sayıyı daha da artıracağını, işbirliğiyle Axess'in kredi kartı pazarında daha hızlı büyüyeceğini söyledi. 
     Daha sonra basın mensuplarının sorularını yanıtlayan Zafer Kurtul, ekonomik durumun iyiye gittiğini belirterek, ''Bundan son derece memnunuz. Diliyoruz bu trend devam edecek'' dedi. 
     Kurtul, Akbank'ın Türkiye'nin en karlı kuruluşlarından biri olduğunu da işaret ederek, şunları söyledi 
     ''Akbank çok rekabetçi bir kurum. Biz önümüzdeki dönemde rekabetin daha artacağını ancak, rekabet edebilen kurumların karlı ve başarılı olabileceğini düşünüyoruz. Bunun için de stratejilerimizin iyi olması lazım. Kurumun verimli olması lazım. Ancak bu koşullarda başarılı olunur.'' 
     
     10 YILDA 700 MİLYON DOLARLIK YATIRIM 
     Carrefoursa Genel Müdürü Gilles Roudy de konuşmasında, Türkiye'de faaliyet gösterdikleri 10 yıl boyunca yaklaşık 700 milyon dolarlık yatırım yaptıklarını söyledi. 
     Carrefour'un sektördeki sağlam yeri ve pazarlık gücü sayesinde her zaman tüketicilerin yanında olduğunu kaydeden Roudy, şöyle konuştu 
     ''Tüketicinin yanında olduğumuzun en iyi göstergesi, ekonomik kriz döneminde birçok ürünü 2002 yılı fiyatlarının altında satmamız. Ayrıca, bir süredir Carrefoursa ve Championsa mağazalarında en ucuz ürünler adı altında sattığımız tüm ürünleri Numara 1- Türkiye'nin en ucuz markası adı altında topladık. Bu ürünlerimizin fiyatı, piyasadan yüzde 40 daha ucuz. Biz enflasyon ve hayat pahalılığıyla mücadelemizi sürdüreceğiz.'' Geçen yıl Haziran ayından bu yana 120 yeni Carrefour ürününü ulusal markalardan yüzde 15 daha ucuza sattıklarını bildiren Roudy, bu yıl Carrefour'un müşteriye daha çok odaklanacağının kaydetti. 
     Akbank Perakende Bankacılıktan Sorumlu Genel Müdür Yardımcısı Hakan Binbaşgil de, Axess'in 2003 yılında kredi kartı pazar cirosunda yüzde 193'lük büyüme ile en hızlı büyüme gösteren kredi kartı olduğunu belirterek, zincir mağaza kartlarına sahip müşterilerin en kısa zamanda Axess kartlı yapılacağını bildirdi. 
     
</TEXT>
</DOC>
