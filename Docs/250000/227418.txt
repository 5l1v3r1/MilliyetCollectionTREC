<DOC>
<DOCNO> 227418 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/guncel/gun05.html </URL>
<DATE> 2004/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Askeri kızdıran kişi 'Mehmet Özmen'miş 
</HEADLINE>
<TEXT>

   312 generalin tazminat davası açtığı kişinin, Vakit yazarı değil, yazı işleri müdürü olduğu öne sürüldü 
      TÜRKER KARAPINAR Ankara 
   
   Emekli ya da görevdeki 312 generalin "Onbaşı bile olmayacakların general yapıldığı ülke" başlıklı yazısı nedeniyle toplam 624 milyar liralık manevi tazminat davası açtığı Vakit gazetesi yazarı Asım Yenihaber'in, RTÜK üyesi Mehmet Doğan değil, eski yazı işleri müdürü Mehmet Özmen olduğu öne sürüldü. 
   Ankara 20. Asliye Hukuk Mahkemesi'ndeki duruşmaya generallerin avukatı Bilgin Yazıcıoğlu ile davalı avukatları katıldı. Bugüne kadar Yenihaber'in kim olduğunu bilmediklerini söyleyen gazete avukatları, bu defa kimlik açıkladı. Avukat Emin Atalay, yazıyı Özmen'in yazdığını kanıtlayacaklarını söyledi. 
   Yazıyı Doğan'ın kaleme aldığının Telekom kayıtlarından anlaşıldığını belirten Yazıcıoğlu ise iddianın dikkate alınmamasını istedi. Yazıcıoğlu, "Özmen'i şimdiye kadar niye bildirmediler Bu ismin şimdi bildirilmesi davayı saptırmak ve uzatmaktır. Yazanın Doğan olduğu bize göre kesinlik kazanmıştır" dedi. Yargıç Bülent Çınar, Asım Yenihaber ismiyle yazıyı yazan kişinin kendisini gizlediğini, generallerin de onun hakkında dava açmalarının olağan olduğunu belirtti. Doğan hakkındaki davanın düşürülmesi talebini reddeden Çınar, davalılara Özmen hakkındaki kanıtlarını sunmaları için 15 gün süre vererek duruşmayı erteledi. 
   
   Duruşmada 'cep to cep'    Duruşma ilginç bir "naklen yayına" da sahne oldu. Salona gazete avukatlarıyla gelen sakallı bir izleyici, yargıcın göremeyeceği yerde oturdu. Generallerin avukatı Yazıcıoğlu'na yakın bir yer seçen izleyicinin, gizlediği cep telefonunu duruşma boyunca açık tuttuğu dikkat çekti. 
   
   
</TEXT>
</DOC>
