<DOC>
<DOCNO> 202420 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/16/son/sondun03.html </URL>
<DATE> 2003/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Annan "İdam cezası olan bir yargılamayı desteklemiyoruz" 
</HEADLINE>
<TEXT>

     BM Genel Sekreteri Kofi Annan, devrik Irak Devlet Başkanı Saddam Hüseyin'e idam cezası verilmesine karşı olduğunu söyledi. 
     Annan, gazetecilere yaptığı açıklamada, Saddam'ı yargılayacak herhangi bir mahkemenin uluslararası kural ve standartlara uyması gerektiğini belirterek, yargılama sürecinde BM'nin yardımcı olabileceğini söyledi. 
     BM'nin ölüm cezasını desteklemediğini belirterek, ''dolayısıyla genel sekreter olarak bundan vazgeçip ölüm cezasını destekleyecek değilim'' dedi. 
     ABD yönetiminin, Saddam'a insani kurallara uygun olarak davranılacağı açıklamasının kendisini cesaretlendirdiğini belirten Annan, Saddam'ın yargılanmasının gerekli yasal süreçlere uygun olarak gerçekleştirilmesinin vazgeçilmez bir şart olduğunu belirtti. 
     Annan, ''Bu suçların bütün sorumlularının, hesap vermek için adalet önüne çıkarılması zorunlu ve kesinlikle yaşamsaldır. Bunun, uluslararası insani kurallar da dahil, uluslararası kural ve standartlara saygılı ve uygun bir şekilde kurulmuş yasal mahkemelerde açık bir yargılamayla yapılacağına inanıyorum'' dedi. 
     Saddam Hüseyin'in, Irak üzerinde ''oldukça uzun bir gölge bıraktığını'' belirten Annan, ''yakalanması ile bu gölge kalktı. Bunun Irak'ta uzlaşma sürecini hızlandıracağını, geçiş sürecinde ilerlememize ve şeffaf ve kapsayıcı bir geçiş hükümeti kurmamıza yardımcı olacağını umuyorum'' diye konuştu. 
     
</TEXT>
</DOC>
