<DOC>
<DOCNO> 233077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/son/sondun14.html </URL>
<DATE> 2004/04/20/ </DATE>
<TIME> 06.50 </TIME>
<AUTHOR>  </AUTHOR>
<HEADLINE>
Felluce'de gergin bekleyiş 
</HEADLINE>
<TEXT>

     Irak'ta ABD'li sözcü General Mark Kimmitt, Felluce kasabasındaki militanlar ağır silahlarını teslim etmezse, Amerikan birliklerinin taarruza geçeceğini açıkladı. 
     BBC'nin haberine göre, Amerikalı yetkililerle Felluce'nin önde gelenleri, Iraklı arabulucular sayesinde dün bir anlaşmaya varmış, buna göre direnişçilerin silahlarını teslim edeceği açıklanmıştı. Kimmitt BBC'ye verdiği mülakatta, militanların ne kadar silahı olduğunu bilmediklerini, bunun büyük çoğunluğunun teslim edilmesi gerektiğini vurguladı. 
     Amerikalı sözcü takvim vermedi ama Felluce'de koalisyon güçlerinin Irak'ın yeni ordusunun askerleriyle devriye gezmesine kısa sürede başlanmasının hedeflendiğini belirtti. 
     Felluce'de bu ay meydana gelen çarpışmalarda yüzlerce Iraklı ve 70 kadar Amerikan askeri ölmüştü. 
     
     Bremer'ın yerine Negroponte 

     Amerika Birleşik Devletleri'nin Birleşmiş Milletler Daimi Temsilcisi John Negroponte, bu ülkenin Saddam Hüseyin sonrası Irak'taki ilk büyükelçisi olacak. Senato tayini onaylarsa, Negroponte, 30 Haziran'da egemenliğin Iraklılara devri ardından göreve başlayacak. 
     Devir işlemi tamamlanınca, Amerika'nın Irak'taki idarecisi Paul Bremer'ın ülkeyi terk etmesi bekleniyor. 
     Negroponte 80'li yıllarda Nikaragua'da solcu Sandinista hükümetinin devrilmesindeki rolü nedeniyle eleştirilen bir diplomat. Bush, Honduras, Meksika ve Filipinler gibi ülkelerde büyükelçilik yapan Negroponte'nin, özgür ve barış içinde bir Irak'ın inşasına yardım edeceğinden kuşku duymadığını belirtti. 
     
</TEXT>
</DOC>
