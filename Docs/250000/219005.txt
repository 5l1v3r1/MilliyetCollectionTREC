<DOC>
<DOCNO> 219005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/01/son/sonspo14.html </URL>
<DATE> 2004/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
'En büyük kulüpleri Ankara'ya getirdik, ama seyirci...' 
</HEADLINE>
<TEXT>

     Gençlerbirliği, UEFA Kupası'nda AC Parma ile yapacağı 3. tur rövanş maçının hazırlıklarına başladı. 
     Beştepe İlhan Cavcav Tesisleri'nde, yapılan açma-germe idmanında Konyaspor maçında oynamayan futbolcular yer alırken, Konyaspor maçı kadrosunda bulunan oyuncular ise günü havuz ve saunada dinlenerek geçirdiler. 
     Gençlerbirliği Kulübü Başkanvekili Atilla Aytek, seyirciyi tribüne çekememekten yakınarak, ''Dünyanın en büyük kulüplerini Ankara'ya getirdik. Ancak Ankaralı futbolseverleri tribüne çekemedik. Yapacak fazla bir şeyimiz yok. Bu konuda daha fazla ne yapacağımızı da bilmiyorum'' dedi. 
     Aytek, ligdeki kötü gidişi düzeltmek için ise gerek yönetim, gerekse teknik ekip olarak çalıştıklarını ifade ederek, şöyle konuştu 
     ''Ligdeki kötü gidişimizin sebebini biz de bilmiyoruz. Ancak teknik heyet ve yönetim olarak elimizden geleni yaptığımız kanaatindeyim. Futbolcuların perşembe ve pazar günleri bir hafta içinde 2 maç oynamaları konsantrasyon eksikliğine neden olmuş olabilir. Ancak en kısa sürede bunu düzelteceğiz.'' 
     
     PARMA 
     Atilla Aytek, AC Parma karşısında ilk maçta aldıkları 1-0'lık galibiyetin kendileri için bir avantaj olduğunu vurgulayarak, ''Ancak bu skor kesin turu geçtiğimiz anlamına gelmez. Çünkü Parma deplasmanda çok iyi oynayan bir takım. Daha fazla mücadele ediyor, oyunu kolay kolay bırakmıyorlar. Bizim de UEFA Kupası'ndaki gücümüz belli. Her şeye rağmen Parma'yı eleyeceğimize inanıyorum'' diye konuştu. 
     Aytek, UEFA Kupası'nda tur primini de 150 milyar olarak açıklarken, bu maçın bilet fiyatlarının da kale arkası 5 milyon, maraton 10 milyon ve maraton A 15 milyon olarak belirlendiğini söyledi. 
     
</TEXT>
</DOC>
