<DOC>
<DOCNO> 236321 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/30/son/sonyas24.html </URL>
<DATE> 2004/04/30/ </DATE>
<TIME> 19.38 </TIME>
<AUTHOR>  </AUTHOR>
<HEADLINE>
AÜ öğretim üyesi Prof. Dr. Varol, 1 kişi tarafından dövüldü 
</HEADLINE>
<TEXT>

     Ankara Üniversitesi AÜ Jeoloji Mühendisliği Bölümü Öğretim Üyesi Prof. Dr. Baki Erdoğan Varol, dün gece kimliği belirlenemeyen bir kişinin saldırısına uğrayarak dövüldü. 
     AA muhabirinin emniyet yetkililerinden aldığı bilgiye göre, Prof. Dr. Varol, evine giderken Libya Caddesi üzerinde bir kişinin saldırısına uğradı. Yüzüne aldığı darbelerle yaralanan Prof. Dr. Varol, karakola giderek şikayette bulundu. Saldırgan da olay yerinden kaçtı. 
     Küçükesat Karakolu'nda ifade eden Prof. Dr. Varol, kendisine saldıran kişiyi tanımadığını, karanlık olduğu için de saldırganın yüzünü göremediğini bildirdi. 
     Prof. Dr. Varol, öğrencisi olan ve aynı yerde görev yapan Doç. Dr. Kamil Kayabal ile aralarında husumet bulunduğunu belirterek, saldırıya bu kişinin azmettirmiş olabileceğini öne sürdü. 
     Bunun üzerine Doç. Dr. Kayabal gözaltına alınarak ifadesine başvuruldu. İddiayı reddeden ve olayla ilgisinin bulunmadığını belirten Doç. Dr. Kayabal, daha sonra serbest bırakıldı. 
     
     Jeoloji mühendisleri odasından kınama 
     Bu arada, TMMOB Jeoloji Mühendisleri Odası, Prof. Dr. Varol'a saldırıyı kınadı. Açıklamada şöyle denildi 
     ''Bu menfur olayın, ülkemizin bilim yuvalarını dağıtmak ve kadrolaşmak isteyen gerici politikaların bir sonucu olduğunu düşünüyor, saldırıyı, ülkemizin ve bilim dünyamızın aydınlık yüzlü insanlarına yapılmış alacakça bir komplo olarak görüyor ve saldırganı nefretle kınıyoruz.'' 
     
</TEXT>
</DOC>
