<DOC>
<DOCNO> 223387 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/18/son/sondun16.html </URL>
<DATE> 2004/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunan basını Denktaş müzakereleri sabote etti 
</HEADLINE>
<TEXT>

     Yunan basını, KKTC Cumhurbaşkanı Rauf Denktaş'ın, İsviçre'ye gitmeyeceğini açıklayarak ''müzakere sürecini sabote ettiğini'' yazdı. 
     Denktaş'ın ''yaşlanmış olmasına rağmen mucize yaratmaya devam ettiği'' yorumunu yapan gazeteler, KKTC Cumhurbaşkanı'nın, ''sözünün eri olduğunu gösterdiğini ve birkaç gündür söylediği gibi kendi müzakere sürecini bitirdiğini'' belirtti. 
     Siyasi gözlemcilerin, Denktaş'ın dörtlü görüşmeler öncesi kendi tezlerinin benimsenmesi için ''Ankara ve BM'ye şantaj yapıyor olabileceği'' değerlendirmesini yaptıklarını da kaydeden Yunan basını, Denktaş'ın müzakerelerden çekileceğine Ankara'nın bile ihtimal vermemiş olduğunu savundu. 
     Diplomatik kaynakların, ''Denktaş'ın, müzakere sürecinden 'yara almadan' çekilerek, sonuca göre tavır alma imkanına kavuştuğu'' yorumunu yaptıklarını da yazan gazeteler, ''Denktaş'ın bu kararı, prosedür açısından sorun yaratıyor. Çünkü Denktaş, Kıbrıslı Türklerin sahte parlamentosu tarafından müzakereci olarak seçilmiş bulunuyor. Başbakan Mehmet Ali Talat'ın hangi sıfatla görüşmelere katılacağı bilinmiyor. Denktaş, Kıbrıs Türk toplumunun tarihi lideri olduğu gibi, Kıbrıslı Rumlar tarafından da müzakereci olarak kabul görüyor'' ifadesine yer verdi. 
     
</TEXT>
</DOC>
