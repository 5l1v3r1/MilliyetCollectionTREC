<DOC>
<DOCNO> 218471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/28/yazar/akyol.html </URL>
<DATE> 2004/02/28/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Üniter devlet tartışması 
</HEADLINE>
<TEXT>

   
   
   CHP'Lİ Hasan Fehmi Güneş Meclis'te Kamu Yönetimi Temel Kanun tasarısını eleştiriyor. AKP'li Dengir Fırat cevap veriyor. 
   Güneş'in konuşmasında geçen ilericilik, devrimcilik, karşı devrimcilik, emekten yana olmak, küresel kapitalizm, piyasa devleti falan gibi ideolojik kavramları ayıklarsak, iki somut temel eleştirisi son derece önemli 
   Üniter devlet meselesi AKP'li Dengir Fırat federal devlette yasama yetkisinin eyaletlere bölündüğünü, bu tasarıda böyle bir şey olmadığını söylüyor. CHP'li Güneş buna hak veriyor. Güneş'e göre, evet, bu tasarı üniter yapıyı yok etmiyor, onu 'gevşeterek' federal yapıya dönüşmesinin yollarını açık tutuyor. 
   Mahalli yetkiler konusu Güneş, tasarının 7. maddesinde hangi yetkilerin merkezi hükümete ait olacağının teker teker sayıldığına, bunun dışındakilerin yerel yönetimlere devrinin öngörüldüğüne dikkat çekiyor. 
   Güneş'e göre, üniter devletin yetkileri böyle teker teker sayılmaz, aksine mahalli idarelerin yetkileri teker teker sayılır. Tasarı bu bakımdan da federalizme yol açacak niteliktedir. 
   
   DEVLET ve idare sistemlerinin yeni tartışıldığı ülkemizde kavramlar genellikle karıştırılıyor. 
   "Ulus devlet"in mutlaka üniter devlet olması gerektiği sanılıyor. 
   "Ulus devlet" kavramının idari yapıyla ilgisi yoktur, vatandaşlık hukukuyla, temsil sistemiyle ve devletin nüfus unsurunun "millet" olarak tarif edilip edilmemesiyle ilgilidir. Onun içindir ki federal sistemle yönetilen Almanya ve özerk bölgelerden oluşan İspanya da ulus devlettirler. 
   Üniter devletle federal devlet arasındaki fark, sadece yasama yetkisinin eyaletlere bölünmesi değildir. Aynı zamanda yargı ve yürütme yetkileri de eyaletlere bölünür eyalet parlamentoları ve hükümetleri vardır. Tasarıda buna yol açan hiçbir düzenleme yoktur. Hatta bu tasarı, üniter ve merkeziyetçi devletin en önemli araçlarından biri olan "idari vesayet"i aynen devam ettirmektedir. 
   
   SAYIN Güneş, merkezi yetkilerin tasarının 7. maddesinde teker teker sayıldığını, bunun dışındakilerin yerel yönetimlere bırakıldığını, bu şekilde federalizme kapı açacağını söylüyor. 
   Halbuki, 7. madde bir üniter devlette merkezin elinde bulunması gereken bütün yetkileri merkezde muhafaza ettiği gibi, "ulusal nitelikli ve birden çok ili kapsayan" her türlü görev ve yetkinin kanunla merkeze ait olacağını da belirtiyor. 
   Tasarı konusunda CHP' den en düzeyli konuşmayı Sayın Güneş yapmıştır ama o da "şu madde şöyle olmalıydı, çünkü..." diye somut konuşmamış. 
   İdeolojilerin muğlak kavramları teknik eleştiri ve öneriler üretmeye yetmiyor. 
   Böyle teknik düzeyde, somut ve gerekçeli bir eleştiri konuşmasını CHP'nin önde gelen isimlerinden Erol Tuncer, Çağdaş Yaşamı Destekleme Derneği'nde yaptı. Tuncer gibi üstün vasıflı bir isim maalesef parlamento dışındadır 
   Tuncer'in konuşmasından öğreniyoruz ki, hükümet eleştiriler üzerine tasarının 12 tane maddesinde değişiklik yapmış. Ve, CHP programı, yerel yönetimlere AKP'den daha fazla yetki devretmeyi öngörüyormuş Başka bir gün yazacağım bunu. 
   
      
   
   
</TEXT>
</DOC>
