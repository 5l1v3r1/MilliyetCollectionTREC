<DOC>
<DOCNO> 202091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/15/dunya/dun01.html </URL>
<DATE> 2003/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
'Saddam bitti, savaş bitmedi' 
</HEADLINE>
<TEXT>

   ABD Başkanı Bush, saldırıların sürebileceğini vurguladı ve 'Kazanana dek durmayacağız" dedi 
      YASEMİN ÇONGAR Washington 

   
   Irak'ın devrik diktatörü Saddam Hüseyin'in yakalanması ABD'de temkinli bir memnuniyetle karşılandı. 
   Bush yönetimi yetkilileri, Kongre üyeleri, siyasi analistler ve Irak uzmanları, Saddam'ın yakalanmasının ABD ve diğer işgal kuvvetleri açısından "çok önemli bir kazanım," Irak halkı açısından da "büyük bir müjde" olduğunda birleştiler. Ancak hem yetkililer hem de gözlemciler, bu gelişmenin Irak'taki güvenlik sorununu bir anda çözüme ulaştırmayacağını da vurguladılar. 
   ABD Başkanı George W. Bush, Saddam'ın yakalandığını öğrenmesinden tam 16 saat sonra, Amerikan ve dünya televizyonlarından canlı olarak yayınlanan bir konuşma yaptı. Bush konuşmasında, özetle "Saddam'ın sonu geldi, ancak savaş sürüyor" mesajını verdi. Konuşmasının başında, "Eski diktatör şimdi, milyonlarca insanı mahrum bıraktığı adaletin karşısına çıkacak. Onun için ve onun adına zorbalık yapıp cinayet işleyenler için yolun sonu geldi" dedi. 
   Bush, Amerikan halkına seslendiği bölümde ise, "Saddam Hüseyin'in yakalanması, Irak'taki şiddetin sona ereceği anlamına gelmiyor" dedi ve ABD askerlerinin bugüne dek olduğu gibi bundan sonra da, "sabır, azim ve hedefe odaklanmış bir eylem anlayışı" ile mücadeleyi sürdüreceğini söyledi. Bush, "ABD, bu savaş kazanılana dek yılmayacak" sözleriyle Irak'ta savaşın devam ettiğini de teyit etti. 
   
   
</TEXT>
</DOC>
