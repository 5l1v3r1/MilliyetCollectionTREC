<DOC>
<DOCNO> 240836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/18/magazin/amag.html </URL>
<DATE> 2004/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
'Çizgiyi aştık' 
</HEADLINE>
<TEXT>


Eurovision'un en kıdemli ismi Bülend Özveren, "Artık, iyi ve makul her şarkı, Türkiye'yi ilk 10'a sokar" dedi 

Birsen Altuntaş 

Türkiye'nin Eurovision Şarkı Yarışması macerasını yıllardır sunan Bülend Özveren, Milliyet'e bu yılki yarışmayı ve genel görünümü değerlendirdi. 
Özveren, Türkiye'nin bundan sonraki Eurovision yarışmalarında 'Yarı finale kalır mıyız ' endişesi yaşamayacağını savunarak, "Türkiye artık makul ve iyi bir şarkıyla katılırsa, ilk 10'a girmesi için gerekli yarı final heyecanını yaşamayacak çünkü belli bir çizgiyi yakaladı" dedi. 
Özveren, ardından da oylamalarla ilgili olarak Avrupa'yı 'Kuzey, Orta ve Güney' diye üçe ayırarak, ilginç bir analiz yaptı. 

Portekiz'den 29 yıldır oy yok 
Türkiye'nin bu yıl Eurovision'da en yüksek oyu 'Orta Avrupa'dan almasını 'ilginç' olarak yorumlayan Özveren, şu değerlendirmede bulundu 
"Bu yıl Türkiye'ye 11 Orta Avrupa ülkesi 80 puan verdi bu da yüzde 41 ediyor. 'Güney'den yüzde 28 oy aldık. Güneydeki ülkeler biraz daha dayanışma içinde olsalardı, belki Türkiye bu yıl ikinci seçilecekti. Sadece Portekiz'i 29 yıldır bize hiç oy vermediği için kınıyorum. Bizi geçen yıl 8 puan vererek birinciliğe taşıyan Güney Kıbrıs'a ilk kez oy vermemiz de çok anlamlıydı." 
Özveren, Türkiye'ye dördüncülük getiren Athena ile ilgili de şöyle konuştu "Sadece genç kesim oy verirse birinci, orta yaş kesimi oy verirse 4. olur demiştim.' Söylediğim çıktı." 


</TEXT>
</DOC>
