<DOC>
<DOCNO> 247431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/12/son/sonyas02.html </URL>
<DATE> 2004/06/12/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Klonlanmış ilk Türk tipi sığırlar 2005'in sonunda... 
</HEADLINE>
<TEXT>

     TUBİTAK Gen Mühendisliği ve Biyoteklonoji Araştırma Enstitüsü tarafından klonlanmış ilk ''Türk Tipi'' sığırın elde edilmesi yönünde başlatılan projede sona doğru gelindiği ve klonlanmış ''Türk Tipi'' sığırın 2005'in sonunda doğmasının beklendiği bildirildi. 
     TUBİTAK Gen Mühendisliği ve Biyoteknoloji Araştırma Enstitüsü Transgen ve Deney Hayvanları Laboratuvarı Sorumlusu Doç. Dr. Sezen Arat, AA muhabirine yaptığı açıklamada, uluslararası nitelikteki projenin TUBİTAK ile Macar Bilimler Akademisi tarafından ortaklaşa yürütüldüğünü söyledi. 
     Klonlama çalışmasının iki aşamasından ilki olan teknoloji transferi ile sığır embriyolarını laboratuvar ortamında elde ettiklerini belirten Arat, projede kullanılan hücrelerin ölen bir sığırdan alındığını kaydetti. 
     Projenin ikinci aşamasının klonlanmış yerli ırkın üretimi olduğunu anlatan Arat, ''Transgen ve Deney Hayvanları Laboratuvarı'nda geçen yılın Kasım ayından bu yana yürüttüğümüz çalışmalarda sona doğru geliyoruz. Yerli ırktan bir sığırın klonlanmış yavruları bir aksilik olmazsa 2005'in sonunda doğacak'' dedi. 
     ABD'deki Georgia Üniversitesi'nde daha önce sekiz sığır klonladığını hatırlatan Arat, şöyle devam etti 
     ''Hedefimiz bu projeyi Türkiye'ye transfer edip kendi klonlarımızı yapmak. Başarabilirsek oldukça mutlu olacağız. Bizim için çok önemli bir proje. Amacımız, ilk etapta az üretilen yerli ırkları klonlayarak koruma altına almak. Şu an korumayı düşündüğümüz üç ırk çeşidi var. İlk önce hangisini koruma altına alacağımıza önümüzdeki günlerde karar vereceğiz.'' Klonlamanın ardından, yerli hayvanların hücre bankasını da oluşturacaklarını ifade eden Arat, ''TUBİTAK olarak bu teknolojiyi Türk hayvancılığının hizmetine sunmayı amaçlıyoruz'' dedi. 
     Arat, ilk yerli ırkları klonladıktan sonra bunları sahaya aktaracaklarını, projeye Uludağ Üniversitesi'nin de deney hayvanları çiftliğini açarak destek verdiğini sözlerine ekledi. 
     
</TEXT>
</DOC>
