<DOC>
<DOCNO> 249763 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/21/son/sontur53.html </URL>
<DATE> 2004/06/21/ </DATE>
<TIME> 19.45 </TIME>
<AUTHOR>  </AUTHOR>
<HEADLINE>
Tarlada gömülü harp silahı... 
</HEADLINE>
<TEXT>

     Büyükçekmece'de büyük kısmı toprağa gömülü harp silahı gün yüzüne çıkarılmayı bekliyor. 
     Karaağaç Köyü Gavur Bayırı mevkiinde Saim Doğan'a ait tarlada tank namlusuna benzer namlu ve kuleye sahip bir harp silahı bulunuyor. 
     Tarlanın sahibi 52 yaşındaki Doğan, yaklaşık 40 yıl önce arkadaşlarıyla tank olarak bildiği bu silahın içine girerek oynadıklarını söyledi. 
     Doğan, o zamanlar çok az bölümü toprak altında bulunan silahın tarlaların sürülmesi nedeniyle zamanla toprağa gömüldüğünü anlattı. 
     Silahın yaklaşık 100 yıllık olduğunun söylendiğini ifade eden Doğan, dedelerinin bu silahın Osmanlı döneminde Ruslar tarafından terk edildiğini kendisine aktardıklarını kaydetti. 
     Namlu ve kulesinin dışındaki bölümü toprak altında olan harp silahının bir tank ya da obüs olabileceği belirtildi. 
     İlgili birimlerin bu harp silahının çıkarılması konusunda çalışması bulunmadığı öğrenildi. 
     
</TEXT>
</DOC>
