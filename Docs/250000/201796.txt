<DOC>
<DOCNO> 201796 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/13/yazar/pulur.html </URL>
<DATE> 2003/12/13/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Bu gidiş hayra alamet değil... 
</HEADLINE>
<TEXT>

   
   HER şey aklımıza gelirdi de, hakkında çeşitli yolsuzluk iddiaları olan bir başbakanın, Mesut Yılmaz ve bakanları hakkında soruşturma açılmasına karşı çıkacağımız aklımıza gelmezdi herhalde sizin de gelmezdi. 
   AKP kafası bizi bu hale getirdi, Mesut Yılmaz'a, Güneş Taner'e ve diğerlerine neredeyse acıyacağız. 
   
   NİYE 
   Bunlar hakkında soruşturma açılması kabul edildi, şimdi komisyonlar kurulacak, iddialar araştırılacak, rapor düzenlenecek, rapor genel kurula gelecek, milletvekilleri "yargılanacaklar " ya da "yargılanmasınlar " diye karar verecek... 
   Bundan sonra yargı dönemi başlayacak... 
   İşte bu önemli... 
   
   MİLLETVEKİLİ dokunulmazlığını görüşen komisyonun AKP'li başkanı Hüsrev Kutlu söyledi, yargıya güvenmiyorlar, çünkü yargı tam bağımsız değilmiş... 
   Çeşitli kademelerdeki bürokratların yargı güvencesi var ama, milletvekillerinin yokmuş, bu yüzden dokunulmazlıklarının kaldırıp yargılanmasına karşılarmış... 
   
   EEEE, peki Mesut Yılmaz ve arkadaşları nasıl yargılanacaklar 
   AKP'lilerin güvenmediği yargıya, onlar nasıl güvenecekler 
   Buyrun bakalım, cevap verin 
   
   "BEKARA karı boşamak kolay" diye bir laf vardır, seçim öncesi televizyona çıkıp "dokunulmazlık işini bir yılda hallederim" demek kolaydır, işte iktidar, işte çoğunluk, öyle fasa fiso işlerden, seçim yasağını ihlalden filan değil, ciddi soruşturmalardan yargılananların dokunulmazlığını kaldırın, aklanırlarsa aklansınlar, aklanmazlarsa cezalarını çeksinler. 
   Lakin, adamın yargıya güveni yok ki, tembel öğrenciler gibi... 
   Hani onlar da kırık not alırlarsa hemen bahaneyi bulurlar 
   "Öğretmen bana taktı " 
   Sanki AKP'lilere de hakimler taktı 
   
   ERBAKAN mahkum oluyor da, aynı davanın sanıklarından olması gereken Abdullah Gül ile Abdülkadir Aksu niye yargılanmıyor 
   Çünkü milletvekililer de ondan... 
   Lafın kısası AKP yargıya güvenmiyor 
   Bu da hayra alamet değildir. 
   Hele ortada yolsuzluk iddiaları varsa... 
   
   BİLİR misiniz ki bu devlet, ta 1948 yılında bir bakanı, Tekel ve Gümrük Bakanı Suat Hayri Ürgüplü'yü yargılamıştır, o bakan da milletvekiliydi, o bakanın da dokunulmazlığı vardı, yargılandı ve beraat etti... 
   O tarihte çok partili demokrasiye henüz geçiliyordu, çok kişi de, 1950'deki seçimi yine CHP'nin kazanacağını sanıyordu. 
   Ama buna rağmen, bakanı yargılayan Yüce Divan'ın hakimlerinden Cudi Özal, beraat kararına karşı çıkıyor "muhalefet şerhi" veriyordu 
   "Çağdaş devletin bütün faaliyetlerinin en önemli vasıtası paradır. Binaenaleyh, bunun üzerinde ne kadar itinada bulunulsa yeridir. Bu hususta kanunların açık ve kesin emrini, bilhassa cetvelde yazılı, lüks ve gösteriş yolunda ve milyona varan bir miktardaki masraflarla ihlal edenler en mülayim bir tabir ve tavsif ile vazifelerini suiistimal görevini kötüye kullanma etmiş olurlar. 
   Bu sebeplere binaen beraat kararına muhalifim." 
   
   KİM bilir, belki de, korkulan budur. 
   Cudi Özal gibi hakimlerin, bugünlere kadar gelmesi, bayrağı elden ele taşımaları... 
   
      
   
   
</TEXT>
</DOC>
