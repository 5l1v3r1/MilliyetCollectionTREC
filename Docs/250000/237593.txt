<DOC>
<DOCNO> 237593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/05/son/sontur02.html </URL>
<DATE> 2004/05/05/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
TUI'nin "Türkiye'de turizm" araştırması.. Hangi ülkeler Türkiye'den ucuz 
</HEADLINE>
<TEXT>

     Avrupa'nın en büyük turizm şirketlerinden TUI'nin araştırmasına göre, Türkiye, turizmde fiyat-kalite dengesini en iyi yönetebilen pazarların başında geliyor. 
     TUI'nin ülke katalogları karşılaştırılması, ''Türkiye tatili ucuza mı satılıyor '' tartışmalarına açıklık getirdi. TUI'nin karşılaştırmalı araştırmasına göre, Türkiye'de tatil Mısır'dan ucuz, Tunus'tan pahalı. 
     Tur operatörlerinin 2004 yılı kataloglarındaki paket tur fiyatları üzerinden yapılan araştırma sonuçlarına göre, Avrupa çıkışlı bir haftalık paket turun ortalama fiyatı itibariyle Türkiye, İspanya'nın bazı bölgelerinden pahalı bazı bölgelerine göre ise ucuza satılıyor. 
     
     EN PAHALI KANARYA ADALARI 
     İspanya'nın Kanarya Adaları Avrupa çıkışlı bir haftalık paket tur 823 euro ile en pahalı bölge olarak ilk sırada yer alırken aynı ülkenin başka bir bölgesinde bulunan Balear Adaları ise 523 euro ile sıralamada en ucuz olarak listenin sonunda bulunuyor. İspanya'nın bölgeler ortalaması ise 581 euro. 
     Avrupa çıkışlı bir haftalık tur paketinde en pahalı Kanarya Adaları'nı, ikinci sırada Yunanistan izliyor. 
     Türkiye, İspanya'nın fiyat ortalamasına göre pahalı, Kanarya Adaları fiyatlarına göre ise ucuza satılıyor. 
     
     BULGARİSTAN VE TUNUS, TÜRKİYE'DEN UCUZ 
     Bir haftalık paket turun diğer ülkeler ile karşılaştırılmasına göre, Bulgaristan ve Tunus, Türkiye'den daha ucuza satılıyor. 
     TUI kataloglarında, Bulgaristan'da bir haftalık paket tur 590 euro, Avrupa çıkışlı Tunus'un bir haftalık paket turu 568 euro olarak yer alıyor. 
     TUI araştırmasında, Türkiye'nin fiyat-kalite ilişkisinde çok iyi bir denge tutturduğu vurgulanarak, ''Türkiye, fiyat-kalite dengesini iyi yönetebilen destinasyonların başında geliyor'' değerlendirmesine yer veriliyor. 
     Ülke-bölgelerdeki Avrupa çıkışlı haftalık fiyatlar şöyle 
     İspanya Kanarya Adaları 823, Yunanistan 747, Portekiz 700, Mısır 665, Türkiye 619, Bulgaristan 590, İspanya Ortalaması 581, Tunus 568, İspanya Balear Adaları 528 euro. 
     
</TEXT>
</DOC>
