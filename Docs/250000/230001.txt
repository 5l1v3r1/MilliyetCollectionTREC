<DOC>
<DOCNO> 230001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/09/son/sontur08.html </URL>
<DATE> 2004/04/09/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
''SSK'lılar üniversite hastanelerinde öcü muamelesi görmekten kurtuldu'' 
</HEADLINE>
<TEXT>

     Abant İzzet Baysal Üniversitesi İBÜ Tıp Fakültesi Dekanı Prof. Dr. Cihangir Uyan, SSK ile 40 üniversite hastanesi arasında imzalanan protokol sayesinde, SSK'lı hastaların üniversite hastanelerinde sorunsuz şekilde tedavi olabileceklerini söyledi. 
     Prof. Dr. Uyan, AA muhabirine yaptığı açıklamada, SSK ile 40 üniversite hastanesi arasında imzalanan sağlık hizmetleri protokolünün 1 Nisan itibariyle hayata geçtiğini belirterek, ''Bu anlaşmayla daha önce üniversite hastanelerinden ücret karşılığı yararlanabilen hastalar, artık öcü muamelesi görmekten kurtulacaklar'' diye konuştu. 
     
     ''YAŞADIKLARI KENTTE HİZMET ALABİLECEKLER'' 

     Prof. Dr. Uyan, Türkiye'de birçok SSK'lı hastanın, yaşadıkları şehirde üniversite hastanesi bulunmasına rağmen kurumsal sağlık hizmeti alamadıkları için gerektiğinde sevkle başka şehirlerdeki SSK hastanelerine gitmek zorunda kaldıklarını ifade ederek, ''Örneğin kalp rahatsızlığı olan bir hasta, anjiyo olabilmek için büyük kentlerdeki hastanelere gitmek zorunda kalıyordu. Bu protokol sayesinde hastalar, yaşadıkları kentlerdeki üniversite hastanelerinde her türlü sağlık hizmeti alabilecekler'' diye konuştu. 
     SSK'lı hastaların üniversite hastanelerinden faydalanabilmeleri için birinci basamak sağlık kuruluşundan sevk yaptırmaları gerektiğini hatırlatan Uyan, ''Bu uygulama sayesinde her SSK'lı hasta, üniversite hastanelerine başvuramayacak. Üniversite hastanelerine başvuran hastalar, SSK tarafından düzenlenen sağlık karneleriyle, sevk belgelerini, kimlik belgeleriyle birlikte yetkililere göstermek zorunda olacaklar'' dedi. 

     
</TEXT>
</DOC>
