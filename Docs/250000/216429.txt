<DOC>
<DOCNO> 216429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/20/yazar/dundar.html </URL>
<DATE> 2004/02/20/ </DATE>
<TIME>  </TIME>
<AUTHOR> Can DÜNDAR  </AUTHOR>
<HEADLINE>
Çiller bir mitingde onlar için "Allah'ı size emanet ediyorum" demişti 
</HEADLINE>
<TEXT>
   Yurttan insanlar korosu 
   "Yurdum insanı" TEM'de araba sürerken oynak hava çalınca sağa çekip oynamaya başladı. Ezilerek öldü 
      Onu bazen duvara yazılmış eğri büğrü bir uyarı yazısında görüyoruz, bazen komik bir kartvizitte... Ya da olmadık bir kaza haberinde... Ne de olsa burası bir uçağın trenle çarpıştığı bir ülke... 
   Başka nerede insanlar tarlasına indiğini sandığı uzaylıları taşla kovalamıştır ki... 
   Ya da yolda yürürken, intihar için balkondan atlayan bir insanın altında kalarak ölmüştür. 
   'Yurdum insanı', Türkiye'ye özgü bu tür tuhaflıklar için üretilmiş bir tanım... 
   Garip, ezik, komik, muzip, kızgın, cahil ama kurnaz, tanıdık bir adam bu... 
   Mizah dergilerinin vazgeçilmez konuğu... 
   Kah kendi oturacağı evin çimentosundan çalan bir müteahhit, kah film seyrederken perdedeki kahramana "Dikkat arkanda adam var" diye bağıran bir seyirci... 
   Türkiye'nin nasıl kurtulacağına dair günlerce anlatabileceği müthiş fikirleri var ama evdeki gaz tüpünün kaçak yapıp yapmadığını çakmakla kontrol eder. 
   Gazozu dişiyle açar, sandalına 'Öztitanik' adı takar, sünnet halayında dolduruşa gelip etrafa kurşun saçar. 
   Kimi zaman kibirli orta sınıf seçkinlerinin küçümsemek için kullandığı bir tabir olsa da çoğu zaman, 'bizden biri'dir o... 
   Güleriz, kendi halimize... 
   Evet, biz de ödev yaparken kurşun kalemle karıştırmışızdır kulağımızı... Veya duyda elektrik var mı diye parmağımızla yoklamışızdır. 
   Bu yurdun insanıyızdır. 
   İşte bir kısmı tevatür, bir kısmı gerçek haberler, söylentiler ve görüntülerle karşınızda 'Yurdum İnsanı' 
   
   Yurdumdan insan manzaraları 
   İşte 2003 sicilimiz 
   Kütahya'daki bir barın açılışındaki lazer gösterisi UFO sanılınca, yeni yılda lazer gösterisine izin verilmedi. 
   Samsun'da bir bankayı soyan 22 yaşındaki hırsız, iki ay sonra aynı şubeye para yatırmaya kalkınca yakalandı. 
   Zonguldak'taki 1. Hamsi festivalinde kurulan 2002 metrelik 'Dünyanın en uzun mangalı' için Guinness Rekorlar Kitabı'na başvuruldu, ancak 7 bin ızgaranın 2 bin 500'ü çalındı. 
   Adapazarı'nda İnsan Hakları Ulusal Komitesi, mahkumlar arasında resim yarışması düzenledi. Mansiyon kazanan mahkumun tahliye olduğu anlaşılınca ödülü evine götürüldü. Polisi gören eski mahkum kaçtı. 
   Samsun'da bir otobüs durağı çalındı. 
   Adana Kümes Hayvanlarını Koruma Derneği horoz dövüşü yaptırırken basıldı. 
   Antalya Büyükşehir Belediyesi, yurtdışından getirdiği timsaha 'Hıdır' adını verince Hıdır adlı bir vatandaş bunu hakaret sayarak savcılığa başvurdu. 
   Sivas'ta meraklılar 732 yıllık tarihi bir mermeri 'plastik olup olmadığını kontrol amacıyla' kırdılar. 
   Radarı önceden haber veren aleti gazete ilanıyla satmak isteyen adam yakalandı. 
   Trabzon'da hastaneye gidip bugüne kadar hiç cinsel ilişkiye girmediğine dair 'bakir raporu' isteyen adama deli raporu verildi. 
   Zonguldak'ta limana sığınan kuğu kesilip meze yapıldı. 
   Samsun'da kumaş yiyen adam, evdeki çeyizi yiyince eşi boşanma davası açtı. 
   Fransa'da oynanan Türkiye - Brezilya maçında fotoğraf makinesini sahaya fırlayan Türk'ü, polis filmi tab ettirerek buldu. 
   Manken Asuman Krause '1. Geleneksel Boru Döşeme yarışması'na hakem oldu. 
   Sakarya Devlet Hastanesi acil servisinde görevli sağlık memuru, eski gemi tayfası olan arkadaşından 2 saat yerine bakmasını istedi. Döndüğünde arkadaşını, birinin elini dikerken buldu. 
   Malatya'da hırsız, çaldığı malları koyduğu yerde bulamayınca polisi aradı. 
   Rize'de iki kişi, kendi kestikleri ağacın altında kaldı. 
   Samsun'da bir genç silahla Atatürk büstünü rehin aldı. Karakola gittikten sonra büste çiçek koyup özür diledi. 
   Tansu Çiller Kırklarelililere "Allah'ı size emanet ediyorum" dedi. 
   
   Yurdum insanı televizyonda... 
   Show Tv'nin Kaçak yarışmasında kaçan adam Bursa'da kendisini gören 10 kişi tarafından yakalanmak istenirken dövüldü. 
   Cihangir Parkı'nda Keje dizisinin çekimi sırasında rol icabı biri bıçaklandı. Çevrede olayı izleyen bir tinerci "Güçsüz birine saldırılır mı" diyerek iki kameramanı kalçasından bıçakladı. 
   Televole ekibi Kıbrıs'a kadar giderek Çağla Şikel'in mesajında adı geçen tostu yapan makineyi buldu. 
   ALO RTÜK şikayet hattına başvuran biri Sütaş reklamında gol atan ineğin memelerinin göründüğünü ihbar etti. 
   BBG üçüncü dönem birincisi Kaan'ın annesi, İstanbul 2. bölgeden milletvekili adayı oldu. Oğlunun fotoğrafıyla dolaşıp "Bu çocuğu ben yetiştirdim" diyerek oy istedi. 
   Savaş Ay'ın 'ünlülerin benzerleri' programında araya giren gerçek Ciguli, 'kendisine benzemiyor' diye 3. oldu. 
   
   İnternetten 
   Bir işçi 600 tonluk pres makinesinin arasından emeklemek suretiyle geçerek ucundaki 2450 santigratlık frında sigarasını yakmaya çalışırken öldü. 
   Bir müşteri, berberin rahatlatma amacıyla müşterisinin boynunu aniden sağa sola çevirmesi sonucu boynu kırılarak öldü. 
   Kafasında mermer kırdırmaya çalışan medyatik karateci travma sonucu öldü. 
   Midesine kaçan sineği öldürmek için ağzına sinek ilacı sıkan müşteki zehirlenerek öldü. 
   Elektrik direğine yaslanıp ayakkabısına kaçan taşı çıkarmak için ayağını silkeleyen adam, o sırada yıldan geçmekte olan bir yurttaşın, kendisine elektrik çarptığını sanıp kafasına kürekle vurulması sonucu öldü. 
   Bir sayım görevlisi nüfus sayımı sırasında bomboş yolda bariyerlere çarparak öldü. 
   Baba oğul, aynı işyerinde biri gündüz, biri gece vardiyasında çalışıyorlardı. Baba mobiletle işe giderken, yine mobiletle işten dönen oğlunu gördü, selamlaşırken çarpışıp öldüler. 
   TEM otoyolunda giden araçta dinledikleri oynak şarkıya dayanamayıp sağa çektikleri aracın yanında oynamaya başlayan 5 adam ezilerek öldü. 
   Üstü ahır olarak kullanılan köy kahvesinde okey oynayanlar, ahırın çökmesi üzerine büyükbaş hayvanların altında kalarak öldü. 
   Otobüs şoförü yoldaki kazaya bakarken otobüsü devirdi 6 yolcu öldü. 
   Bıçaklanan adam, 5 dakika mesafedeki İzmit Devlet hastanesi yerine, 'tanıdık doktor olan' Gölcük'e götürülürken yolda öldü. 
   Kıyısında kafayı çektiği Sapanca gölünü o kafayla yüzerek geçmeye çalışan adam boğularak öldü. 
   
      
   
</TEXT>
</DOC>
