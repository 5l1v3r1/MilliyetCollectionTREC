<DOC>
<DOCNO> 223241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/17/son/sonyas12.html </URL>
<DATE> 2004/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Oscarlı Theron, ''aptal sarışınlığa'' veda etti 
</HEADLINE>
<TEXT>

     Oscar ödüllü güzel yıldız Charlize Theron, bundan sonra sadece ''karakter rollerini'' istediğini, ''aptal sarışını'' canlandırdığı filmlere veda ettiğini açıkladı. 
     Internetteki ''eonline'' sitesinin haberine göre, Oscar ödülünü kazandıktan sonra adeta Güney Afrika'nın sembolü olan, devlet başkanından Nelson Mandela'ya kadar ziyaretler gerçekleştiren Charlize Theron, yeni rotasını çizdi. 
     Birçok filmde başrol oyuncusuna eşlik eden sarışın güzeli canlandırdığını, bu rollerden de memnun olmasına rağmen artık sıkıldığını belirten Theron, ''Artık bu filmlere geri dönmek istemiyorum. 'Kız arkadaş' rollerine çok büründüm, gideceği yere kadar gitti. Ama artık yeter'' dedi. 
     Bundan sonra karakter rollerini benimseyeceğini kaydeden Charlize Theron, böyle senaryolar önüne geldiğinde kolaylıkla kabul edeceğini söyledi. 
     
     ANGELINA DA RESTİ ÇEKTİ 

     ''Girl Interrupted'' filmiyle önceki yıllarda Oscar kazanan Angelina Jolie de ''Tomb Raider'' serisinde canlandırdığı ''sert kız'' Lara Croft rolünden yaka silkti. 
     İki kez bu karaktere can veren Jolie, bir daha önüne gelmesi halinde bu rol için imza atmayacağını açıkladı. 
     Bu filmleri çevirmekten pişmanlık duymadığını, aksine çok mutlu olduğunu belirten Jolie, ''Artık noktayı koydum. Üçüncüsüne gerçekten de hiç ihtiyacım yok. Çünkü, ikinci film beni tatmin etti ve bu macerayı da burada noktaladım'' açıklamasında bulundu. 
     Angelina Jolie, şu günlerde çekimleri devam eden ''Mr. and Mrs. Smith'' adlı filmde ünlü aktör Brad Pitt ile başrolü paylaşıyor. Film, senelerdir evli olan Bay ve Bayan Smith'in bir gün birbirlerini öldürmek için kiralanan katiller olduklarını farketmeleriyle gelişen macera dolu olayları konu alıyor. 
     
</TEXT>
</DOC>
