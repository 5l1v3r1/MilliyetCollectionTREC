<DOC>
<DOCNO> 225325 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/25/ekonomi/eko02.html </URL>
<DATE> 2004/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Sanayi zirve yapıp durabilir 
</HEADLINE>
<TEXT>

   Merkez Bankası'nın Ödemeler Dengesi Raporu'nda, sanayi üretiminin önümüzdeki aylarda zirveye ulaştıktan sonra durgunluk sürecine girebileceği uyarısında bulunuldu 
      ANKARA ANKA 
   
   Merkez Bankası'nın 2003'teki ödemeler dengesi gelişmelerini değerlendirdiği Ödemeler Dengesi Raporu'nda, 2003'te üretimde yaşanan artışın 2004'te de sürdüğü, ancak sanayi üretiminin önümüzdeki aylarda zirveye ulaştıktan sonra durgunluk sürecine girebileceğini bildirildi. 
   Raporda, Devlet İstatistik Enstitüsü'nün DİE Aylık Sanayi Üretim Endeksi sonuçlarına göre toplam sanayi ve imalat sanayi üretiminin, bu yıl ocakta geçen yılın aynı ayına göre sırasıyla yüzde 6.5 ve yüzde 7.5 arttığına dikkat çekildi. Petrol ürünleri hariç toplam sanayi üretimindeki yıllık artışın yüzde 8.1'e ve imalat sanayi üretimindeki artışın da yüzde 9.5'e çıktığı vurgulandı. 
   Mevsimsellikten arındırılmış verilere göre toplam sanayi ve imalat sanayi üretimlerinin bir önceki aya göre yüzde 1.8 gerilediğine dikkat çekildi. Merkez Bankası, tarafından oluşturulan bileşik öncü göstergeler endeksinin MBÖNCÜ - SÜE altı aylık değişim oranının 2003 Nisan ayından itibaren pozitif değere geçtiği ve yükselmeye başladığına dikkat çekilen raporda şöyle denildi 
   
   Son 11 ayın en kötüsü 
   "Endeks kasım ve aralıkta yüksek düzeyini korumuş, ocak ve şubatta ise sırasıyla yüzde 6.7 ve yüzde 5.2 oranına gerilemiştir. Bu gösterge, sanayi üretiminin önümüzdeki aylarda zirveye ulaştıktan sonra durgunluk sürecine girebileceğini göstermektedir." 
   DİE'nin dün açıkladığı verilere göre Şubat 2004'te yüzde 73.4 çıkan kapasite kullanımı geçen yılın şubatına göre 1.5 puan yükselmesine karşın son 11 ayın en kötü ayı oldu. Kapasite kullanımı Mart 2003 - Ocak 2004'te yüzde 75.9 - 83.5 arasında hareket etmişti. 
   Bu arada DİE imalat sanayi eğilim anketine göre bu ayki üretimin, bir önceki aya göre kamu işyerlerinde yüzde 25.2, özel sektörde yüzde 23.7 sektör ortalamasında yüzde 24.3 artması bekleniyor. Bu artış gerçekleşirse imalat sanayi üretim endeksi martta 128'le rekor düzeye ulaşacak. 
   
   
</TEXT>
</DOC>
