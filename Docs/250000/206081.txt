<DOC>
<DOCNO> 206081 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/02/son/sontur22.html </URL>
<DATE> 2004/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkmen lider Abdurrahman İstanbul'da... 
</HEADLINE>
<TEXT>

     Irak Türkmen Cephesi Başkanı Faruk Abdullah Abdurrahman, Irak'ın bütünlüğünü sağlamanın şu an için çok önemli olduğunu ifade ederek, ''Bizler, federatif devletin Irak'ın bütünlüğünü böleceğini hep dile getirdik'' dedi. 
     Mısır'da temaslarda bulunan Abdurrahman, Irak Türkmen Cephesi Türkiye Temsilcisi Ahmed Muratlı ile Kahire'den İstanbul'a geldi. 
     Atatürk Havalimanı'nda gazetecilerin sorularını yanıtlayan Abdurrahman, Mısır'da Dışişleri Bakanı Ahmed Mahir ve Arap Birliği Genel Sekreteri Amr Musa ile görüştüğünü kaydederek, kendilerine Irak'taki gelişmelerle ilgili bilgi verdiğini ve huzursuzluğun giderilmesi için yardımcı olmalarını istediğini söyledi. 
     Mısır ziyaretinden çok memnun olduğunu ifade eden Abdurrahman, ''Mahir ve Musa, Irak'ta olup bitenleri çok yakından izlediklerini, Irak'ın bütünlüğü için, Arap, Kürt ve Türk'ün bir çatının insanları olarak yaşaması için her türlü yardımı yapacaklarını dile getirdiler'' diye konuştu. 
     Kerkük'te son yaşanan gelişmelerden büyük üzüntü duyduğunu anlatan Abdurrahman, şöyle devam etti 
     ''Yapılan yürüyüş, Kerkük'ün Irak içerisinde kalması, Irak'tan ayrılmaması için yapılan bir barış yürüyüşüydü. Bu yürüyüşün bazı terörist insanlar tarafından zedelenip onlara kurşun atılması, Arap ve Türkmenlerden 8'e yakın kişinin şehit olması, 26 kişinin de yaralı olması bizleri çok üzmüştür. Yapılan görüşmelerde bu konu da dile getirildi. Orada huzurun sağlanabilmesi için her türlü çabanın harcanacağına eminim.'' Talabani ve Barzani'nin ''Federatif Kürt Devleti'' isteklerine ilişkin bir soru üzerine Abdurrahman, ''Irak Türkmen Cephesi olarak bizler, federatif devletin Irak'ın bütünlüğünü böleceğini hep dile getirdik. Bu konunun Irak içerisinde halk tarafından seçimle kabul edilmesi halinde bizler de Türkmenler olarak bu federatif şeklinin 'Eyalet İdari Federatif' olduğunu dile getirdik'' diye konuştu. 
     Komşu ülkelerden yegane taleplerinin, Irak'ın huzura kavuşmasına yardımcı olmaları olduğunu ifade eden Abdurrahman, ''Irak'ın bütünlüğünü sağlamak şu an için çok önemli bir konu'' dedi. 
     Abdurrahman, temaslarda bulunmak üzere bugün Ankara'ya gidecek. 
     
</TEXT>
</DOC>
