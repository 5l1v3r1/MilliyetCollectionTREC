<DOC>
<DOCNO> 211563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/28/ekonomi/eko03.html </URL>
<DATE> 2004/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayramda 6 bin Türk Dubai yolunda... 
</HEADLINE>
<TEXT>

   Kurban Bayramı için kayak merkezlerindeki oteller yüzde 100 doluluk oranına ulaştı. Yurtdışında en çok Dubai tercih edildi 
      EKONOMİ SERVİSİ 
   
   Seyahat acentalarının, soğuk hava koşulları ve tatilin dört günle sınırlı kalması nedeniyle Kurban Bayramı'ndaki rezervasyonları, Şeker Bayramı'na göre düşük kaldı. 
   
   THY seferleri arttı 
   Rezervasyonlarda diğer bayramlarla kıyaslandığında bekledikleri oranın yüzde 30 altında kaldıklarını belirten seyahat acentalarının yetkilileri, yurtdışında en çok Dubai'nin tercih edildiğini söyledi. Türk Hava Yolları THY Dubai için haftada dört gün sefer yaparken bayram tatilinde Dubai'ye olan talep nedeniyle dokuz ek sefer koydu. Dubai'ye kalkan küçük uçaklar ise Airbus tipi, ortalama 250 kişilik uçaklarla değiştirildi. Seyahat acentası yetkilileri charter seferleriyle birlikte ortalama 6 bin kişinin Türkiye'den Dubai'ye gitmesini beklediklerini belirtirken bu rakamın Şeker Bayramı'nın çok üstünde olduğunu kaydetti. 
   Dubai'ye olan talepteki artışın bir nedeni de bayram süresince şehirde gerçekleştirilecek olan alışveriş festivali. 
   
   Kayak merkezleri doldu    Dört günlük Kurban Bayramı'nda yurtiçinde en fazla tercih edilen yerler kayak merkezleri. Yurtiçinde Uludağ, Kartalkaya başta olmak üzere kayak merkezlerinde oteller yüzde 100 doluluk oranına ulaştı. Antalya ve güneydeki turizm merkezlerine olan talebin ise soğuk hava koşulları nedeniyle beklenenin yüzde 50 altında olduğunu kaydedildi. Antalya'ya olan talep azlığı seyahat acentalarının Antalya ve güney illere olan tur fiyatlarında yüzde 20 ile 30 oranlarında indirim yapmasına da neden oldu. Antalya turlarının gecelik fiyatları uçak ve her şey dahil 399 milyona kadar düştü. 
   Kayak merkezlerindeki otellerde ise herhangi bir indirim sözkonusu değil. Kayak merkezlerine olan turların fiyatları 230 milyon liradan başlıyor. 
   
   
</TEXT>
</DOC>
