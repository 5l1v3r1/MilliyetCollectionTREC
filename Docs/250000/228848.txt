<DOC>
<DOCNO> 228848 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/06/spor/spo07.html </URL>
<DATE> 2004/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Gözyaşı Lav oldu 
</HEADLINE>
<TEXT>

   Konyaspor Teknik Direktörü'nün, geçirdiği talihsiz trafik kazası sonrası hayatını kaybetmesi futbol dünyasını mateme boğdu. Tevfik Lav'ın cenazesi bugün Manisa'da defnedilecek 
      
   Ailesine yetişemedi 
   RİZE maçı sonrası Manisa'daki ailesinin yanına gitmek için yola çıkan Tevfik Lav'ın 45 Turgutlu'da geçirdiği trafik kazasında yaşamını yitirmesi futbol dünyasını şoka uğrattı. Önceki gece saat 23.00 sıralarında 20 DS 474 plakalı otomobiliyle Derbent Beldesi'nde aşırı hız nedeniyle yoldan çıkarak şarampole yuvarlanan Lav, yaklaşık 45 metre sürüklenen aracının altından çıkamadı. Başarılı teknik adamın acı kaybının ardından Konyaspor'a ve ailesine başsağlığı mesajları yağdı. 
   
   Erteleme başvurusu 
   ASLEN Mersinli olan Lav'ın cenazesi bugün Manisa'da defnedilecek. Tevfik Lav için mezun olduğu Celal Bayar Üniversitesi'nde de bir tören düzenlenecek. Genç teknik adamın cenazesi, daha sonra Manisa Hatuniye Camii'nde kılınacak öğle namazının ardından son yolculuğuna uğurlanacak. Konyaspor'da matem havası yaşanırken, Başkan Mehmet Köseoğlu, "Acımız çok büyük" dedi. Futbol Şube Sorumlusu İbrahim Kaplan da, federasyona Samsun maçını ertelemeleri çağrısında bulundu. 
   
   'Eşine söz vermişti'    TEVFİK Lav'ın, yola çıkmadan önce eşini arayıp, kendisine hız yapmama sözü verdiği ortaya çıktı. Konya Başkanı Mehmet Köseoğlu, "Uzun süredir Manisa'da ailesini görmediğini söyleyip, izin istedi. 'Eşime söz verdim, yolda 100 kilometreyi geçmem' diyordu" açıklamasını yaptı. Kaleci Özden, "İlk kez telaşlı ve tedirgin gördüm. Sanki bize veda ederken öleceğini biliyordu" dedi. Rize'nin hocası Yılmaz Vural da, "Maç günü alıştığım halinde değil, çok donuktu" diye konuştu. 
   
   Ne dediler 
   Cemal Aydın Türk sporu açısından kaybı üzüntü verici. Adam gibi adamdı. 13 ay süreyle beraber çalıştık. İyi bir dost, iyi bir arkadaştı. Sürekli görüşürdük. 
   Celal Doğan Gerek spor kariyeri, gerekse kişilik ve efendiliğiyle her zaman gönlümüzde ayrı bir yeri var. İşini en iyi biçimde yapan biriydi. 
   Ersun Yanal O, Türk futbolunu geleceğe taşıyacak gizli kahramanlardan biriydi. Aynı okulda, aynı sıralarda, aynı futbol felsefesi ile büyüdük. 
   Erdoğan Arıca Duyduğumda tüylerim diken diken oldu. Çok genç ve başarılı bir arkadaşımızdı. Hepimizin başı sağolsun. Yakınlarına Allah sabır versin. 
   Nurullah Sağlam Sevecen ve paylaşımcıydı. Herkesin alınacak karara inanması gerektiğini savunanlardandı. Birlikte çalışırken kendisinden çok şey öğrendim. 
   Mehmet Birinci Futbol heyecanını tüm benliğinde taşıyan, araştırmacı, iddialı ve savaşçı bir kimliğe sahipti. Aramızdan zamansız ayrıldı. 
   Ogün Temizkanoğlu İnanmakta güçlük çekiyoruz. Onu çok özleyeceğiz. O iyi bir teknik adam olmasının yanı sıra hepimiz için iyi bir dost ve ağabeydi. 
   
   
</TEXT>
</DOC>
