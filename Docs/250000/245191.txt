<DOC>
<DOCNO> 245191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/04/siyaset/siy01.html </URL>
<DATE> 2004/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Dün Yahudilere bugün Filistinlilere 
</HEADLINE>
<TEXT>


Başbakan, İsrail Haaretz gazetesine, geçmişte İspanyollar tarafından Yahudilere yapılanların benzerinin Filistinlilere yapıldığını söyledi 

DIŞ HABERLER SERVİSİ 


Başbakan Recep Tayyip Erdoğan, İsrail'de yayımlanan Haaretz gazetesine verdiği demeçte, İsrail'i masum Filistinlileri öldürmek ve bölgedeki barış sürecine katkıda bulunmamakla suçladı. 
İlk kez bir İsrailli gazeteciye demeç veren Erdoğan, dün yayımlanan röportajında geçmişte İspanyollar tarafından Yahudilere yapılan işkencelerin bugün Filistinlilere yapılanlarla benzer olduğunu kaydetti. İsrail'i, sivilleri helikopterlerle bombalamak, çocuk, kadın ve yaşlıları tereddüt etmeden öldürmek ve binaları buldozerlerle yerle bir etmekle suçlayan Erdoğan, "O zamanlar Yahudiler kurbandı, bugün Filistinliler. Ne yazık ki İsrail Filistinlilere, kendilerine 500 yıl önce davranıldığı gibi davranıyor" dedi. 
İsrail hükümetinin barış sürecine katkıda bulunmadığını savunan Erdoğan, şunları kaydetti 
"İlişkilere halklar açısından baktığımızda herhangi bir sorun tasavvur edemeyiz. Ancak hükümet düzeyinde bakınca, biz barış çabalarının yeniden canlandırılması taraftarıyız, oysa İsrail hükümeti bizim bu çabamıza katkıda bulunmuyor. İsrail'de öldürmeye karar vermeyen bir kabine, bir hükümet olmasını diliyorum." 

'İlişkiler, farklılıkları giderecektir' 
Erdoğan, İsrail - Türkiye ilişkilerindeki sıkıntıların tarafların samimi olmasıyla atlatılabileceğini de dile getirerek, "İlişkiler, farklılıkları giderebilecek kadar güçlüdür" diye konuştu. 
Erdoğan İsrail'in yaklaşık 2 hafta önce Refah mülteci kampına yönelik operasyonlarını da "devlet terörü" olarak değerlendirmiş, ardından İsrail Dışişleri Bakanlığı, bu açıklamanın "çok üzücü" olduğunu duyurmuştu. Açıklamada, "Kendisi de terörün avı olmuş olan Türkiye'nin daha fazla anlayış ve dayanışma göstermesini beklerdik" denilmişti. 


</TEXT>
</DOC>
