<DOC>
<DOCNO> 216342 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/19/son/sontur26.html </URL>
<DATE> 2004/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Helikopter düştü, 5 asker şehit... 
</HEADLINE>
<TEXT>

     Bingöl'ün Yedisu İlçesi Kabayel Jandarma Karakolu'ndan hasta olan iki eri alarak Bingöl'e götürmek üzere havalanan askeri helikopter, Bingöl'ün Adaklı İlçesi yakınlarında düştü. Bir pilot yüzbaşı, bir pilot teğmen, bir teknisyen astsubay ile iki er şehit oldu. 
     AA muhabirinin aldığı bilgiye göre, Tunceli Bölge Komutanlığı'na bağlı Skorsky tipi askeri helikopter, Bingöl'ün Yedisu İlçesi Kabayel Jandarma Karakolu'nda hasta erler Edip Onay ile İrfan Yılmaz'ı alarak Bingöl'e götürmek üzere havalandı. 
     Söz konusu helikopter, Bingöl'ün Adaklı İlçesi Hasbağlar mevkiinde, henüz belirlenemeyen bir nedenle düştü. 
     Helikopterdeki bir pilot yüzbaşı, bir pilot teğmen, bir teknisyen astsubay ve iki erin şehit olduğu bildirildi. 
     Kazanın hemen ardından düşen helikoptere ulaşan Tunceli Bölge Komutanlığı'na ait başka bir helikopter, şehit askerlerin cenazelerini Elazığ'a götürdü. 
     Helikopterin düşme nedeni araştırılıyor. 
     
</TEXT>
</DOC>
