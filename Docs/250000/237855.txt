<DOC>
<DOCNO> 237855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/son/sonsiy29.html </URL>
<DATE> 2004/05/06/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Milli Eğitim Komisyonu, YÖK tasarısını bazı değişikliklerle kabul etti 
</HEADLINE>
<TEXT>

     CHP'li üyelerin tepki göstererek terk ettiği Milli Eğitim Komisyonu, imam hatip lisesi mezunlarına üniversiteye giriş kolaylığı sağlayan YÖK Yasa Tasarısı'nı kabul etti. YÖK'ü de yeniden yapılandıran tasarı, şu andaki tüm YÖK üyelerinin görevlerine son verirken, kurulun 22 kişilik üye sayısını 16'ya indiriyor. 
     CHP'li üyelerin "Bu tasarıya ortak olmayız" diyerek tepki göstererek toplantıyı terk ettiği TBMM Milli Eğitim Komisyonu, AKP'lilerin oylarıyla YÖK Yasa Tasarısı'nı kabul etti. Tasarıyla, imam hatiplilerin de içinde yer aldığı meslek liseliler, genel liselilere üniversiteye giriş sınavında uygulanan sözel, eşit ağırlık ve sayısal gruplandırma içine alınıyor, imam hatiplilerin ilahiyat fakülteleri dışındaki diğer fakültelere de gitmeleri sağlanıyor. 
     Tasarı, imam hatip lisesi mezunlarını genel ortaöğretim mezunlarıyla eşit statüde değerlendirirken, bu okul mezunlarının ilahiyat dışındaki başta fakültelere de gitmelerini sağlıyor. 
     
     İMAM HATİPLİLERİN ALANINI MEB BELİRLEYECEK 

     İmam hatip lisesi mezunlarının ilahiyat fakültelerinin 4 yıllık lisans programlarının dışındaki programlara gidebilmelerinin yolunu genel ortaöğretim ve mesleki-teknik ortaöğretim kurumlarının sözel, eşit ağırlık ve sayısal olmak üzere üç grupta şekillendirilmesiyle sağlanacak. 
     Buna göre, imam hatipliler de bu üç gruptan biri içine sokularak bu grupların yükseköğretimdeki paraleline düşük katsayı uygulaması olmadan girebilecek. 
     
     İHL DÜZENLEMELERİ 

     Öte yandan imam hatip lisesi mezunlarının hangi puan grubu içinde yer alacağını ise MEB belirleyecek Bakanlık, ÖSYM'nin yükseköğretim kurumlarına giriş için düzenleyeceği sınav yönelik genel ortaöğretim ve mesleki-teknik eğitimin sözel, eşit ağırlık ve sayısal puan gruplarından hangisinin içine girdiğini Talim ve Terbiye Kurulu Başkanlığı aracılığıyla belirlerken, bu puan gruplarının üniversitedeki bölümlerle ilişkilendirilmesi ise YÖK tarafından gerçekleştirilecek. 
     Buna göre, MEB'in imam hatip lisesi mezunlarını sözel puanla ilişkilendirmesi durumunda bu okul öğrencileri ÖSS'de katsayı engeline takılmadan aralarında Türkçe, tarih, coğrafya öğretmenliklerinin de yar aldığı üniversitelerin toplam 83 bölümüne girebilecek. 
     İmam hatiplilerin eşit ağırlıklı puan türünün içine sokulmaması ise işlerine daha fazla yarayacak, böylelikle imam hatipliler hukuk fakültesi ile iktisadi idari bilimler fakültesinin içindeki tüm bölümlere ortaöğretim başarı puanları düşük katsayı ile çarpılmadan girebilecek. 
     
     FARKLI KATSAYI UYGULAMASI 

     Tasarıyla alan içi ve alan dışı tercihlere de farklı katsayı uygulaması öngörüldü Bu düzenleme tasarıda şöyle yer aldı 
     "Herhangi bir genel veya mesleki-teknik ortaöğretim kurumu mezunu, Öğrenci Seçme Sınavı'nda ortaöğretimdeki kendi program alan kol bölümünü tercih ederse, hesaplanacak olan ortaöğretim başarı puanı 080 katsayı ile çarpılır Ortaöğretimdeki program alan kol bölümü sözel olan öğrenciler eşit ağırlığa dayalı bir yükseköğretim programını tercih ederse ortaöğretim başarı puanı 060 katsayı, sayısala dayalı bir yükseköğretimi tercih ederse 045 katsayı ile çarpılır Ortaöğretimdeki program alan kol bölümü eşit ağırlık olan öğrenciler sözel ya da sayısala dayalı bir yükseköğretim programını tercih ederse ortaöğretim başarı puanı 060 katsayı ile çarpılır. 
     Ortaöğretimdeki program alan kol bölümü sayısal olan öğrenciler eşit ağırlığa dayalı bir yükseköğretim programını tercih ederse ortaöğretim başarı puanı 060 katsayı ile, sözele dayalı bir yükseköğretim programını tercih edenler 045 katsayı ile çarpılır. 
     Adayların ortaöğretimdeki başarıları Öğrenci Seçme ve Yerleştirme Merkezi tarafından geliştirilecek bir yöntemle ortaöğretim başarı puanı olarak hesaplanır ve bu puan yükseköğretim kurumlarına girişteki Öğrenci Seçme Sınavı puanlarına eklenir. 
     Dil sınavı ve puan türü ile bu adayların yerleştirilmesine ilişkin esaslar ise yükseköğretim Kurulu tarafından belirlenir". 
     
     SAYISAL ALANDAN GELENLERE KOLAYLIK 

     Tasarıya eklenen bir madde ile 2004 ÖSS'ye mahsus olmak üzere sayısal alandan gelen öğrencilerin eşit ağırlığı seçmelerinde uğrayacakları mağduriyeti gidermek üzere ağırlıklı ortaöğretim başarı puanı 08 ile çarpılacak. 
     Tasarıya getirilen bir başka değişiklik ise, üniversite öğrenci konseyi başkanının rektörlük seçimlerinde oy kullanabilmesi oldu. 
     Tasarı, üniversiteye giriş ile ilgili diğer usul ve esasların ise Milli Eğitim Bakanlığı ile Yükseköğretim Kurulu'nca birlikte çıkarılacak "bir yönetmelikle" düzenleneceğini öngördü. 
     Tasarıda üniversiteye girişte belli spor ve sanat dallarında üstün kabiliyet gösteren öğrencilerin ilgili dalda eğitim yapmalarının da ortak yönetmelikte düzenlenmesi hükmü yer aldı. 
     Tasarı ayrıca sınav sorularının lise 3 müfredatını da kapsaması yönünde bir hükme yer verdi 
     
     HEDEF YÖK 

     Tasarı ile YÖK'ün yapısı da yeniden düzenlendi Tasarı, 22 kişiden oluşan ve 7'si Cumhurbaşkanı, 7'si Bakanlar Kurulu, 7'si Üniversitelerarası Kurul, 1'i de Genelkurmay Başkanlığı'nca belirlenen ve toplam 22 kişiden oluşan YÖK Genel Kurulu'nun üye sayısını 16'ya indirdi. 
     Buna göre 16 kişilik yeni YÖK'ün 5 üyesi Cumhurbaşkanı, 5 üyesi Bakanlar Kurulu, 5 üyesi Üniversitelerarası Kurul, 1 üyesi de Genelkurmay Başkanlığı'nca belirlenecek, tüm üyelerin ataması Cumhurbaşkanı tarafından yapılacak. Her kurum üyelerini bir ay içinde belirleyecek. 
     
     TEZİÇ'İN GÖREVİ SONA ERİYOR 

     Tasarı YÖK Başkanı'nın belirlenmesini ise Cumhurbaşkanı'nın yetkisinden çıkardı Başkan, yeni YÖK'ün 16 kişiden oluşan üyelerin seçimiyle belirlenecek Başkan ve kurul üyelerinin görev süresi 4 yıl olacak. YÖK'ün Genel Kurul ve Yönetim Kurulu'ndan oluşan yapısı teke indiren tasarı, başkan ve kurul üyelerinin daimi stadüde görev yapmalarını kararlaştırdı. 
     YÖK'ün yapısını tamamen değiştiren tasarı, YÖK Başkanı Erdoğan Teziç ile şu andaki tüm YÖK üyelerinin görev sürelerine son veriyor. Tasarının önümüzdeki hafta Genel Kurul'da ele alınması bekleniyor. 
     
</TEXT>
</DOC>
