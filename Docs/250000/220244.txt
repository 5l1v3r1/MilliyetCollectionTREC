<DOC>
<DOCNO> 220244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/06/son/sondun12.html </URL>
<DATE> 2004/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunanistan... Başbakan Simitis görevine veda ediyor... 
</HEADLINE>
<TEXT>

     Yunanistan'ı son 8 yıldır yöneten Başbakan Kostas Simitis, geçen ay Yorgo Papandreu'ya devrettiği PASOK genel başkanlığından sonra, yarın yapılacak genel seçimlerle başbakanlığa da veda ediyor. 
     Yunanistan'ı ''Avrupa Birliği'nin yaramaz çocuğu'' kimliğinden kurtaran ve ülkesinin gelişmiş AB ülkeleriyle arasındaki gelişmişlik farkını kapatma yolunda büyük yol almış olan Simitis, ülkesinde Avrupa para birimi euronun tedavüle girmesini sağlaması, dış politikada Türk-Yunan ilişkilerinde son yıllarda izlediği yakınlaşmaya yönelik politika ve görevi süresince ülkesine kazandırdığı altyapı yatırımlarıyla öne çıktı. 
     Simitis, Kıbrıs konusunda da izlediği politikayla, Yunanistan'da büyük bir zafer olarak değerlendirilen, Rum kesiminin AB üyeliğine alınmasında büyük pay sahibi oldu. 
     Yunanistan'ı en uzun süre yöneten başbakanlar arasındaki yerini de alan Simitis, görev süresi boyunca halk arasındaki alçakgönüllü tutumu, az konuşması, ancak PASOK'un efsane lideri Andreas Papandreu da dahil uzlaşamadığı politikacılarla siyasi polemiğe girmekten de çekinmeyen tutumuyla dikkati çekti. 
     Görev süresi döneminde patlayan, Kardak ve terör örgütü başı Abdullah Öcalan'ın Yunanistan'ın Nairobi Büyükelçiliği'nde saklandığının ortaya çıkması krizlerinde zor günler geçiren Simitis, ayrıca siyasi rakipleri tarafından Atina Menkul Kıymetler Borsası'nda milyonlarca küçük yatırımcının büyük kayıplara uğramasına yol açan 1999 yılındaki çöküşü önleyici tedbirler almamakla suçlandı. 
     Kabinesinde yeni yüzlere yeterince yer vermemekle de sık sık suçlanan Simitis, euronun tedavüle girmesinden sonra, özellikle halkın günlük yaşamında yoğun olarak tükettiği mallarda kaydedilen büyük fiyat artışlarını kontrol altına alamadığı gerekçesiyle de eleştirildi. 
     
     GÖREVİ DEVİR 
     Simitis, uzun genel başkanlık dönemine, yaklaşan genel seçimlerde partisi PASOK'un rakibi Yeni Demokrasi Partisi YDP karşısında hezimete uğrayacağını haber veren kamuoyu yoklamalarının birbiri ardına açıklanmaya başlamasının hemen ardından, Papandreu lehine çekilerek son verdi. 
     Yunanistan'ı artık gençlerin yönetmesi gerektiğini vurgulayan ve tutuculuğun en belirgin göstergesinin koltuğa yapışmak olduğunu söyleyen 68 yaşındaki Simitis, uzun iktidar yıllarının yıprattığı PASOK'a, halk tarafından sevilen Papandreu'yu genel başkan yapmakla, YDP'ye karşı mücadele gücü kazandırdı. 
     Simitis, uzun siyasi yaşamı boyunca PASOK'un kurucusu Andreas Papandreu dahil pek çok üyesini hedef alan hile, yolsuzluk ve adam kayırma gibi suçlamalarla karşılaşmadı. 
     
     PASOK'UN KURUCU ÜYESİ 
     Simitis'in toplam 35 yılı bulan siyaset yaşamı, Yunanistan'ı 1967-1974 yılları arasında yöneten ''albaylar cuntasına'' karşı mücadeleyle başladı. 
     Cunta karşıtı eylemleri nedeniyle aranmaya başlayan ve 1969'da ülkesinden kaçmak zorunda kalan Simitis, 1970 yılında kurulan Panhelenik Kurtuluş Hareketi'ne PAK katıldı. 
     Cuntanın devrilmesinden sonra PAK'ın PASOK adını alarak partileşmesi sürecinde kurucu üye olarak yer aldı ve merkez komitesi üyesi olarak görev yaptı. 
     PASOK'un iktidara geldiği 1981 yılından bugüne kadar kurulan tüm PASOK hükümetlerinde görev alan Simitis, tarım, eğitim, sanayi ve enerji, ticaret bakanlıkları yaptı, son 8 yıldır da başbakan olarak hizmet verdi. 
     Simitis, dönemin Başbakanı Andreas Papandreu'nun 1996 yılı başında sağlık nedenleriyle görevinden ayrılması üzerine 22 Ocak'ta partisi PASOK tarafından genel başkanlık ve başbakanlık görevine getirildi. 
     Başbakanlık görevinin ilk aylarında Kardak kriziyle karşılaşan ve terör örgütünün başı Abdullah Öcalan'ın 1999 yılı Şubat ayında yakalanmasına kadar PASOK içindeki sertlik yanlıları üzerinde tam hakimiyet kuramayan Simitis, bu krizin ardından başta Dışişleri Bakanı Teodoros Pangalos olmak üzere, Türkiye ile ilişkilerin gerginleşmesinde rol oynayan parti ileri gelenlerini görevden alarak pasifize etti. 
     Dışişleri Bakanlığı görevine Yorgo Papandreu'yu getirdikten sonra Türkiye ile yakınlaşma politikasının arkasında duran, ancak bu politikanın getirdiği halk desteğini paylaşmak için genç Dışişleri Bakanı'yla rekabete girmeyen Simitis, uzun yıllar boyunca Yunan halkına baş düşman olarak gösterilen Türkiye'nin AB'ye girmesini desteklemenin, Yunanistan'ın milli çıkarı gereği olduğunu kamuoyuna açıklamaktan da çekinmedi. 
     Görev dönemi boyunca bütçe disiplini ve kaynakların yerinde kullanımı üzerinde duran Simitis, Atina metrosu, uluslararası Elefterios Venizelos havaalanı, Atiki çevre yolu, İyon denizi sahilinden Türkiye sınırına uzanacak otoyol inşaatının büyük bölümünün bitirilmesi gibi pek çok altyapı yatırımına ve 2004 olimpiyatlarının Atina'da yapılması ile bu çerçevede gerçekleştiren dev yatırımlara imza attı. 
     
     SİYASİ GELECEĞİ 
     Simitis'in yarın yapılacak seçimlerden sonra başbakanlık görevini Papandreu'ya ya da YDP lideri Kostas Karamanlis'e devretmesinin ardından ne yapacağına ilişkin, Atina'da pek çok senaryo var. Bu senaryolar arasında Simitis'in PASOK'un seçimi kazanması halinde Papandreu hükümetinde görev alması, bu yıl sonunda görev süresi sona erecek Romano Prodi'nin yerine AB Komisyonluğu başkanlığına seçilmesi ve 2005 yılında ikinci 5 yıllık görev süresini tamamlayacak olan Cumhurbaşkanı Kostis Stefanopulos'un yerine gelmesi de bulunuyor. 
     Simitis ise seçimlerden sonra ne yapacağına ilişkin henüz hiçbir açıklama yapmadı. 
     
     ÖZGEÇMİŞİ 
     Atina'da 1936 yılında doğan Simitis, Atina ve Almanya'daki Marburg Üniversitesi'nde hukuk, London School of Economics'de ekonomi eğitimi aldı. 
     Mesaisinin tümünü siyasete ayırmadığı dönemlerde Atina Pantion Üniversitesi'nde ticaret hukuku profesörü olarak ders verdi ve alanında çok sayıda kitap ve makale yayımladı. 
     İngilizce, Almanca ve Fransızca bilen Simitis, evli ve 2 kız çocuğu babası. 
     
</TEXT>
</DOC>
