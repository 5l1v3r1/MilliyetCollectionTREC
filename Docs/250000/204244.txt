<DOC>
<DOCNO> 204244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/24/son/sontur24.html </URL>
<DATE> 2003/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul Emniyet Müdürü Yılbaşında eylem beklemiyoruz 
</HEADLINE>
<TEXT>

     İstanbul Emniyet Müdürü Celalettin Cerrah, İstanbul polisince yılbaşı nedeniyle en iyi tedbirlerin alındığını ifade ederek, herhangi bir eylem beklentilerinin bulunmadığını bildirdi. 
     Celalettin Cerrah, İstanbul Emniyet Müdürlüğü'nün Vatan Caddesi'ndeki kompleksinden ayrılırken basın mensuplarının çeşitli sorularını cevaplandırdı. 
     Cerrah, bir gazetecinin, ''İstanbul'da gerçekleşen bombalı saldırıların ardından üçüncü bir bombalamaya ilişkin bilgiler çıktı'' şeklindeki sözleri üzerine ''Bilgi nereden çıktı '' diye sordu. 
     Başka bir gazetecinin ''ihbar olduğu...'' şeklindeki sözleri üzerine de Cerrah, şöyle konuştu 
     ''Eğer öyle bir şey olmuş olsa, biz en iyi tedbirleri alırız. Ve dün de açıkladığımız gibi arkadaşlarımızı da uyarırız. 'Böyle bir şey vardır' diye. Nitekim ABD Başkanı turuncu alarm verdi. Vatandaşlarını uyardı. Böyle bir beklentimiz olsa, bizim uyarmama diye bir şeyimiz olur mu Mümkün değil. Ama bir beklentimiz yok. Ama dünya üzerinde her ülke bir beklenti içinde, 'Yılbaşı dolayısıyla birtakım eylemler olabilir' diye. 'Türkiye'de olmaz' dersek yanlış olur. Ama bizde, elimizde somut bir şey yok. Yılbaşı nedeniyle biz tedbirlerimizi alıyoruz. En iyi tedbirler ne şekilde alınması gerekiyorsa, İstanbul polisi şu an en iyi tedbirleri alıyor ve araştırmamız devam ediyor. Çalışmalarımız da devam ediyor. Bir gelişme olursa size söyleriz. Halkımızı da mutlaka uyarırız.'' . 
     Cerrah, ''Özel Güvenlik Şube Müdürü açığa mı alındı '' şeklindeki soru üzerine, ''Görev yeri değişti'' dedi. ''Nereye verildi '' diyen gazeteciye Cerrah, ''Başka birime'' yanıtını verdi. 
     Bir gazetecinin ''Örgütün bilgisayar uzmanının yakalandığı doğru mu '' şeklindeki sorusu üzerine de Cerrah, ''Müsaade edin, onların iyice bir araştırmasını yapalım. Çünkü bu tip şeyler araştırma sonuçlarını etkileyecek görüşmeler. Bunları daha sonra sizlere geniş bir şekilde vereceğiz'' dedi. 
     Cerrah, ''Diğer aranan 6 kişi de gelecek mi Kendileri mi gelecek Teslim olacak beklentiniz var mı '' şeklindeki sorulara da ''6 kişinin kendiliğinden teslim olması mümkün değildir. Biz kendimiz alırız onları'' yanıtını verdi. 
     Celalettin Cerrah, bir alışveriş merkezine saldırı düzenlenebileceğine ilişkin basında yer alan haberlerin sorulması üzerine de, gizli bir şeylerinin olmadığını, aldıkları bir bilginin de bulunmadığını ifade ederek, vatandaşların rahat olabileceğini söyledi. 
     
</TEXT>
</DOC>
