<DOC>
<DOCNO> 216864 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/22/siyaset/siy04.html </URL>
<DATE> 2004/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclis'te ikinci tablo tartışması 
</HEADLINE>
<TEXT>

   Milletvekili lokantasındaki içki içen Atatürk tablosunun yerinin değiştirilmesi gündemde. Resmin yerine AKP'li milletvekili Recep Garip'in tablosu asılacak 
      ANKARA Milliyet 

   
   AKP Adıyaman Milletvekili Fehmi Hüsrev Kutlu'nun Meclis'te mareşal üniformalı Atatürk resminden rahatsızlığını açıklamasının ardından milletvekili lokantasındaki Atatürk'ün rakı eşliğinde yemek yerken resmedildiği tablonun yerinin değiştirileceği iddiaları da tartışma yarattı. TBMM Başkanlığı, Atatürk tablosunun yerine milletvekillerinin yapacağı tabloların asılacağını, bu tablonun da lokantadaki başka bir duvara asılacağını açıkladı. Ressam Yaşar Çallı'nın tablosunda Atatürk, Savarona yatında, İstanbul Galata Kulesi'ni de içine alan deniz manzarası önünde rakı eşliğinde biftek yerken gösteriliyordu. 
   
   Sergidekiler 1'er milyar 
   Bu resmin yerine ressam milletvekillerinden AKP Adana Milletvekili Recep Garip'in tablosunun asılması planlandı. Garip, duvar için soyut resim yapacağını belirterek tabloları şöyle tanımladı 
   "Resimlerde milli iradeyi ve ulusal anlayışı anlatacağım. Aklımdan geçenler 23 Nisan'ı yansıtmak için belki bir çocuk, adaleti simgeleyen terazi, özgürlüğü simgeleyecek mavinin tonları veya güvercin, düşünceyi anlatacak kitap, dünle bağlantıyı göstermek için Piri Reis'in haritasının küçük bir bölümü, Cumhuriyet, Bayrak ve Atatürk görüntüsünün de flu olarak yer almasını düşünüyorum." Garip, resimler için para alıp almayacağı sorusuna da "Sonuçta ortada sanatsal bir çaba var ve 5 aylık bir emek harcayacağım. Onların yarısı boyutundaki resimlerime sergimde 1'er milyarlık etiket koyduk" yanıtını verdi. TBMM İletişim Ofisi'nden yapılan açıklamada, "Ne TBMM Başkanı böyle bir talimat vermiştir, ne de oradaki tablolar kaldırılacaktır" denildi. Açıklamada şu ifadeler yer aldı "Meclis Başkanlığımız, milletvekillerimizin bilgi, birikim, yetenek ve becerilerini gün yüzüne çıkarmayı ve faydalanmayı amaçlamaktadır. Bu projelerden biri ressam milletvekillerine yöneliktir. Bu milletvekillerimizin bir eserini Meclis'e kazandırmak için, Meclis üyeler üst lokantasındaki servis bölümünün önündeki büyük tahta perdeye bir yağlı boya çalışma yapılması düşünülmüştür. Bu tablo Garip öncülüğündeki bir grup tarafından hazırlanacaktır." 
   
   Kutlu, uyarı cezası almıştı    AKP Adıyaman Milletvekili Fehmi Hüsrev Kutlu da geçen yıl Atatürk'ün mareşal üniformalı resminin TBMM kulisinde bulunmasından duyduğu rahatsızlığı dile getirmişti. Kışla havası yaratıldığını ifade eden Kutlu, "uyarı" cezasına çarptırılırken, halı tablo kulisteki yerini korudu. 
   
   
</TEXT>
</DOC>
