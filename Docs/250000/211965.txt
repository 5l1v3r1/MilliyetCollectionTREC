<DOC>
<DOCNO> 211965 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/29/son/soneko50.html </URL>
<DATE> 2004/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Rekabet Kurulu, Tüpraş için onay verdi... 
</HEADLINE>
<TEXT>

     Özelleştirme işlemlerinin onay mercilerinden biri olan Rekabet Kurulu, Tüpraş'ın yüzde 65.76 hissesinin özelleştirme yoluyla devredilmesi işlemine izin verdi. Kurul, ancak, Tüpraş'ın kapasite artış yatırımlarının Rekabet Kurulu'nca izlenmesine karar verdi. 
     Rekabet Kurulu bugün, Tüpraş'ın özelleştirilmesinde rekabet yönünden bir sakınca bulunup bulunmadığına ilişkin Özelleştirme İdaresi Başkanlığı'nın yapmış olduğu başvuruyu, Kurul Başkanı Mustafa Parlak başkanlığında yaptığı toplantıda karara bağladı. 
     Parlak, toplantıya ara vererek yaptığı kısa açıklamada, Tüpraş'ın yüzde 65.76 hissesinin özelleştirme yoluyla Efremov Kautschuk Gmbh'ye devredilmesi işleminin tarafların ilgili ürün pazarlarındaki toplam ciroları ve pazar payları bakımından 1998 4 sayılı tebliğin 5. maddesinde belirtilen eşiklerin aşılması nedeniyle 4054 sayılı kanun kapsamında izne tabi bir devralma işlemi olduğunu bildirdi. 
     Parlak, kurulun, söz konusu devir işleminin, Tüpraş'ın faaliyette bulunduğu petrokimya ve deniz taşımacılığına ilişkin pazarlarda rekabeti önemli ölçüde azaltacak şekilde bir hakim durum yaratılması ya da mevcut bir hakim durumun güçlendirilmesi sonucuna yol açmadığına karar verdiğini bildirdi. 
     Rafinaj pazarında Tüpraş'ın mevcut hakim durumunu işlem sonrasında rekabeti önemli ölçüde azaltacak şekilde güçlendirmiş olmayacağına, bu nedenle bildirim konusu devralma işlemine izin verildiğini bildiren Parlak, şunları kaydetti 
     ''Ancak, ham petrol faaliyetleri ile dikey bütünleşik bir yapının ortaya çıkmasından kaynaklanan avantajlarını, ithalat ve rafinaj sektörü bakımından pazarı giriş engeli yaratabileceği göz önünde tutularak, 4054 sayılı kanunun 6. maddesi kapsamında değerlendirme yapılmasını teminen, Tüpraş'ın kapasite artış yatırımlarının Rekabet Kurulu'nca izlenmesine karar verilmiştir.'' Parlak, Tüpraş ile ilgili kararı açıkladıktan sonra gündemindeki diğer konuları görüşmeye devam eden Kurul toplantısına katılmak üzere salondan ayrıldı ve gazetecilerin sorularını yanıtsız bıraktı. 
     
     SON KARARI ÖYK VERECEK 

     Rekabet Kurulu'nun almış olduğu karar, Tüpraş'ı alan şirketlerin, üretim dışında dağıtım şirketi kurması veya devralması durumunda, bir hakim durumun ortaya çıkabileceği ihtimalinden yola çıkarak, Tüpraş'ın kapasite artış yatırımlarının izleneceği anlamına geliyor. 
     Rekabet Kurulu'nun, Tüpraş'ın özelleştirilmesiyle ilgili aldığı karar, Özelleştirme İdaresi Başkanlığı'na bildirilecek. Özelleştirme İdaresi Başkanlığı da, bundan sonraki aşamada Tüpraş'ın özelleştirilmesini, Özelleştirme Yüksek Kurulu'nun ÖYK onayına sunacak ve son kararı ÖYK verecek. 
     ÖİB tarafından gerçekleştirilen ihalede en yüksek teklifi 1.302 milyar dolar ile, Rus petrol şirketi Tatneft'in acentası olarak ihaleye giren Efremov Kautschuk Gmbh ve Zorlu Grubu'ndan oluşan konsorsiyum vermişti. 
     
</TEXT>
</DOC>
