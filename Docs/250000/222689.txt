<DOC>
<DOCNO> 222689 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/16/yazar/tamer.html </URL>
<DATE> 2004/03/16/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
İspanya'da seçimin galibi El Kaide mi 
</HEADLINE>
<TEXT>

   ABD'nin Irak'ı işgalini protesto için dünyanın dört bir yanında sokaklara dökülen yüz milyonlarca kişi, İspanyol seçmenine alkış tutuyor 
   
   El Kaide, 11 Eylül 2001'deki zalim terör eylemiyle, aslında dünyaya bir şeylerin değişmesi gerektiğini hatırlatan çok ciddi bir mesaj vermişti. Amerika sanki bunu beklermiş gibi, 11 Eylül'ü dünyada birşeyleri değiştirmek için fırsat saydı, ama yanlış yönde değiştirmeye kalktı. Önce Afganistan'a saldırarak yönetimi değiştirdi, ardından Irak'ı işgal etti. 
   Başta Avrupalı geleneksel müttefikleri olmak üzere pek çok ülkenin yönetimi, artı daha da çok sayıda ülkenin halkları, Amerika'nın hedefini de yöntemini de kabul etmediler. Dünyanın dört bir yanında muazzam gösteriler yapıldı, yüz milyonlarca insan sokaklara döküldü. O gösterilerin büyük boyutlara ulaştığı ülkeler arasında, İspanya gibi yönetimleri ABD'yi destekleyen ve Irak'a asker gönderen ülkeler de vardı. 
   
   El Kaide olmasaydı 
   İspanya'da seçimlerin öncesinde yapılan tüm kamuoyu yoklamaları, Başbakan Aznar'ın Halkçı Partisi'ni, son ana kadar 4'ten 6'ya varan oranlarda önde gösteriyordu. Buna rağmen sandıktan sürpriz biçimde Sosyalist Parti çıktı. Oysa Yunanistan'da bir hafta önce yapılan seçimlerde, kamuoyu yoklamalarında beklendiği gibi Kostas Karamanlis'in Yeni Demokrasi Partisi ipi göğüslemişti. 
   Bu noktada sorulması gereken soru şu Eğer seçimlere 3 gün kala El Kaide'nin 200 kişinin ölümüne yol açan kanlı eylemi olmasaydı, İspanyol halkı ABD'ye tam destek veren Aznar hükümetine duyduğu hoşnutsuzluğu, sandık başında da demokratik tepkiye dönüştürecek miydi Her 4 İspanyol'dan 1'inin sokaklara döküldüğü o müthiş görkemli eylemin, ta buralarda bizleri etkilerken, İspanyol seçmenini etkilememesi mümkün mü 
   El Kaide'nin kanlı eylemi, sandık başına gitmeyen seçmenleri hareketlendirdi. Seçime katılım oranı 2000'deki son seçimlerden 9 daha fazla olunca, çoğunluk oylarının rengi de değişiverdi. Özetle İspanya'da seçimlerin kaderini El Kaide'nin belirlediğini söyleyebiliriz. Hatta siyasetçilerin de, toplumun da gerekli dersi çıkartması için, 'yoksa bu tür eylemler gerekli mi' diyenler bile var. 
   
   Erdoğan yine şanslı 
   Milliyet'te birlikte çalıştığımız karikatürist Ercan Akyol'un yeni çıkan Çiziyorum adlı kitabında yer alan yukarıdaki karikatüre bir bakın lütfen Ercan çizerken herhalde bugünleri düşünmemiştir, ama tezkerenin TBMM'de reddi suretiyle yediği yumruk, Erdoğan'ı daha sonraları pek çok badireden korudu. 
   
   Berlusconi ve Blair 
   ABD'ye tam destek veren İtalya Başbakanı Berlusconi ve İngiltere Başbakanı Blair ise aynı ölçüde şanslı olmayabilirler. Ancak onlardan daha önce sırada ABD Başkanı Bush var. 
   11 Eylül şokunun yarattığı ortamda Bush'u destekleyen Amerikan halkı, kasımdaki seçimlerde demokratik tepkisini ortaya koyarak, bu politikayı başından beri götüren Bush yönetimini iktidardan indirebilir. İspanyol halkının sandıktan çıkan demokratik tepkisi, Amerika için de benzeri bir umudu yeşertiyor. 
   El Kaide'nin zalim saldırısının gölgesinde yapılan İspanya seçimleri, dünya kamuoyunun içine daha çok sinecek bir çözüme giden yolun da başlangıcı olabilir belki. 
   
      
   
</TEXT>
</DOC>
