<DOC>
<DOCNO> 204621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/26/son/sonspo09.html </URL>
<DATE> 2003/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Yabancılarda Kartal coştu, Fener ve Cimbom döküldü 
</HEADLINE>
<TEXT>

     Birinci Süper Futbol Ligi'nde geçen sezon şampiyonluğa ulaşan ve bu sezon da ilk yarı itibariyle rakipleriyle puan farkını açan Beşiktaş, yabancı oyuncularından geçmişe oranla büyük fayda sağladı. 
     Geçmiş yıllarda yabancı oyuncularda sorunlar yaşayan ve yabancılarını sık sık değiştirmek zorunda kalan siyah-beyazlı takım, son 2 sezonda 9 yabancı oyuncuyla çalıştı. 
     Beşiktaş, son 2 sezonda ezeli rakipleri Galatasaray ve Fenerbahçe'ye göre daha doğru seçimler yaparak, hedefine ulaşmasını bildi. 
     Siyah-beyazlı takım, kadrosuna dahil ettiği yabancı oyuncularla birçok başarıya imza atarken, Galatasaray ve Fenerbahçe transfer ettiği yabancı oyuncularla birçok sorunlar yaşadı ve sık sık değiştirmek zorunda kaldı. 
     
     EN ESKİSİ RONALDO 
     Beşiktaş, 2001-2002 sezonunda transfer ettiği Ronaldo ile 3. sezonunu yaşarken, bu oyuncunun sözleşmesini 3 yıllığına daha uzattı. 
     Siyah-beyazlı takım, geçen sezondan beri Zago, Cordoba, Pancu ve Giunti ile yoluna devam ediyor. Beşiktaş'ta sadece Ahmed Hassan, sezon başında takıma katıldı. 
     2002-2003 sezonunda takımın başına getirdiği Teknik Direktör Mircea Lucescu ile yeniden yapılanmaya giden siyah-beyazlılar, yabancı oyuncularla uzun süreli çalışma prensibiyle hareket ederek, Mısırlı futbolcu Ahmed Hassan ile de sezon başında 3 yıllık sözleşme imzaladı. 
     
     SON 2 YILDA SADECE 3 OYUNCU TAKIMDAN AYRILDI 
     Beşiktaş'ta son 2 yılda sadece 3 yabancı oyuncu takımdan ayrıldı. 
     Siyah-beyazlılarda geçen sezon başında transfer edilen Brezilyalı Amaral, devre arasında takımdan ayrılırken, devre arasında kiralık olarak alınan Rumen Maldarasanu da hem uzun süreli sakatlığı nedeniyle, hem de takıma katkısı olmadığı gerekçesiyle ayrılmak zorunda kaldı. 
     Bu arada 2000-2001 sezonunda transfer edilen ve attığı gollerle taraftarların gönlünde taht kuran, ancak disiplinsiz davranışlarıyla sözleşmesi feshedilen Nouma, yine geçen sezon tekrar kadroya dahil edildi. Nouma, yine golleriyle takıma yararlı olurken, Fenerbahçe derbisinde attığı gol sonrası yaptığı hareket nedeniyle Fransız futbolcunun takımla ilişkisi kesildi. 
     
     GALATASARAY TUTTURAMADI 
     Son yıllarda Galatasaray, yabancı oyuncu konusunda istikrar sağlayamadı. 
     Geçmiş yıllarda Hagi, Popescu gibi kaliteli yabancıları transfer etmeyi başaran Galatasaray, son 2 sezonda birçok yabancı oyuncuyla çalışmak zorunda kaldı. 
     Takımı 2001-2002 sezonunda şampiyonluğa ulaştıran Teknik Direktör Lucescu ile yollarını ayırarak, 2002-2003 sezonundan itibaren ''Efsane'' teknik direktörleri Fatih Terim ile yeniden anlaşan Galatasaray, bu sefer yabancı oyuncu konusunda istediğine ulaşamadı. 
     Yabancı oyuncu transferinde Terim'in istekleri doğrultusunda hareket eden sarı-kırmızılılar, son 2 sezonda 15 yabancı oyuncuyla mücadele etti. 
     Geçen sezon başında Almaguer Meksika , Sarr Senegal , Christian, Felipe, Pinto Brezilya ile anlaşan Galatasaray, devre arasında Almaguer, Sarr, Christian, Felipe ile yollarını ayırdı. 
     Galatasaray, Pinto ile sezon sonuna kadar çalışırken, geçen sezon devre arasında bu sefer Lukunku Kongo , Xavier Portekiz , Revivo ile İsrail anlaştı. 
     Sarı-kırmızılı kulüp, sezon sonunda Sarr, Revivo ve Xavier'in de sözleşmesini feshederken, Pinto'yu da bu sezon içinde gönderdi. 
     Galatasaray, geçen sezonki yabancı oyuncularından birçoğunu gönderirken, bu sezon da yenilerini kadrosuna kattı. 
     Sarı-kırmızılı kulüp, Barcelona'dan ayrılan Hollandalı oyuncu De Boer'in yanı sıra Brezilyalı Prates'i de kadroya dahil ederken, sezon içinde Rumen oyuncular Tamas, Bratu ve Petre ile anlaştı. 
     
     SADECE BATİSTA VE MONDRAGON 
     Galatasaray'da sadece Batista ve Mondragon, bu hareketlilikte yerlerini koruyabildiler. 
     Lucescu döneminde transfer edilen Batista ve Mondragon, son 2 yılda takımda kalmayı başaran yabancı oyuncular oldular. 
     
     FENERBAHÇE'DE 14 YABANCI OYUNCU 
     Başkan Aziz Yıldırım döneminde birçok kez teknik direktör değiştiren Fenerbahçe, yabancı oyuncuda da istikrarı sağlayamadı. 
     Sarı-lacivertli takım, son 2 sezonda 14 yabancı oyuncuyla çalıştı. 
     Geçen sezon Ortega, Washington, Steviç, Beschastnykh, Rebrov, Johnson, Mirkoviç, Revivo, Rapaiç'i kadrosunda bulunduran Fenerbahçe, Revivo ve Rapaiç'i devre arasında gönderdi. Fenerbahçe, sezon sonunda sözleşmesi biten Steviç ile de yeniden anlaşma yoluna gitmedi. 
     Geçen sezon devre arasında transfer ettiği Beschastnykh'i de istemeyen sarı-lacivertli takım, yine aynı dönemde kadroya aldığı Rebrov'u da uzun tereddütlerden sonra kadroda tutmaya karar verdi. 
     Sarı-lacivertli takıma büyük uğraşlar sonunda alınan Ortega ise yaşadığı sorunlar sonrası ülkesine giderken, Washington sağlık sorunları nedeniyle takımda kendine yer bulamadı. 
     Fenerbahçe'de Mirkoviç ve Johnson da sezon sonunda takımdan ayrılan oyuncular oldular. 
     
     YENİ SEZONDA 5 YENİ OYUNCU 
     Fenerbahçe, yeni sezonda ise 5 yeni oyuncuyu transfer etti. 
     Sarı-lacivertliler, sezon başında Van Hooijdonk, Luciano ve Aurelio'yi transfer ederken, Tomas ve Petkov ile de sezon içinde anlaştı. 
     
     YABANCI HAREKETLİLİĞİ SÜRÜYOR 
     Fenerbahçe, sezon başında 5 yabancı oyuncu transfer etmesine rağmen bu konuda arayışlarını sürdürüyor. 
     Devre arasının girmesi ve transfer döneminin yaklaşmasıyla hareketli günler geçiren sarı-lacivertli takım, anlaştığı Brezilyalı Nobre'yi İstanbul'a getirerek sağlık kontrolünden geçirdi. 
     Bu arada, geçen sezonun bitimini beklemeden ülkesine dönen Ortega'nın da geri gelmesi konusunda başarıya ulaşan Fenerbahçe, bu oyuncunun da ikinci yarıda takımda olmasını bekliyor. 
     
</TEXT>
</DOC>
