<DOC>
<DOCNO> 249259 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/19/son/sonsiy13.html </URL>
<DATE> 2004/06/19/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Korgeneral Taş Uyarıyoruz, aklınızı başınıza alın... 
</HEADLINE>
<TEXT>

     6. Kolordu Komutanı Korgeneral Ayhan Taş, ''Bu ülkeden tek bir çakıl taşını almaya kalkanlar ve bunu hayal edenler sizi Türk Silahlı Kuvvetleri olarak bir defa daha uyarıyoruz aklınızı başınıza alın'' dedi. 
     Korgeneral Taş, Kahramanmaraş 172. Zırhlı Tugay Komutanı Tuğgeneral Mehmet Çetin'in Portekiz'in başkenti Lizbon'da NATO Karargahı'nda görevlendirilmesi nedeniyle düzenlenen sancak devir-teslim töreninde yaptığı konuşmada, Türk Silahlı Kuvvetleri'nin bugüne kadar olduğu gibi bundan sonra da baki olacağını, bunu anlayamamış, dışta olduğu kadar da iç düşmanların da ülke üzerinde büyük oyunlar oynamak istediğini belirtti. 
     Genelkurmay Başkanı Orgeneral Hilmi Özkök'ün, bu konuda kısa süre önce dile getirdiği ifadelerin, Türk Silahlı Kuvvetleri'nin ortak aklı ve ifadesi olduğu kaydeden Korgeneral Taş, şöyle konuştu 
     ''Bunu anlamak istemeyenlere bir kez daha sesleniyoruz. Ülkemizin bölünmez bütünlüğünü, toprak bütünlüğünü ve laik Türkiye Cumhuriyeti'ni başka yerlere götürmek isteyenlere, bu ülkeden bir tek çakıl taşını götürme hesabı yapanlar sizlere sesleniyoruz aklınızı başınıza alın. 
     İsminin önüne kahraman kelimesi almış Kahramanmaraş'ın bu kışlasından sancağı selamlayabildiysek, bağımsızlılığımızı ve hürriyetimizi yaşayabildiysek, bu, bizim elden ele bırakacağımız en büyük emanettir. Bu emanetin bize tevdi edilmesinde canlarını ve kanlarını döken, başta Ulu Önder Atatürk ve silah arkadaşları olmak üzere şehit ve gazilerimize şükranlarımızı sunuyoruz.'' Hayri Tarhan Kışlası'nda düzenlenen törende, daha sonra, Tuğgeneral Mehmet Çetin, sancağı Kurmay Albay Cemil Antalyalı'ya teslim etti. Korgeneral Taş, Tuğgeneral Çetin'e başarılı çalışmalarından dolayı plaket verdi. 
     
</TEXT>
</DOC>
