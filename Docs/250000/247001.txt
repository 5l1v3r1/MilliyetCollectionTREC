<DOC>
<DOCNO> 247001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/11/ekonomi/eko06.html </URL>
<DATE> 2004/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Bankacılık Kanunu sonbahara kaldı 
</HEADLINE>
<TEXT>


ANKARA Milliyet 

Başbakan Yardımcısı Abdüllatif Şener, Bankacılık Kanunu'nda değişiklik öngören yasanın gelecek yasama yılında Meclis'ten geçeceğini bildirdi. E - Dönüşüm İcra Kurulu Toplantısı'na katılan Şener, gazetecilerin sorularını yanıtladı. Taslağın Bakanlar Kurulu'na sunulup sunulmadığının sorulması üzerine Şener, "Çalışmalar devam ediyor. Henüz sunulmadı" dedi. Konuyla ilgili kurumların itiraz ve taleplerini dikkate alarak ilgili taraflarla görüştüklerini kaydeden Şener, "Bu kanunu önümüzdeki yasama yılına bıraktık zaten" diye konuştu. 
Halen devam eden yasama yılında tasarının Bakanlar Kurulu'ndan Meclis'e sevki için çaba harcadıklarını ifade eden Şener, "Meclis'te görüşülmesi ve yasalaşması, takvimimize göre önümüzdeki yasama yılında olacaktır" dedi. 


</TEXT>
</DOC>
