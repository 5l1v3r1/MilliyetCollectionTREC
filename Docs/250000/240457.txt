<DOC>
<DOCNO> 240457 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/16/son/sondun17.html </URL>
<DATE> 2004/05/16/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Cihan annesiyle İngiltere'de... 
</HEADLINE>
<TEXT>

     İstanbul I. Asliye Hukuk Mahkemesi tarafından velayeti annesine verilen 8 yaşındaki Cihan Serçe, İngiliz annesi Belinda Chapman ile Londra'ya geldi. 
     Türk Hava Yolları'na ait uçakla, yerel saatle 11.00'de Londra'nın Heathrow Havaalanı'na oğluyla birlikte inen Belinda Chapman'ı havaalanı yetkilileri karşıladı. 
     Havaalanı yetkilileri, Chapman ve oğlunu diğer yolculardan ayrı olarak içeri aldı. 
     İngiliz anne ve küçük Cihan'ın seyahatleri hakkında bilgi veren yolcular, zorla babasından koparılan ve ağlayan görüntüleri basına yansıyan Cihan'ın, yol boyunca sessiz ve sakin göründüğünü söylediler. 
     Yolcular, Cihan ile annesi arasında dil sorunu yaşandığını, yanlarında bulunan, İngiltere'nin Antalya Konsolosu Jane Baz olduğu tahmin edilen bir kişinin yardımıyla anlaştıklarını belirttiler. 
     Bu arada, Cihan ve annesinin, Heathrow Havaalanı'nda kendilerini bekleyen bazı İngiliz basın mensuplarıyla röportaj yapmaya hazırlandıkları öğrenildi. 
     Cihan'ın velayeti, annesi Belinda Chapman ve inşaat mühendisi olan babası Salih Serçe'nin boşanmalarının ardından annesine verilmişti. Babası tarafından Türkiye'ye götürülen ve 4 yıl boyunca annesi Belinda Chapman ile görüşmeyen Cihan, Isparta Emniyet Müdürlüğü'ne bağlı ekiplerin bir ihbarı değerlendirmeleri sonucunda büyükbabası İbrahim Hakkı Serçe'nin evinde bulunarak annesine teslim edilmişti. 
     
</TEXT>
</DOC>
