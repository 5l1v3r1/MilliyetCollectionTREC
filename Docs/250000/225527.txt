<DOC>
<DOCNO> 225527 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/25/son/sonsiy17.html </URL>
<DATE> 2004/03/25/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Celal Doğan Seçimlere 2 gün kala Adalet Bakanı niye geliyor 
</HEADLINE>
<TEXT>

     Gaziantep Büyükşehir Belediye Başkanı Celal Doğan, Adalet Bakanı Cemil Çiçek'in seçimlere iki gün kala incelemelerde bulunmak üzere Gaziantep'e geleceği yönündeki haberlerin, ''kafasında soru işaretlerine yol açtığını'' söyledi. 
     Doğan, düzenlediği basın toplantısında, vatandaşlardan, seçimlerde mutlaka sandık başına gidip oylarını kullanmalarını istedi. 
     Seçim dönemi içinde şu ana kadar yapılan seviyeli propaganda ortamından memnun olduğunu, adayların çeşitli provokasyonlara rağmen ılımlı bir yarış ortamı sergilediklerini ifade eden Doğan, ''Bu konuda bütün adayları tebrik ediyorum. Yerel seçim çalışmaları seviyeli ve demokratik bir ortamda geçiyor. Bu arada, Gaziantep'teki seçimler, galiba Türkiye için çok önem arz ediyor. Sayın Başbakan dahil şimdiye kadar 13 bakan Gaziantep'te seçim çalışması yaptı'' diye konuştu. 
     AK Parti İl Başkanlığı'ndan, Adalet Bakanı Cemil Çiçek'in bakanlığı ile ilgili incelemelerde bulunmak üzere Gaziantep'e geleceği yönünde bilgi aldığını kaydeden Doğan, şöyle konuştu 
     ''Adalet Bakanı'nın seçimlerle ne ilgisi var... Bilmiyorum. Benim de okul arkadaşım olan Bakan Çiçek'in, seçimlere 2 gün kala Gaziantep'e gelmesine doğrusu bir anlam veremedim. Doğrusu kafamda soru işaretlerine yol açtı. Ben, yine de iyi niyetle ve partililerine moral vermek için geldiğine inanmak istiyorum.'' 
     
     ''YOLSUZLUK İDDİALARI'' 

     Hakkında yolsuzluk iddialarına da cevap veren Doğan, bugüne kadar yapılan incelemelerde herhangi bir belge bulunamadığını söyledi. Doğan, şöyle devam etti 
     ''Binlerce kez aranmasına ve araştırılmasına rağmen hiçbir şey bulunamadı. Hakkımda en ufak bir iddiası olan varsa, onları ispata davet ediyorum. Büyükşehir Belediyesi'nin borçlarına gelince. DSİ, yapması gerekenleri yapmadığı için biz üstlendik. Bu, devletin borcudur, bizim borcumuz değildir. İstanbul Büyükşehir Belediyesi'nin 1 milyar, Ankara Büyükşehir Belediyesi'nin ise 4.4 milyar dolar borcu var. Ama, bütün altyapı ve su işlerini DSİ getirmiştir. Devletin nasıl işlediğini bilmezseniz, oturur kaderinize razı olursunuz. Ama biz bu çarkın nasıl işlediğini biliyoruz. Bildiğimiz için çalıştık, güzel eserler ortaya çıkardık.'' Doğan, bir gazetecinin, ''Seçim akşamı Adalet Bakanlığı müfettişleri, seçim kurulunda bulunacaklarmış ve içeri kimseyi almayacaklarmış'' sözleri üzerine, ''Hiç kimseyi içeri almayacakları gibi bilgi bana ulaşmadı. Seçim akşamı, yani açık oy, gizli tasnif mi yapılacak Hayır, böyle bir şeye inanmam'' dedi. 
     
</TEXT>
</DOC>
