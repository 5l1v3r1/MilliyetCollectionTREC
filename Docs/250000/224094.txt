<DOC>
<DOCNO> 224094 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/20/son/sonyas03.html </URL>
<DATE> 2004/03/20/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Karın gerdirirken sağlığınızdan olmayın... 
</HEADLINE>
<TEXT>

     Gazi Üniversitesi Tıp Fakültesi Plastik Rekonstriktif ve Estetik Cerrahi Anabilim Dalı Öğretim Üyesi Prof. Dr. Seyhan Çenetoğlu, karın germe ameliyatlarının basit operasyonlar olmadığını söyledi. 
     Uludağ Üniversitesi'nce düzenlenen bir toplantıya katılmak üzere Bursa'ya gelen Çenetoğlu, AA muhabirine yaptığı açıklamada, literatürde ''Abdominoplasti'' olarak bilinen ameliyatla karın duvarındaki şekil bozukluklarının düzeltildiğini anlattı. Bu ameliyatları, özellikle gebelik sonrası ya da kilo verme sonucu karınlarında şekil bozuklukları oluşan kadınların yaptırdığını anlatan Çenetoğlu, gevşemelerin büyük kısmının, spor yapılarak ve karın duvarındaki kas dokusu artırılarak düzelebildiğini söyledi. 
     Çenetoğlu, ''Ancak Türk halkının yaşam şekli pek hareketli olmadığı için, bu sarkmalar pek düzelmiyor. Sonra da ameliyatla bu sarkmaları düzettirmeye çalışıyorlar'' dedi. 
     Çenetoğlu, kadınların özellikle basında çıkan abartılı haberlere inanarak kendilerine başvurduğunu ifade ederek, şunları söyledi 
     ''Bazı haberlerde, bu ameliyatı olanlar sanki manken gibi bir vücuda sahip olacakmış gibi yansıtılıyor. Yok canım, hiç birşey olmaz bir gün yatar çıkarsın , izsiz ameliyat yapıyoruz, lazerle dikiyoruz gibi söylemler doğru değildir. Ameliyat, ameliyattır. Kilosu 80-85 boyu 1.60 santimetre olan birini, böyle bir ameliyatla manken yapamazsınız. Sonuçta düzgün bir elbise giyer, karın bölgesindeki fazlalık giderilir. 
     Ayrıca, bu ameliyatlar magazinde bahsedildiği, reklamı yapıldığı gibi öyle basit ameliyatlar değildir, bir çok riskleri vardır.'' 
     
     ''ŞİŞMAN KİŞİLER KAÇINMALI' 

     Bu operasyonların, genel sağlık durumu iyi olan herkese yapılabildiğini, ancak ameliyatın uygulanacağı kişilerin çok iyi seçilmesi ve ameliyatın risklerinin anlatılmasının önem taşıdığını anlatan Çenetoğlu, aşırı şişman kişilerin böyle ameliyatlardan kaçınmaları gerektiğini söyledi. 
     Şişmanlığın, şeker hastalığı, kalp ve tansiyon gibi problemleri de beraberinde getirdiğine işaret eden Çenetoğlu, hasta ne kadar şişmansa ameliyat sonrasında oluşabilecek komplikasyon oranının da o derecede fazla olduğunu vurgulayarak, bu riskin her ameliyat için geçerli olduğunu kaydetti. 
     Çenetoğlu, ameliyat sonrası özellikle şişman hastalarda kan toplanması, sıvı birikmesi, enfeksiyon, yaranın açılması gibi çok ciddi problemler ortaya çıkabildiğini ifade ederek, şöyle devam etti 
     ''Bunların en tehlikelisi de akciğer embolisidir. Hafife alınacak ameliyatlar değildir. Bu taleple gelen hasta eğer şişmansa, bu ameliyatlardan kaçınıyoruz. Hasta eğer tamamen estetik kaygıyla bize geliyorsa, kendi yaşamının sorumluluğunu önce kendisinin alması lazım. Öncelikle kilo vermeli, en azından ideal kilosuna yaklaşmalı. Ondan sonra yapılabilir.'' 
     
</TEXT>
</DOC>
