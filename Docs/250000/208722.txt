<DOC>
<DOCNO> 208722 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/15/yasam/yas00.html </URL>
<DATE> 2004/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Yatılı 'taciz ve ölüm' okulları 
</HEADLINE>
<TEXT>

   Milli Eğitim'in son raporuna göre, Doğu ve Güneydoğu'daki yatılı bölge okullarında taciz ve ölüm kol geziyor, kaçan öğrenciler donarak ölüyor 
   
   Milli Eğitim Bakanı Hüseyin Çelik'in, yurt genelindeki Yatılı İlköğretim Bölge Okulu YİBO ve Pansiyonlu İlkokul'lardaki PİO eksikleri belirlemeleri amacıyla görevlendirdiği bakanlık müşavirlerinin raporlarından, bu okullarda kamuoyundan saklanan korkunç olayların yaşandığı ortaya çıktı. 
   Milli Eğitim Bakanlığı Müşaviri Kadir Kellecioğlu'nun Bingöl'de bir aylık araştırma sonucu hazırladığı çalışma, Çelik'e sunulanlar arasında en dikkat çekeni oldu. Kellecioğlu'nun, Doğu ve Güneydoğu Anadolu'daki bu okulları yakından tanıyan personelin de kendi çocuklarını kaydettirmediğini vurguladığı raporda, şunlar belirtildi "Okulların çocuk psikolojisine aykırı ortamlar olduğunun halk tarafından bilindiği, dışarıdan görüldüğü gibi rahat, sıcak bir ortam olmadığı, öğrenci ve velilerince ifade edilmektedir. Her şeye rağmen bu okulların, çocuklar üzerindeki olumsuz etkilerinin farkında olmayan, genellikle fakir ve kültür seviyesi düşük ailelerce yoğun şekilde tercih edildikleri görülmektedir." 
   
   Kız öğrenci yok gibi 
   YİBO ve PİO'lardaki kız öğrenci sayısının da az olduğu, sadece kızların kayıt yaptırdığı Merkez Cumhuriyet Kız YİBO'sunda toplam 28 öğrenci bulunduğu, bu durumun 'ilin muhafazakar yapısından kaynaklandığı' bildirildi. 
   Raporda yer alan bir diğer sorun da, çocuklar arasındaki taciz olayları oldu. Raporda, "Aynı ortamı paylaşan yaşça büyük öğrencilerin küçükler üzerinde zaman zaman cinsel tacizleri olduğu, bunun da yetkililerce nadiren fark edildiği" iddiasında bulunuldu. Sorunlar yaşayan okullarda ölümle sonuçlanan dramatik olayların da yaşandığı vurgulanan raporda, şöyle denildi 
   "Öğrencilerin bu okullarda ciddi şekilde aile özlemi çektikleri açığa çıkmaktadır. Dolayısıyla kaçışın yoğun yaşandığı tespit edilmiştir. Bu kaçışların bir kısmının kış aylarında olması dolayısıyla üç ayrı YİBO'da yedi çocuğun kırsal alanda donarak hayatını kaybettiği anlaşılmıştır." 
   
   
</TEXT>
</DOC>
