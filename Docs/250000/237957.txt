<DOC>
<DOCNO> 237957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/son/sonyas08.html </URL>
<DATE> 2004/05/06/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Osteoporoz tedavisinde umut verici gelişme... 
</HEADLINE>
<TEXT>

     Özellikle menopoz sonrası kadınları etkileyen osteoporozun etkin tedavisinde umut verici gelişmelerin saptandığı bildirildi. 
     İngiltere'nin Nottingham Şehir Hastanesi Tıbbi Araştırma Merkezi tarafından menopoz sonrası kadınlarda ''Alendronat'' etken maddeli ilaç kullanarak yapılan tedavinin etkinliğinin saptanmasına yönelik araştırma sonuçları, New England Journal of Medicine NEJM dergisinde yayımlandı. 
     Buna göre, menopoz sonrası 45-82 yaş grubundaki osteoporozlu 994 kadını kapsayan araştırmada, osteoporoz nedeniyle kırığa eğilimli kritik iskelet bölgelerinde kemik yoğunluğu ölçülen kadınlara uygulanan 5 ve 10 miligramlık ''Alendronat'' tedavisi izlemeye alındı. 
     Araştırma sonucunda, 10 yıl boyunca ''Alendronat'' tedavisi uygulanan kadınların iskelet, kalça ve tüm vücut bölgelerinde ortalama kemik mineral yoğunluğunda anlamlı düzeyde artış saptanırken, tedaviyi 5. yılda kesen kadınlarda da omurga, kalça bölgeleri ve tüm vücut kemik yoğunluklarının 10 yılın sonunda, tedaviye başlamadan öncesine göre daha yüksek olduğu belirlendi. 
     Araştırmada elde edilen bir diğer umut verici sonuç ise tedavi uygulanan kadınların kemik döngüsüne ait biyokimyasal göstergelerinin hızla menopoz öncesi sınırlara ulaştığı ve araştırma süresince bu düzeylerin korunduğunun tespit edilmesi oldu. 
     
     HER 3 KADINDAN BİRİ OSTEOPOROZ RİSKİ TAŞIYOR 
     Halk arasında ''kemik erimesi'' olarak adlandırılan osteoporoz, menopoz dönemiyle birlikte östrojen hormonunun kemik kütlesi üzerindeki koruyucu etkisinden mahrum kalan her 3 kadından birinde görülüyor. 
     Bu veriler nedeniyle genellikle kadınlara özgü bir hastalık olarak nitelenen osteoporoz, sekizde bir oranında erkeklerde de ortaya çıkıyor. 
     Osteoporoz, vücuttaki diğer tüm dokular gibi canlı bir doku olan kemik kütlesinde yaşa bağlı olarak, yeniden yapım hızının, yıkım hızının gerisinde kalmasıyla ortaya çıkıyor. 
     Doğal bir süreç olan kemik kütlesinin zayıflamasının, osteoporoza dönüşmeden önlenebilmesi için uzmanlar, öncelikle 30'lu yaşlara kadar kemik kütlesinin en iyi şekilde gelişiminin sağlanması gerektiğini belirtiyor. 
     Dünya Sağlık Örgütü'nce kalp ve damar hastalıklarının ardından ikinci sağlık problemi olarak gösterilen osteoporoz, önüne geçilmediği ya da tedavi edilmediği takdirde yaşam kalitesinin azalmasına, hatta kırığa bağlı ölümlere yol açabiliyor. 
     
</TEXT>
</DOC>
