<DOC>
<DOCNO> 217394 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/24/son/sondun29.html </URL>
<DATE> 2004/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC'de AB'ye uyum çalışmaları... 
</HEADLINE>
<TEXT>

     Kıbrıs'ta liderler düzeyinde yapılan müzakere sürecine paralel olarak sürdürülen, iki taraftan temsilcilerin katıldığı teknik komitelerin çalışmaları devam ediyor. 
     Federal yasalarla ilgili ortak komite, iki taraftan üyelerin katılımıyla saat 10.00'da başlayan bir toplantı yaptı. Komite öğleden sonra saat 15.00'da yeniden toplanacak. 
     Müzakereci heyetle birlikte Lefkoşa Uluslararası Havaalanı yanındaki BM Konferans Merkezi'nde ayrı bir salonda toplanan ortak komiteler, Annan planı esasında ve Avrupa Birliği AB mevzuatı uyarınca federal yasaları hazırlamak için çalışıyor. 
     Ortak toplantı dışındaki zamanlarında, bu amaçla ayrılan eski Ticaret Bankası binasında çalışma yapan komitelerin Türk üyeleri, alt komitelerin de katılımıyla gruplar halinde yoğun çalışıyor. Her biri kendi alanında uzman kişilerden ve ilgili dairelerdeki kamu görevlilerinden oluşan teknik komiteler zaman zaman değişen sayıda, yaklaşık 50-60 kişiden oluşuyor. 
     
     KKTC'DE AB'YE UYUM ÇALIŞMALARI 
     BM Genel Sekreterliği gözetiminde liderler düzeyinde siyasi müzakereler bugün 3. güne girerken, gerek muhtemel anlaşmaya yönelik yasal ve teknik altyapının hazırlanması, gerekse Rumların yıllarca süren çalışmalar sonucu dahil oldukları AB mevzuatına adaptasyon için KKTC tüm birimleriyle yoğun faaliyete geçti. 
     Annan planı yanında adanın üyeliği nedeniyle AB mevzuatı da esas alınarak çeşitli düzeylerde devam eden çalışmalarda, kamu görevlileri ve uzmanlardan oluşan yüzlerce kişi görev yapıyor. 
     Müzakere süreciyle birlikte BM Genel Sekreterliği gözetiminde oluşturulan ve federal yasalar, uluslararası anlaşmalar ile ekonomik entegrasyon sürecine yönelik uzmanlar düzeyinde çalışma yapan teknik komiteler yanında, KKTC'nin AB mevzuatına uyumu için de farklı kollardan çalışma başlatıldı. 
     Muhtemel çözüm halinde Kıbrıs Türk kurucu devletinin anayasasının hazırlanması ve yasaların AB'ye uyumu için Cumhuriyet Meclisi'nde tüm partilerin katılımıyla 2 ayrı komite oluşturulurken, Başbakanlık bünyesinde de Avrupa Birliği Koordinasyon Merkezi kurulması için son aşamaya gelindi. 
     AB Koordinasyon Merkezi, uzun süre İstanbul'da çalışan AB uzmanlarından Kıbrıslı akademisyen Erhan Erçin'in koordinatörlüğünde çalışacak. Merkezde, konuyla ilgili 4 sözleşmeli personel ve üniversitelerden gönüllüler ile her bakanlıktan temsilciler yer alacak. 
     Cuma gününden itibaren müzakere sürecine endeksli teknik komitelerle birlikte Ticaret Bankası'nın eski binasında çalışmaya başlaması planlanan merkez, mevzuatın AB'ye uyumlu hale getirilmesi ve Rum yönetiminin adanın geneli adına Avrupa Birliği ile yaptığı anlaşma ve mutabakatları inceleme çalışmalarını koordine edecek. 
     AB Koordinasyon Merkezi çalışmalarına resmen başlamadan önce, Başbakan Mehmet Ali Talat, merkezin koordinatörü Erhan Erçin ile birlikte yarın AB yetkilileriyle görüşecek. Talat, saat 09.00'da Rum yönetiminin AB ile üyelik müzakerelerinde AB heyetine başkanlık eden Leopold Maurer ile bir araya gelecek. 
     
</TEXT>
</DOC>
