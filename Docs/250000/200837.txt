<DOC>
<DOCNO> 200837 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/09/son/sondun22.html </URL>
<DATE> 2003/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Barzani "Kürdistan'da ABD ve İngiltere bize yardım etti" 
</HEADLINE>
<TEXT>

     Irak Kürdistan Demokrat Partisi IKDP yetkilisi Neçirvan Barzani, ''Biz Kürdistan'da çok iyi işler yaptık. Bu işlerde ABD ve İngiltere de bize yardım ederek, bölgemizi korudu'' dedi. 
     İngiltere'den dün özel bir uçakla Irak'ın kuzeyindeki Erbil kentine gelen 31 işadamı ve Erbil'deki işadamlarının katılımıyla Çarçıra otelinde bir konferans düzenlendi. 
     IKDP yetkilisi Neçirvan Barzani, konferansın açılışında yaptığı konuşmada, İngiliz işadamlarını kendilerinin davet ettiğini, Irak'ın birçok yeni iş alanına ihtiyacı olduğunu söyledi. 
     Barzani, şöyle konuştu 
     ''Kürdistan'da 12 yıldır birtakım problemlerimiz var. Biz burada çok iyi işler yaptık. Saddam Hüseyin yönetimindeki Irak hükümeti 4500 köy ve birçok ilçeleyi dağıttı. Birçok insanımızı kaybettik. Biz 1992 yılında hükümeti kurduk. O zaman Saddam idaresini çekti. O zanediyordu ki, iyi yaşam sürdüremez ve burayı terk ederiz. Burada çok iyi işler yapılmış, bunu biz yalnız yapmadık. Bize ABD ve İngilizler yardım ederek, bölgemizi ve bizleri korudu. Irak'ta iyi tüccarlar ve güvenilir insanlar var. Sizler de onlarla rahatlıkla işbirliği yapıp çalışabilirsiniz.'' Konferans daha sonra basına kapalı devam etti. 
     Erbil Ticaret Odası Başkanı Azad Yahya, işadamlarının kendileri için çok önemli olduğunu belirterek, ''Bizler işbirliği içinde beraberce birtakım işler yapmayı planlıyoruz'' dedi. Yahya, şunları söyledi 
     ''Ayrıca Türkiye bizim en iyi komşumuzdur. Irak'ı çok iyi bilmektedir. Türkiye daha önce de Irak'ta birtakım işler yapmıştır. Ama şu an burada yoklar. Biz Türk işadamlarını da burada görmek istiyoruz. Başbakan Recep Tayyip Erdoğan işadamlarına 'Irak'a gidin ve ticaretinizi geliştirin' dediği halde Türk işadamları gelmiyor.'' 
     
</TEXT>
</DOC>
