<DOC>
<DOCNO> 230144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/10/son/sondun02.html </URL>
<DATE> 2004/04/10/ </DATE>
<TIME> 07.30 </TIME>
<AUTHOR>  </AUTHOR>
<HEADLINE>
Tüzmen ABD'ye ihracatımızda yıldızlaşacak sektör kuyumculuk... 
</HEADLINE>
<TEXT>

     Devlet Bakanı Kürşad Tüzmen, ABD ile Türkiye arasındaki ticaret hacminin 7 milyar doları aştığını belirterek, gelecek dönemde Türkiye'nin ABD'ye olan ihracatında yıldızı parlayacak sektörün kuyumculuk olduğuna inandığını söyledi. 
     Tüzmen, New York'ta Türk-Amerikan Ticaret ve Sanayi Odası'nın açılış töreninde yaptığı konuşmada, bu kuruluşun Türkiye ile ABD arasındaki ticaret hacminin artırılmasına önemli katkılar sağlayacağını kaydetti. İki ülke arasındaki ticaret hacminin 7 milyar doları aştığını kaydeden Tüzmen, bunun 3,7 milyar dolarının ihracat, 3,4 milyar dolarının ise Türkiye'nin ABD'den yaptığı ithalat olduğunu ifade etti. 
     ABD ile ticarette 300 milyon dolarlık bir fazlalık gerçekleştirildiğinin altını çizen Tüzmen, ''Amacımız en kısa sürede ABD ile olan dış ticaret hacmimizi 10 milyar dolar seviyesine çıkarmaktır. Şayet döviz kurlarında sıkıntı yaşamasaydık, 2003 yılında ABD'ye 5 milyar dolarlık ihracat yapmak da mümkündü'' dedi. 
     Yoğun çabalar sonucunda elde edilen kota henüz doldurulamamış olduğu halde, ABD'ye bugün 1,7 milyar dolarlık tekstil ihracatı yapıldığını belirten Tüzmen, bunun yanı sıra 350 milyon dolarlık demir çelik, 250 milyon dolar civarında da kuyum ihracatı gerçekleştirildiğini kaydetti. 
     Gelecek dönemde ABD'ye ihracatta yıldızlaşacak sektörün kuyumculuk sektörü olacağına inandığını belirten Bakan Tüzmen, ''Bu konuda çok önemli çalışmalar yapılıyor. ABD'ye kuyum ihracatımızı bir-iki yıl içinde iki katına çıkaracak potansiyele sahibiz'' dedi. 
     ABD'de yaptığı görüşmelerle ilgili olarak AA'ya açıklamalarda da bulunan Tüzmen, Washington'da Amerikan tekstil sektörü temsilcileriyle verimli görüşmeler yaptıklarını belirterek, Türk-Amerikan tekstil sektörlerinin kendi aralarındaki işbirliğinin her geçen gün daha da güçlendiğini, bu işbirliğinin gelecek yıllar için iyi gelişmeleri de beraberinde getireceğine inandığını söyledi. 
     Washington'da yapılan görüşmelerde kotaların kaldırılacağı 2005 yılına dair görüş alışverişinde de bulunulduğunu ifade eden Tüzmen, ABD Ticaret Temsilcisi Robert B. Zoellick ile gerek iki ülke arasındaki ticari ilişkilerdeki, gerekse Dünya Ticaret Örgütü'nün DTÖ Cancun zirvesinde karşılaşılan sıkıntıların çözümüne ilişkin görüşmelerde bulunulduğunu kaydetti. 
     ''Bu görüşmelerde Türkiye'de kurulması düşünülen Nitelikli Sanayi Bölgelerine sektör farkı gözetmeksizin yüksek teknoloji ürünleri üretecek yatırımların yapılması ve bu bölgelerin bu çerçevede değerlendirilmesi konusunda ABD tarafına ilettiğimiz düşüncelerimiz olumlu karşılandı'' diyen Tüzmen, gelecek günlerde bu konudaki çalışmaların da yoğunlaştırılacağını ifade etti. 
     Tüzmen, bugün New York'taki temaslarını tamamlayarak akşam saatlerinde Türkiye'ye dönecek. 
     
</TEXT>
</DOC>
