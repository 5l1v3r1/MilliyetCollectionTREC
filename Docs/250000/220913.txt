<DOC>
<DOCNO> 220913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/09/yazar/tamer.html </URL>
<DATE> 2004/03/09/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Doğu Anadolu Gelişim Projesi 
</HEADLINE>
<TEXT>

   DPT, Dış Ticaret Müsteşarlığı, Avrupa Kalkınma Bankası ve Fransız bölgesel kalkınma ajansı ADIRA'dan uzmanlar 12 - 14 Mart'ta Palandöken'de 
   
   AKP Erzurum milletvekili Prof. Dr. Mustafa Ilıcalı ile dostluğumuz, trafik konusunda arama toplantısı düzenlediğimiz yıllardan kalma. O dönemde İstanbul Büyükşehir Belediyesi Ulaşım Daire Başkanı olan Prof. Ilıcalı, Trafikte Ortak Akıl Platformu TRAP'ın en aktif ve yapıcı üyelerindendi. Aynı zamanda Yıldız Teknik Üniversitesi'nde öğretim üyesi ve Ulaştırma Uygulama Araştırma Merkezi Başkanı'ydı. 
   Kendisi de Erzurum'lu olan Ilıcalı, geçenlerde elinde kabarık bir dosyayla gazeteye geldi. Milletvekili seçildiğinden bu yana üzerine kafa yorduğu, bölgenin diğer kentlerinden seçilmiş AKP'li ve CHP'li milletvekillerinin de desteğini sağladığı ve üzerinde birlikte çalıştıkları Doğu Anadolu Gelişim Projesi'ni anlattı. Erzurum'da, Atatürk Üniversitesi gibi bir üniversite, Palandöken gibi kış turizmi için ideal bir alan ve Palandöken'e sadece 8 km mesafede termal turizm olanağı kendisinin de soyadını aldığı Ilıca bulunduğu halde, ekonomik kriterlere bakıldığında, Doğu Anadolu'nun Türkiye'nin en geri bölgesi olduğunu hatırlattı. Yeni Teşvik Yasası'ndan yararlanan illerin çoğunun Doğu Anadolu'da olduğuna dikkat çekti. "Güneydoğu Anadolu çok daha iyi durumda. GAP tamamen devreye girdiğinde, güneydoğunun problemleri büyük ölçüde çözülecek" dedi. 
   
   50 milyon euro hibe 
   Doğu Anadolu Gelişim Projesi, bu hafta sonu 3 günlük atölye çalışmasıyla ilgilenenlerin bilgisine sunulacak. 12 Mart'ta başlayacak atölye çalışmasının ilk gününde DPT, Dış Ticaret Müsteşarlığı, Avrupa Konseyi Kalkınma Bankası ve Fransa bölgesel kalkınma ajansı ADIRA'dan uzmanlar, bölgenin olanakları ve kullanılabilecek fonlar hakkında bilgi verecekler. Örneğin doğru projeler götürülebildiği takdirde, Avrupa Birliği'nden 50 milyon euroluk hibe fonu sağlanması mümkün. AB hibe fonundan yararlanabilmek için 3 ilin biraraya gelmesi lazım. Bu amaçla Erzurum, Erzincan ve Bayburt için eğitimden kalkınmaya projeler oluşturuluyor. 
   
   Güvenen'in masasında 
   Merkezi Paris'te bulunan Avrupa Konseyi Kalkınma Bankası'ndan da uygun koşullarda düşük faizle kredi sağlanması mümkün. Ilıcalı'nın Avrupa Kalkınma Bankası'na götürdüğü projeler, ilk elemede olumlu puan alarak Avrupa Konseyi Kalkınma Bankası Yönetim Kurulu Başkanı eski DPT Müsteşarı Prof. Dr. Orhan Güvenen'in önüne kadar gelmiş. Erzurumlu olan Güvenen, Ilıcalı'nın da akrabasıymış. Ancak Ilıcalı, alt kademelerden olur alındıktan sonra Güvenen'in projeden haberdar olduğunu ısrarla vurguluyor. Torpil yoktu demeye getiriyor. 
   
   4 gelişme alanı 
   Erzurum Atatürk Üniversitesi'nin varlığının da önemli bir artı değer olarak kabul edildiği Doğu Anadolu Gelişim Projesi'nde, üzerinde yoğunlaşılmak üzere 4 ana sektör belirlenmiş 
   Tarım ve hayvancılıkTurizm Bilişim KOBİ ve dış ticaret 
   
   TOBB'un sektör temsilcileri, TÜSİAD ve TYD'nin Turizm Yatırımcıları Derneği üyeleri de bölgenin potansiyelini ve geliştirilen projeleri dinlemek üzere atölye çalışmalarına davet edilmiş. 
   
   Hem kayak, hem toplantı 
   Devlet Bakanı ve Başbakan Yardımcısı Doç. Dr. Abdüllatif Şener'in himayesindeki atölye çalışmaları, Gençlik ve Spor Genel Müdürlüğü'nün Palandöken Tesisleri'nde yapılacak. "Hem Erzurum'un potansiyelini görmek için iyi bir fırsat, hem de kayak yapmak için çok iyi bir mevsim" diyen Ilıcalı, toplantıyla ilgilenenlerin, Erzurum Vali Yardımcısı Mustafa Dalkılıç'ın 0442 235 47 14 nolu telefonu ve bilgi erzurum.gov.tr e - posta adresinden ya da Ilıcalı'nın 0312 420 61 78 - 79 nolu telefonları ve mustafa.ilicali tbmm.gov.tr'den bilgi alabileceklerini belirtiyor. 
   
      
   
</TEXT>
</DOC>
