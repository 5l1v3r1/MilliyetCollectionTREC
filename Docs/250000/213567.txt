<DOC>
<DOCNO> 213567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/06/son/sonspo17.html </URL>
<DATE> 2004/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni transfer Necati Formayı aldığım zaman kimseye kaptırmam. 
</HEADLINE>
<TEXT>

     Galatasaray'ın yeni transferi Necati Ateş, takımda değişmez oyuncu olabilmek için çok çalıştığını belirterek, ''Formayı aldığım zaman kimseye kaptırmam'' dedi. 
     Sarı-kırmızılı futbolcu, Polat Renaissance Otel'de bulunan Champions Bar'da düzenlenen organizasyonda Lotto firmasıyla bulunan bireysel sponsorluk anlaşmasını 2006 yılına dek uzatırken, basın mensuplarına yaptığı açıklamada da Galatasaray'da arkadaşlık ortamının çok iyi olduğunu ve iyi çalıştıklarını söyledi. 
     Şu anda kendisinin eksikleri bulunduğunu ve maçlarda az dakika aldığını anlatan Necati, ''Bir takımda rakebet şart. Rekabet olduğu zaman başarı çabuk gelir. Arkadaşlarımla ben Galatasaray'ı en iyi yere getirmek için çalışıyoruz. Şu anda yavaş yavaş görev almaya başladım. Formayı giydiğim zaman elimden geleni yapacağım. Formayı tamamen aldığımda da kimseye kaptırmam'' diye konuştu. 
     Necati, Galatasaray'ın her zaman hedefleri bulunan bir takım olduğunu vurgulayarak, şöyle konuştu 
     ''Avrupa Şampiyonlar Ligi'ne katılmak için elimizden geleni yapacağız. 3 puanlık sistemde puan farkı çok önemli değil. Önemli olan bir seri yakalayıp bunu devam ettirmek. Geçen hafta iyi oynayıp 3 puan aldık. Bu hafta da iyi oynayarak kazanmak istiyoruz. Şu andaki hedefimiz önce ikinciliği yakalayıp, sonra da şampiyonluğa ulaşmak. Galatasaray'ın şampiyonluk hedefi hiçbir zaman bitmez. Önümüzde daha çok maç var. Derbileri kazandığımız zaman puan farkı kapanır ve üst sıralara geliriz.'' Necati Ateş, Atatürk Olimpiyat Stadı'na Avrupa Şampiyonlar Ligi finalinin verilmesiyle ilgili bir soru üzerine ise, ''Atatürk Olimpiyat Stadı bunu hakediyor. Çok güzel bir tesis. Yalnız zemin ve rüzgar problemi var. Onlar da zamanla giderilir. Yolların durumu iyileştirilir. Sanıyorum seyirciler yol şartlarından dolayı stada gelemiyorlar. Ama bu hafta Bursaspor maçına geleceklerine inanıyorum'' diye konuştu. 
     
</TEXT>
</DOC>
