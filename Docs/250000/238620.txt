<DOC>
<DOCNO> 238620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/09/son/sonspo26.html </URL>
<DATE> 2004/05/09/ </DATE>
<TIME> 19.43 </TIME>
<AUTHOR>  </AUTHOR>
<HEADLINE>
Gençlerbirliği, İstanbulspor maçı sonrası açıklamalar 
</HEADLINE>
<TEXT>

     Birinci Süper Futbol Ligi'nde, Gençlerbirliği'ni 3-0 yenen İstanbulspor'da, teknik direktör Aykut Kocaman, iyi mücadele ettiklerini ve maçı hakederek kazandıklarını söyledi. 
     Aykut Kocaman, karşılaşmadan sonra yaptığı açıklamada, Gençlerbirliği maçının kendileri açısından zor olduğunu belirterek, ''Öncelikle oyuncularımızda gerginlik vardı. Rakibimiz de iyi oynadı. Ama 2. gole kadar biz futbol adına güzel şeyler yaptık'' dedi. 
     Ligden düşecek son takımın gelecek hafta belli olacağını kaydeden Kocaman, ''Görünen o ki kaderimizi kendimiz belirleyeceğiz'' diye konuştu. 
     Kocaman, bir basın mensubunun, ''Rakiplerinizden Bursaspor ve Akçaabat Sebatspor zorlu deplasmanlardan galibiyetle ayrıldı. Bu konuda ne düşünüyorsunuz '' sorusuna, yorum yapmak istemediğini belirterek yanıt vermedi. 
     
     YANAL ''İYİ OYNAMAK YETMİYOR'' 
     Gençlerbirliği Teknik Direkörü Ersun Yanal ise son haftalarda futbolcularıyla ilgili ilginç transfer söylentilerinin bulunduğunu, bunun da oyuncuların performansını etkilediğini söyledi. 
     Yanal, buna karşın iyi oynadıklarını vurgulayarak, ''Ancak futbol bir sonuç oyunudur. İyi oynamak yetmiyor. Futbolcularımızda son haftalarda bir form düşüklüğü var. Türkiye Kupası'nı kaybetmemizle, oyuncularımın hırsında bir azalma oldu. Bu, bugünkü maça da yansıdı. Yine de sezon boyunca gösterdikleri performanstan dolayı kendilerine teşekkür ediyorum'' diye konuştu. 
     Karşılaşmanın öteki maçlarla aynı saatte oynanması için, hakem Serdar Tatlı bir süre kenardan uyarı bekledi ve maçı aldığı işaret sonrası başlattı. 
     Öte yandan İstanbulsporlu taraftarlar, Beşiktaş'ın Akçaabat Sebatspor karşısında 2-0 geriye düşmesinin ardından, siyah-beyazlılar aleyhine tezahüratta bulundu. 
     
</TEXT>
</DOC>
