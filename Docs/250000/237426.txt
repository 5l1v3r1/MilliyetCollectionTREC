<DOC>
<DOCNO> 237426 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/05/son/sondun21.html </URL>
<DATE> 2004/05/05/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Juppe Türkiye'nin AB'ye girmesi Avrupa'nın sonunu getirir 
</HEADLINE>
<TEXT>

     Eski Fransız başbakanlarından Alain Juppe, Türkiye'nin AB'ye girişinin, ''uzun vadede Avrupa'nın sonu olacağını'' iddia etti. 
     Devlet Başkanı Jacques Chirac'ın partisi Halk Hareketi Birliği'nin UMP lideri Juppe, Paris'te gazetecilerle konuşurken, Türkiye açısından çözümün ''yakın komşuluk'' olacağını öne sürdü. 
     ''Dışişleri bakanıyken Türkiye'nin AB'ye girişini savunanlara daha yakındım'' diyen Juppe, bugün ise Türkiye'ye ''sıcak bakmadığını'' iddia ettiği Fransız kamuoyunun görüşünü ''dikkate almak gerektiğini'' söyledi. 
     Chirac ise geçen perşembe yaptığı açıklamada, bugün koşullar olgunlaşmamış olmakla beraber Türkiye'nin AB üyeliğinin ''uzun vadede tercihe şayan'' olduğunu söylemişti. 
     Juppe, Chirac'la bu konuda görüş ayrılığı içinde olduklarını kabul ederek, ''Devlet başkanıyla partisinin lideri arasında değerlendirme farkı olması utanılacak bir şey değil'' dedi. 
     Juppe, 7 Nisan'da yaptığı açıklamada da Türkiye'ye yıl sonunda müzakere tarihi verilmesine karşı olduklarını bildirmişti. 
     
</TEXT>
</DOC>
