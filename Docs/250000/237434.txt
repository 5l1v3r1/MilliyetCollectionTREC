<DOC>
<DOCNO> 237434 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/05/son/sondun29.html </URL>
<DATE> 2004/05/05/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Rumlar, Ankara'ya büyükelçilik açmayı düşünüyor 
</HEADLINE>
<TEXT>

     Kıbrıs Rum kesiminde sosyalist EDEK partisi Başkanı Yannakis Omiru, Rum yönetimini önümüzdeki haftalarda Ankara'da büyükelçilik açmaya ve Rum bayraklı gemilerin Türk limanlarına yanaşması konusunu çözümlemeye çağırarak, Rum yönetimi lideri Tasos Papadopulos'a ''saldırgan diplomasi'' izlemesini önerdi. 
     Rum basınında yer alan haberlere göre, '' Kıbrıs Cumhuriyeti Ankara'da büyükelçilik açsın'' diyen Omiru, ''Türkiye'nin 'Kıbrıs' gibi bir AB ülkesine karşı uluslararası hukuk kurallarını ihlal etmeye ve gayrı meşru davranmaya daha fazla devam edemeyeceği'' iddiasında bulundu. 
     Partisinin Baf'ta düzenlediği bir etkinlikte konuşan Omiru, ''Kıbrıs sorununun artık bir Avrupa sorunu olduğunu ve çözümü için şimdi Avrupa'dan artan bir ilgi olması gerektiğini'' ifade ederek, ''Uluslararası ve BM'nin yetki alanında bulunuyor olmasına rağmen, Kıbrıs sorununa çözüm arayışlarına artık AB'nin de katılması gerekir'' diye konuştu. 
     Rum basını, Yannakis Omiru'nun, Rum tarafının Annan planını reddetme nedenlerinin yabancı devlet ve hükümet başkanlarına anlatılması ''seferberliği'' çerçevesinde, Rum yönetimi lideri Tasos Papadopulos'un emriyle Almanya'ya gideceğini yazdı. 
     
</TEXT>
</DOC>
