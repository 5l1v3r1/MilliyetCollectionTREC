<DOC>
<DOCNO> 235109 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/siyaset/siy13.html </URL>
<DATE> 2004/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail Günü'ne iki bakan 
</HEADLINE>
<TEXT>


İsrail'in Hamas liderlerini öldürmesine "Terörizm" diyen Erdoğan, İsrail'in 56. kuruluş resepsiyonuna bakanlar Cemil Çiçek ve Vecdi Gönül'ü gönderdi 

ANKARA Milliyet 


İsrail'in Hamas liderleri Şeyh Ahmet Yasin ve Abdülaziz El Rantissi'yi öldürmesine büyük tepki göstererek, "Bu da terörizm" diyen Başbakan Recep Tayyip Erdoğan, dün akşam yapılan İsrail Milli Günü resepsiyonuna Adalet Bakanı Cemil Çiçek ve Milli Savunma Bakanı Vecdi Gönül'ü gönderdi. Önceki yıllardaki resepsiyonlara kuvvet komutanı ya da orgeneral seviyesinde katılım gösteren Genelkurmay Başkanlığı da, resepsiyona sadece bir tümgeneral göndermekle yetindi. 

Askerden ilgi yok 
İsrail'in bağımsızlığının 56. yıldönümünü nedeniyle Sheraton Oteli'nde yoğun güvenlik önlemleri altında gerçekleştirilen resepsiyonda, hükümetin iki önemli bakanı Çiçek ile Gönül hazır bulundu. Çiçek, "Başbakan Erdoğan'ın tavrına rağmen siz buradasınız" sözlerine "yorum yok" demekle yetindi. 
Çiçek, Kıbrıs konusuyla ilgili bir soruya da "24 Nisan artık geride kaldı. Biz şimdi bugüne bakacağız. Türkiye 2004 yılında çok konuşulacak" yanıtını verdi. Resepsiyona askerlerin yanı sıra milletvekilleri de ilgi göstermedi. 



</TEXT>
</DOC>
