<DOC>
<DOCNO> 222822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/16/son/sonsiy19.html </URL>
<DATE> 2004/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Coşkun'dan 'Ahlaksız' reklamlara inceleme 
</HEADLINE>
<TEXT>

     Dünya Tüketiciler Günü nedeniyle dün düzenlenen toplantıda, bayanlara yönelik ürünlerin tanıtıldığı gazete reklamlarını eleştiren Sanayi ve Ticaret Bakanı Ali Coşkun, söz konusu reklamlar hakkında "Reklam Kurulu" tarafından inceleme başlatıldığını bildirdi. Coşkun, söz konusu reklamların tüketiciyi kandırmaya yönelik ve genel ahlaka aykırı olduğunu ifade etti. 
     Yazılı bir açıklama yapan Coşkun, bakanlık bünyesinde yer alan Reklam Kurulu'nun bugünkü olağan toplantısında, bazı gazetelerde yer alan "Lift Minceur-Anti Capiton- İncelmede Çift Etki" ve "Vichy Laboratoires" başlıklı reklamların, re'sen incelenmesi ve soruşturulmasına karar verildiğini bildirdi. 
     Bu reklamların, 4077 Sayılı Kanun'un 4822 Sayılı Kanun'la değişik 16'ıncı madesinde yer alan esaslara ve "Temel İlkeler" başlıklı 5 A maddesinin "Reklamlar yasalara, genel ahlaka uygun, doğru ve dürüst olmalıdır" ilkelerine göre inceleneceğini belirten Coşkun, yine reklamla ilgili mevzuatın, "tüketiciyi yanlış bilgilendirme" noktasındaki verilerinin de bu incelemede göz önüne alınacağını bildirdi. 
     Reklam Kurulu'nun incelemesi sonrasında, reklamı veren ve reklamı yayınlayan kuruluşlara, 4077 Sayılı Tüketicinin Korunması Hakkındaki Kanun çerçevesinde ilgili reklam ve ilanı durdurma ve para cezası verilmesinin söz konusu olabileceğini belirten Coşkun, "Hiçbir piyasa ekonomisi uygulaması 'kadının cinselliğinin ticari bir araç olarak' kullanılmasına izin vermez, vermememlidir" diye konuştu. 
     Gazetelerdeki eleştirilerin, mevcut reklam gelirlerinin kaybedilme endişesinden kaynaklandığını öne süren Coşkun, konuyla ilgili olarak kadın hakları dernekleri ve platformlarından olumlu tepkiler aldığını ifade etti. 
     
</TEXT>
</DOC>
