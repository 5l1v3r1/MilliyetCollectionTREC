<DOC>
<DOCNO> 223139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/17/son/soneko54.html </URL>
<DATE> 2004/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Garanti Y.O. hisselerinde büyük değer artışı... 
</HEADLINE>
<TEXT>

     Garanti Yatırım Ortaklığı hisseleri son 3 günde büyük değer kazandı. 
     Geçen hafta, Banca Intesa'nın bankanın çoğunluk hisselerini almak üzere Doğuş Holding ile görüşmelere başlamak üzere anlaşmaya vardığının açıklanmasıyla, Garanti Bankası ve grubun diğer iştirakleri, Borsa'da hareketli günler geçirdi. 
     Borsa'da bu hafta başından itibaren özellikle Garanti Y.O. hisselerinde değer artışı dikkat çekti. 
     Geçen haftayı 5,300 liradan kapatan Garanti Y.O. bugün yüzde 21.55 artış ile en fazla değer kazanan şirket olarak belirlendi. Şirketin 3 günlük değer kazancı ise yüzde 33.02 olarak hesaplandı. 
     Bu şirketin Yeni kodlu hisseleri de bugün yüzde 21.10 artış kaydetti. Garanti Y.O. Yeni hisseleri üç günde 7,500 liradan 13,200 liraya çıktı ve artış oranı yüzde 76.00 oldu. 
     Bugün yüzde 0.55 yükselen Garanti Bankası hisseleri ise 3 günde yüzde 1.51 kayıp yaşadı. Bugün yüzde 6.32 artış yaşayan Garanti Factoring hisselerinin üç günlük değer kazancı yüzde 3.59 olarak hesaplandı. 
     Garanti GYO hisseleri de günü yüzde 6.79 yükselişle kapadı. Bu şirketin hisselerinin üç günlük değer kazancı yüzde 4.22 oldu. 
     
</TEXT>
</DOC>
