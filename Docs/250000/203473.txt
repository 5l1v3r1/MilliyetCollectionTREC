<DOC>
<DOCNO> 203473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/21/spor/yercan.html </URL>
<DATE> 2003/12/21/ </DATE>
<TIME>  </TIME>
<AUTHOR> Fuat ERCAN  </AUTHOR>
<HEADLINE>
Yürekli olan kazandı 
</HEADLINE>
<TEXT>

   
   Ev sahibi olan Trabzonspor'du. Saha ve seyirci avantajına sahip olan da. Moral desen, istemediğin kadar gani. Önce farklı Gaziantep galibiyeti, ardından deplasmanda Galatasaray zaferi. Ligde son yılların en istikrarlı grafiği, lider Beşiktaş'ın ardından lig ikinciliği... 
   Peki görüntü böyleyken, Trabzonspor'un Gençlerbirliği karşısında yapmak istediği neydi Tek bir gol pozisyonuna bile giremediği, beraberlik golünü de Ali Tandoğan'ın kendi kalesine atarak hediye ettiği ilk yarının ardından mağlubiyete davetiye çıkaran bir ikinci yarı oynadı. Fatih Tekke ile Yattara'dan oluşan forvetin Gençlerbirliği defansı karşısında çaresiz ve etkisiz kalışını boş gözlerle seyreden Turgay Semercioğlu'na, Ersun Yanal anlamlı bir teknik adamlık dersi verdi. Beraberliğin kendileri için bir puan dışında hiçbir anlam taşımadığını bilen tecrübeli hoca, ikinci yarının başında Baki Mercimek'in yerine Youla'yı oyun alıp, forveti üçledi. Bu düşüncesini Trabzon'un gücünden ve adından korkmadığını ve sahaya mutlak galibiyet için çıktığını gösteren Yanal, bu akılcı taktik girişiminin karşılığını da aldı. 
   Youla'nın attığı golle yeniden öne geçen Gençlerbirliği, son dakikalarda oyuna giren M'Bayo'nun ayağından uzatma dakikalarında kazandığı golle zorlu deplasmandan üç puan çıkarmayı başardı. 
   Bu maçta hakemlik yaşantısını noktalayan Muhittin Boşat, Trabzonspor lehine vermediği bir gol ve oyunu çığrından çıkaran kararlarıyla giderayak maçı katletti. Son dakikada Gençlerbirliği'nin ceza alanı içinde oluşan karambolde Erdinç'in vuruşunda kaleci Damir'in topu çizginin içinde yakaladığı pozisyona yakın olmasına rağmen yardımcısına uydu. Bu oyunun kaderini etkiledi. Trabzonlu futbolcuların yoğun itirazları arasında bir uzun topla kontratağa kalkan Gençlerbirliği, M'Bayo'nun ayağından üçüncü golüne ulaştı. 
   Gençlerbirliği, cesaretli oyunun meyvesini toplarken, Trabzon'un kendisini havaya uçurmak için zaten maç boyunca hazırladığı dinamitin fitilini de hakem Boşat yakmış oldu. 
   
      
   
</TEXT>
</DOC>
