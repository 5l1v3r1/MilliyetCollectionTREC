<DOC>
<DOCNO> 223630 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/19/spor/spo07.html </URL>
<DATE> 2004/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Sporda maaş devrimi 
</HEADLINE>
<TEXT>

   Türkiye'de çalışan yabancı hocaların maaşlarına uygulanan 1500 dolar sınırı, Bakan Şahin ve Mehmet Atalay'ın çabalarıyla kaldırıldı 
      
   Maliye yumuşadı 
   YILLARDIR milli takımların başına getirilmesi düşünülen yabancı antrenörlerin karşısına bir duvar gibi çıkan maaş sınırlaması, 2004 Atina Olimpiyatları öncesi kaldırıldı. Türkiye'de, bugüne kadar sözleşmeli olarak çalışan yabancı antrenörlere en fazla 1500 dolar karşılığı Türk lirası verilmesi kuralını en katı şekilde uygulayan Maliye Bakanlığı, Devlet Bakanı ve Başbakan Yardımcısı Mehmet Ali Şahin ile Gençlik ve Spor Genel Müdürü Mehmet Atalay'ın girişimleri sonucu tavrını yumuşattı. 
   
   46 milyar ödeniyor 
   MALİYE ile yapılan görüşmeler sonrası 6 branşta göreve başlayan 9 antrenöre aylık toplam 46 milyar 50 milyon lira maaş ödenmeye başlandı. Yelkende Tony Philip, 10 milyar 300 milyon, binicilikte Bert Romp 10 milyar, grekoromen güreşte Majdav Kamandar 7 milyar 500 milyon, atıcılıkta Hafız Caferou 5 milyar 250 milyon, atletizmde Nikolai Rodionov, Dimitar Georgiev, Eugen Raducanescu ve Ligor Nichifor 3'er milyar, kano ve raftingte Sergey Andreevich Konichenko 1 milyar lira alacak. 
   
   
</TEXT>
</DOC>
