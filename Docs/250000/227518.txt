<DOC>
<DOCNO> 227518 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/son/sondun22.html </URL>
<DATE> 2004/04/01/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Öger AB ret cevabı verirse Türkiye'yi dışlamış olur 
</HEADLINE>
<TEXT>

     Almanya'nın önde gelen turizm şirketlerinden Öger Tur'un Yönetim Kurulu Başkanı, Sosyal Demokrat Parti SPD Avrupa Parlamentosu milletvekili adayı Vural Öger, ''AB'nin üyelik müzakerelerine başlanması konusunda ret cevabı vermesi durumunda Türkiye'yi Avrupa'dan dışlamış olacağını'' söyledi. 
     Öger, Deutsche Welle DW radyosu ile Güneydoğu Avrupa Derneği tarafından Berlin'de Türkiye'nin AB üyeliğine ilişkin düzenlenen bir toplantıda yaptığı konuşmada, ''Türkiye'ye 1999 yılında adaylık statüsü verildiğinde ülkede büyük coşku yaşanmıştı. Türkiye bu tarihten itibaren demokratikleşme yolunda elinden geleni yaptı ve yapmaya devam ediyor. Bunu çok yakında daha belirgin şekilde göreceğiz'' dedi. 
     Öger, ''Türkiye'nin 1980'li yıllara göre bugün çok daha farklı bir konuma geldiğini, bu gelişmelerin Türkiye'deki insanların yaşam tarzına ve Türkiye'nin ekonomisine yansıdığını'' belirtti. 
     Muhalefetteki Hıristiyan Demokrat Birlik Partisi CDU tarafından Türkiye'ye önerilen ''imtiyazlı ortaklık'' konusuna da değinen Öger, ''Türk milleti AB üyeliğine odaklandı. İmtiyazlı ortaklık önermek, bugüne kadar gelinen noktadan geri dönüş anlamına gelir. Bu, bir dostu reddetmektir. Türkiye'de hangi hükümet iktidarda bulunursa bulunsun bunu kabul edemez. Çünkü Türkiye'de sağlanan gelişmeler çok daha ileride'' dedi. 
     ''Türkiye'nin AB'ye girdikten sonra çok daha farklı bir ülke olacağını'' ifade eden Öger, ''Alman halkının bu konuda bazı endişeleri olduğunu, bu endişeleri anlayış göstermek ve bu yeni döneme alışmaları için Alman halkına zaman verilmesi gerektiğini'' kaydetti. 
     ''Alman halkının bir kısmının Türkiye'nin AB üyeliğine tek taraflı baktığını'' belirten Öger, ''Türkiye AB'ye girerse küçük çaplı bir ekonomik mucize gerçekleştirir. Daha demokratik olur. Türkiye'nin de Avrupa'ya getireceği çok şey var. Türkiye Avrupa ülkeleri için büyük bir pazardır. Globalleşen dünyada Avrupa'nın diğer dünya ülkeleriyle rekabet edebilmesini sağlar'' diye konuştu. 
     ''Türkiye'nin daha fazla dışarıda bekletilemeyeceğini, tüm demokratik güçlerin Türkiye'ye destek vermesi gerektiğini'' söyleyen Öger, ''Türkiye'nin Avrupalı yatırımcılar için çok cazip bir ülke olduğuna, Türkiye'nin doğusunda 200 milyondan fazla nüfuslu bir bölgenin bulunduğuna, AB içinde olan bir Türkiye üzerinden bu bölgeye ulaşılmasının daha kolay olduğuna'' dikkati çekti. 
     
</TEXT>
</DOC>
