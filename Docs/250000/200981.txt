<DOC>
<DOCNO> 200981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/09/son/sontur55.html </URL>
<DATE> 2003/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere vize başvurusunda kabul edilecek kategorileri genişletti 
</HEADLINE>
<TEXT>

     İngiltere'nin Ankara Büyükelçiliği vize bölümü, verdiği sınırlı hizmeti genişletti. 
     Büyükelçilik'ten yapılan yazılı açıklamada, İstanbul'daki İngiltere Başkonsolosluğu vize bölümünün kapalı olduğu hatırlatılarak, Ankara'daki İngiltere Büyükelçiliği vize bölümünün 1 Aralık'tan bu yana vermekte olduğu sınırlı hizmeti, ek başvuru kategorilerini kapsayacak şekilde genişlettiği bildirildi. 
     Büyükelçilik, önceden bildirilen kategorilere ek olarak şu kategorilere ait başvuruları da bugünden itibaren değerlendirecek 
     ''-Son 5 yılda İngiltere, ABD veya Kanada'ya seyahat ettiğini kanıtlayabilenlerin ziyaret turizm, aile ziyaretleri ve iş veya İngiltere'den transit geçiş başvuruları -Tedavinin acil olduğu, düzenlemelerin yapıldığı ve masrafları karşılayacak paranın mevcut olduğu durumlarda tıbbi tedavi başvuruları -Sadece İngiltere'deki üniversitelerde lisans ve lisansüstü eğitimler buna eğitim kurumları tarafından diğer üniversiteler adına verilen lisans eğitimleri veya İngilizce dil eğitimi gibi kısa süreli kurslar dahil değildir için kabul mektubu olan öğrenciler - Work Permits UK tarafından verilen, 5 yıllık geçerli çalışma izni olanlar -Avrupa Ekonomik Alanı aile birleşimi başvuruları -İngiltere'ye giriş için geçerli vizesi olup vizelerini yeni bir pasaporta aktarmak için başvuruda bulunmak isteyenler.'' Büyükelçilik açıklamasında, verilen hizmetin düzeyinin devamlı olarak gözden geçirildiğine de işaret edilerek, gelişmeler ışığında kamuoyunun bilgilendirileceği kaydedildi. 
     Açıklamada, ''Amacımız mevcut şartlar altında verebileceğimiz en iyi hizmeti sağlamaktır'' denildi. 
     
</TEXT>
</DOC>
