<DOC>
<DOCNO> 225135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/24/son/sondun58.html </URL>
<DATE> 2004/03/24/ </DATE>
<TIME> 18.35 </TIME>
<AUTHOR>  </AUTHOR>
<HEADLINE>
Başörtülü kadın işten atıldı, tartışma İtalya'ya sıçradı... 
</HEADLINE>
<TEXT>

     İtalya İçişleri Bakanı Giuseppe Pisanu, Torino yakınlarındaki İvrea'da Faslı bir kadının kreş öğretmenliği için gerekli stajını yapmasına başörtü nedeniyle izin verilmemesinin yanlış bir davranış olduğunu söyledi. 
     Pisanu, ''Başörtüsüne saygı göstermemiz lazım. Başörtüsü, kültürel ve dinsel bir kimliğin masum bir sembolü konumundadır. Dolayısıyla gerekli saygı gösterilmeli'' dedi. 
     Pisanu, La Repubblica gazetesine verdiği özel demeçte, İvrea'da 40 yaşındaki Fatma Buayşe'nin çalışmasına izin vermeyen kreş yöneticilerine de çağrıda bulunarak, ''Temennim, yaptıklarının yanlış bir davranış olduğunu fark ederek, bu hatayı telafi etmeleridir'' dedi. 
     Çalışma ve Sosyal Politikalar Bakan Yardımcısı Grazia Sestini de ayrımcı yaklaşımlarla mücadele edilmesi gerektiğini belirterek, şöyle konuştu 
     ''Çoketnili bir toplumda bu türden davranışlarla mücadele edilmesi gerektiğini anlamak zorundayız. Yetkililer, başörtüsünün çocukların korkmasına neden olabileceğini ileri sürmüşler. Oradaki çocukların Müslüman arkadaşları da olduklarını düşünürseniz bu son derece vahim bir yaklaşım. Korkudan bahsetmek anlamsız.'' Muhalefet milletvekilleri ise Fatma Buayşe'nin başörtülü olması nedeniyle çalışmasına izin verilmemesini soru önergeleriyle meclis gündemine taşıdılar. Muhalefet, kreş yetkililerinin geri adım atarak Buayşe'nin çalışmasına izin vermesini, buna yanaşmamaları durumunda ise Milli Eğitim Bakanlığı'nın olaya müdahale ederek söz konusu haksızlığı önlemesini istedi. 
     Yeşiller Partisi milletvekili Luana Zanella, ''Kadının işine son verenler, çocukların başörtüsünden korkabileceği bahanesinin ardına sığınmışlar. Bu tür bir zihniyete sahip oldukları için asıl onlardan korkulmalı'' dedi. 
     Koalisyon ortağı Kuzey Birliği Partisi ise yasağı savundu. Kuzey Birliği'ne mensup parlamenterlerden Francesca Martini, şunları söyledi 
     ''Çocuklarımızı kendi geleneklerimize göre yetiştirme hakkımızı savunmamız lazım. Ama maalesef İtalya'da, göçmenlerin kendi kural ve adetlerini bize dayatmalarına çoğu kez seyirci kalınıyor. Bunu kabul edemeyiz.'' Evli ve iki çocuk annesi 40 yaşındaki Fatma Buayşe, Torino'daki ''Prat di Banchette'' merkezinde kreş öğretmenliği için gerekli kursu başarıyla tamamlamasının ardından, staj için gönderildiği İvrea'daki ''Miele CriCri'' adlı kreşte yöneticilerin engellemelerine maruz kalmıştı. Başörtüsünü çıkarmak istemeyen Buayşe'nin işine son veren kreş yöneticileri, çocukların korkmasını istemedikleri için bu şekilde davrandıklarını belirtmişlerdi. 
     
</TEXT>
</DOC>
