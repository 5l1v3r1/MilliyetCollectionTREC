<DOC>
<DOCNO> 200007 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/05/son/soneko23.html </URL>
<DATE> 2003/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İş Bankası 300 milyon dolarlık kredi anlaşması imzaladı... 
</HEADLINE>
<TEXT>

     Türkiye İş Bankası, çeşitli ülkelerden 47 bankanın katılımıyla oluşturulan sendikasyon ile bugün Londra'da 300 milyon dolar tutarında bir kredi anlaşması imzaladı. 
     Londra'nın ünlü otellerinden Cleridges'ta yapılan imza töreninde konuşan İş Bankası Genel Müdürü Ersin Özince, İş Bankası'nın 2003 yılı boyunca uluslararası piyasalardan 525 milyon tutarında kredi aldığını hatırlattı ve bugün de çeşitli ülkelerden 47 bankanın katılımıyla 300 milyon dolarlık yeni bir anlaşmaya imza atıklarını kaydetti. Bunun sadece İş Bankası'na değil, aynı zamanda Türkiye'ye duyulan güvenin bir yansıması olduğunu vurgulayan Özince, yabancı bankaların, İstanbul'daki terörist saldırılar sırasında Türk ekonomisine ve halkına verdikleri destek ve manevi güçten dolayı da teşekkür etti. 
     Türk ekonomisindeki gelişmelerin sürdüğünü, Türkiye'nin sonunda bir istikrar dönemine ve önemli reformlara kavuştuğunu anlatan Özince, Türkiye'deki reformların iş ikliminde de son derece olumlu etkileri bulunduğunu kaydetti. 
     Bu gelişmelerin yansıması olarak finansal marketin güçlendiğini, Türk liresinin gücünü koruduğunu belirten Özince, kredi anlaşmasına katılan bütün bankalara teşekkür etti. 
     Sendikasyona katılan bankalar adına bir konuşma yapan UJF Bank Limited Genel Müdürü Kazuhiko Kinoshita da, terörist saldırıların bu ülkedeki istikrarı bozmaya yetmediğini, bugün imzalanan anlaşmanın da bu güvenin bir eseri olduğunu söyledi. 
     Kinoshita, İş Bankası'nın başarılı ve saygın bir banka olduğunu vurgularken, ''210 bin dolar için çıktıkları piyasadan gelen yoğun talep üzerine kredi 300 milyona yükseldi. Bu da bu başarıyı kanıtlamaya yeter'' dedi. 
     İş Bankası'nın, aralarında Alpha Bank, American Express, The Bank of Tokyo Mitsubishi, Citibank, Gulf Bank, Commerzbank Aktiengesellschaft gibi büyük banka ve finans kuruluşlarının bulunduğu sendikasyon ile yaptığı kredi anlaşması sonucunda aldığı 300 milyon dolarlık borcun bir yıl vadeli olduğu ve libor artı 0.65 oranında faiz uygulanacağı kaydedildi. 
     İş Bankası söz konusu krediyi ihracatın finansmanı için kullanacak. 
     
</TEXT>
</DOC>
