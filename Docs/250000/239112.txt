<DOC>
<DOCNO> 239112 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/11/son/sonspo13.html </URL>
<DATE> 2004/05/11/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Arıca, Samsunspor'dan ayrılıp, Gençlerbirliği ile anlaştı... 
</HEADLINE>
<TEXT>

     Samsunspor Teknik Direktörü Erdoğan Arıca, Gençlerbirliği ile prensipte anlaştığını söyledi. 
     Nuri Asan Tesisleri'nde düzenlediği haftalık olağan basın toplantısında geçen hafta oynadıkları Çaykur Rizespor karşılaşması ile bu hafta deplasmanda yapacakları Bursaspor maçıyla ilgili değerlendirmelerde bulunan Erdoğan Arıca, bir soru üzerine Bursaspor maçından sonra Samsun'a dönmeyeceğini söyledi. 
     Samsunspor ile yollarının ayrıldığını belirten Arıca, kendisiyle ilgili spekülasyonlar yapıldığını ifade ederek, bundan üzüntü duyduğunu kaydetti 
     Arıca, kimseye kırgın olmadığını da vurgulayarak, ''Bana ihtiyaç olursa yine gelebilirim. Bursaspor maçından sonra Samsunspor ile yollarımız ayrılacak. Samsunspor'a başarılar diliyorum'' diye konuştu. 
     Gençlerbirliği'den gelen teklif üzerine yöneticilerle görüşme yaptığını bildiren Arıca, ''Prensipte anlaştık. Herşeyin hayırlısı olsun'' dedi. 
     Samsunsporlu yöneticiler daha önce yaptıkları açıklamalarda, sezon sonu mukavelesi sona erecek olan Erdoğan Arıca ile anlaşma sağlanamaması halinde takımın başına yardımcı antrenör Ertuğrul Sağlam'ın getirileceğini bildirmişlerdi. 
     
</TEXT>
</DOC>
