<DOC>
<DOCNO> 207442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/09/yasam/yas01.html </URL>
<DATE> 2004/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
KIYAMET ALAMETİ 
</HEADLINE>
<TEXT>

   Küresel sıcaklığın 1.5- 5.8 derece yükselmesiyle 1 milyondan fazla canlı türü tarihe karışacak. Isınma sonucu yüksek kesimlere ulaşamayanlar için yaşam son bulacak 
      
   Yüzde 24'ü yok olacak 
   KÜRESEL ısınma böyle giderse 2050 yılına kadar hayvan ve bitki türlerinin dörtte birinin yok olmasına neden olacak. Nature dergisinde dün yayımlanan ve bugüne dek yapılan en kapsamlı araştırmaya göre, bir milyondan fazla canlı türünün ortadan kalkması, "dinozorlardan beri en büyük kitlesel yok oluş" anlamına geliyor. Bilim adamları Avrupa, Güney Afrika, Avustralya, Brezilya, Meksika ve Kosta Rika'da yürüttüğü araştırmada 1103 bitki, memeli, kuş, sürüngen, kelebek ve böcek türü üzerinde çalıştı. 
   
   'Yeşil teknoloji'ye geçiş 
   ARAŞTIRMADA, karbondioksit gibi emisyon gazları yüzünden 50 yıl içinde küresel sıcaklığın 1.5 - 5.8 derece yükseleceği projeksiyonu yapılarak, yeryüzünde yaşayan tüm türlerin ortalama yüzde 24'ünün yok olacağı sonucuna varıldı. Thomas, yeşil teknolojilere "derhal" geçiş ve karbondioksitin aktif şekilde azaltılmasıyla ekolojik felaketin önüne geçileceğini söyledi. Küresel ısınma, türlerin çoğunu kutuplara ya da dağların yüksek kesimlerine sürükleyecek, ancak bunu yapabilecek durumda olmayanlar yok olacak. 
   
   Güney yarımkürede cehennem sıcağı    Kuzey yarımkürede Türkiye'yi de etkisi altına alan aşığı soğuklar ve şiddetli kış hüküm sürerken, güney yarımkürede aşırı sıcaklar hayvanları bile bezdirdi. Avustralya'da bu kıtaya özgü keseli hayvanlardan kangurular bazı yerlerde 50 dereceye çıkan aşırı sıcak hava ve kuraklık yüzünden yeni doğan yavrularını terk etmeye başladı. Queensland'de susuzluktan kavrulan kanguruların kol ve bacaklarını yaladıkları görüldü. Gunnedah bölgesinde gölgelik ve su arayan hayvanların yerleşim alanlarına akın ettiğini, evlerin havuzlarında sık sık koala görüldüğü belirtildi. 
   
   
</TEXT>
</DOC>
