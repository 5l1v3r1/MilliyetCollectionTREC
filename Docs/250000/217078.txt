<DOC>
<DOCNO> 217078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/23/spor/spo07.html </URL>
<DATE> 2004/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Utanç tablosu 
</HEADLINE>
<TEXT>

   2. Lig'de Anadolu Üsküdar - Sarıyer maçı tribün terörü nedeniyle tatil edildi, bir polis ağır şekilde yaralandı 
      
   Çirkin görüntüler 
   İKİNCİ Lig B Kategorisi B Grubu'nda Anadolu Üsküdar 1908 ile Sarıyer arasındaki maç, çıkan olaylar nedeniyle hakem Ahmet Şahin tarafından tatil edildi. Beylerbeyi 75. Yıl Stadı'ndaki maç öncesi konuk Sarıyerli taraftarların taşkınlıkları müsabakaya da taşındı. Sahaya yabancı madde yağınca, sırasıyla 1, 2, 3 ve dört numaralı anons yapıldı. Olaylar yatışmazken, 40. dakikada hakem Şahin karşılaşmayı durdurdu. 
   
   Ameliyat edildi 
   İKİ takım futbolcu ve teknik heyetinin çabalarına rağmen gerginlik sürünce karşılaşma tatil edildi. Ardından tansiyon iyice arttı, taraftarlar birbirine girdi, tekme ve yumruklar havada uçuştu. Hakem ve gözlemci, yetersiz güvenlik nedeniyle çevik kuvvet isterken, miting gerekçesiyle olumsuz yanıt aldı. Olaylarda ağır şekilde yaralanan Üzeyir Şenaral adlı polis Haydarpaşa Numune Hastanesi'nde ameliyata alındı. 
   
   Ateş açıldı    Emniyet güçleri, büyük çaba harcamalarına rağmen olayların önüne geçemeyince, havaya ateş açmak zorunda kaldılar. Ancak bu bile sıcak çatışmayı engelleyemedi, 55 fanatik göz altına alındı. Hakem ve gözlemci Adil Uçankan'ın raporu doğrultusunda taraflara ağır yaptırımlar uygulanması bekleniyor. 
   
   
   
</TEXT>
</DOC>
