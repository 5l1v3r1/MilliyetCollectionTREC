<DOC>
<DOCNO> 220920 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/09/son/sondun04.html </URL>
<DATE> 2004/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Vali Schwarzenegger ek iş buldu 
</HEADLINE>
<TEXT>

     Eski aktör Kaliforniya Valisi Arnold Schwarzenegger, ABD'nin iki önemli vücut geliştirme ve fitness dergisinin editörlük teklifini kabul etti. 
     Sözcüsü, eski dünya ve kainat vücut şampiyonu Schwarzenegger'in yakında ''Muscle Fitness'' ve ''Flex'' dergilerinde editör olarak görev alacağını bildirdi. 
     Schwarzenegger, editörlük tekliflerini kabul ettiği ABD'nin yüksek tirajlı haftalık dergileri ''Muscle Fitness'' ile ''Flex''de birçok kez kapak olmuştu. Eski aktör, son 10 yıldır iki dergide köşe yazarlığı da yapıyordu. 
     Kaliforniya eyaletinin milyarlarca dolarlık bir bütçe açığıyla karşı karşıya bulunduğu bir sırada Kasım ayında yönetime gelen Schwarzenegger'in vücut geliştirme dergilerine editörlük için zaman ayırmasıysa bazı çevrelerce eleştirildi. 
     Sözcüsü, vali maaşını almayan Schwrzenegger'in editörlük işi karşılığında ne kadar ücret alacağını açıklamazken, dergilerle birlikte National Enquirer adlı bulvar gazetesini de yayınlayan American Media şirketi, ünlü vücutçuya yılda 250 bin dolar ücret ödeneceğini bildirdi. 
     
</TEXT>
</DOC>
