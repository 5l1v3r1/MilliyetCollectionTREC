<DOC>
<DOCNO> 226429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/28/son/sonyas09.html </URL>
<DATE> 2004/03/28/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Yağmur geliyor, şemsiyeleri hazırlayın 
</HEADLINE>
<TEXT>

     Türkiye, bugün geceden itibaren Orta Akdeniz ve Balkanlar üzerinden gelen yağışlı havanın etkisine giriyor. Hava sıcaklığı, yarın kuzey ve batı, salı doğu kesimlerde azalacak. Hafta ortasından itibaren batı bölgelerimizden başlayarak tekrar artacak. 
     Devlet Meteoroloji Genel Müdürlüğü'nden alınan bilgiye göre, bu gece Kıyı Ege’de yağmur ve sağanak şeklinde başlayacak yağışlar, yarın Pazartesi Marmara, Ege, Batı Akdeniz, İç Anadolu ile Karadeniz bölgelerinde devam edecek. 
     Yağışlar Marmara’nın güney ve doğusu, Güney ve İç Ege, İç Anadolu’nun kuzeybatısı ile Batı Karadeniz bölgelerinde yer yer etkili olacak. 
     Yağışlı hava Salı ve Çarşamba günü Karadeniz, İç Anadolu’nun doğusu ile Doğu ve Güneydoğu bölgelerinde etkili olduktan sonra yurdu terk edecek. 
     Önümüzdeki 3 günün hava raporu ise şöyle 
     Pazartesi 
     Doğu Anadolu, Güneydoğu Anadolu ve Doğu Akdeniz dışında tüm bölgelerimiz yağmura teslim olacak. Özellikle, Marmara, Batı Karadeniz ve Ege'de etkili yağış bekleniyor... 
     Salı 
     Yağmur doğuya doğru kaymaya başlıyor. Karadeniz, Güneydoğu Anadolu ve Doğu Anadolu yağmurlu olacak. Kuzeydoğu Anadolu'da ise kar yağışı görülecek. Diğer bölgelerimiz çok bulutlu bir gün geçirecek. 
     Çarşamba 
     Orta ve Doğu Karadeniz ile Doğu Anadolu'nun doğusu yağmurlu, Kuzeydoğu Anadolu ise kar yağışlı. Batı bölgelerimiz parçalı bulutlu, güneş kendini gösterecek. 
     
</TEXT>
</DOC>
