<DOC>
<DOCNO> 229170 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/spor/spo06.html </URL>
<DATE> 2004/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğan sürprizi 
</HEADLINE>
<TEXT>

   Gaziantep Başkanı'nın liderliğini yaptığı yeni oluşumun, yasadaki değişikliklerden sonra, federasyon için harekete geçeceği ileri sürüldü 
      CEMAL ERSEN 

   
   Şahin'in talimatı 
   FUTBOL için çıkarılan 3813 sayılı yasada yapılacak temel değişiklikler için geri sayım sürerken, sürpriz bir oluşum ortaya çıktı. Gaziantepspor Başkanı Celal Doğan'ın liderliğini yaptığı, Gençlerbirliği Başkanı İlhan Cavcav ve Samsunspor Başkanı İsmail Uyanık ile bazı Anadolu kulüplerinin desteklediği bu oluşumun, tasarının TBMM'den geçmesinden sonra federasyon yönetimi için harekete geçecekleri ileri sürüldü. Başbakan Yardımcısı M.Ali Şahin'in yasayla ilgili "Haziran ayına dek bu iş bitsin" talimatını verdiği de bildirildi. 
   
   Üniversite çıkmazı 
   TBMM'ye sunulacak yeni yasaya, "Başkan adayları üniversite mezunu olmalı" hükmü eklenirse, Haluk Ulusoy'un seçime giremeyeceği kaydedildi. Futbol Federasyonu tarafından henüz üzerinde hiçbir çalışma yapılmayan tasarıda, üniversite mezunluğu hükmüyle ilgili son sözü Başbakan Yardımcısı Şahin'in söyleyeceği ifade edildi. Ayrıca konunun bugünkü Kulüpler Birliği toplantısında ele alınacağı bildirildi. Bu arada "Ya 46 federasyon için de tahsil şartını kaldıralım, ya da futbola da getirelim" görüşünün ağır bastığı öğrenildi. 
   
   Paralı olmayacak 
   GENEL Müdür Mehmet Atalay'ın futbolun tüm unsurlarından görüş alarak hazırlattığı yeni tasarıdaki önemli değişikliklerden biri de paralı başkan vekilliğinin kaldırılması olacak. Bu durumda başkana vekalet edecek iki isim fahri görev yapacak. Ayrıca başkanvekillerinin de seçimle işbaşına gelmesi öngörülecek. MHK'de maaşlı çalışan üyeler için de aynı sistem uygulanacak. MHK'nın seçimle görev alması konusu kesinlik kazanırken, taban birliklerinin delege sayısı azaltılacak, ağırlık kulüplerin olacak. 
   
   
</TEXT>
</DOC>
