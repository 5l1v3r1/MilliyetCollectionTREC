<DOC>
<DOCNO> 229359 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/son/sonspo18.html </URL>
<DATE> 2004/04/07/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Galatasaray'da Hagi, antrenmanda öfke saçtı... 
</HEADLINE>
<TEXT>

     Galatasaray Teknik Direktörü Gheorghe Hagi, sarı-kırmızılı takımın bugünkü antrenmanının sonunda futbolcularla Özürlü Çocuklar Vakfı yararına çekimlerin yapılmak istenmesi üzerine öfkelendi. 
     Sarı-kırmızılıların Florya Metin Oktay Tesisleri'nde yaptıkları ve yaklaşık 2 saat süren antrenman gerginlikle noktalandı. İlk olarak tek pas çalışması sırasında oyuncularına ''Birbirinizle konuşsanıza'' diyerek sert çıkışan Rumen teknik adam, daha sonra çift kale taktik maçında kendisi de oynadı. 
     Ancak kulüp ikinci başkanı ve futbol şube sorumlusu Ergun Gürsoy'un yardımcılığını yapan Ayhan Akbin'in, sahanın yanına getirdiği Özürlü Çocuklar Vakfı temsilcileri ve kamerasını gören Hagi birden bire sinirlendi, takım kaptanı Bülent'in bu kişilerin yanına gittiğini gören ve röportaj yapacağını zanneden Hagi, birden bire bağırmaya başladı. Hagi, Türkçe olarak ''Hey sen ne yapıyorsun orada, antrenman henüz bitmedi. Görmüyor musunuz, biraz saygı gösterin. Ne röportajı, çıkın oradan'' diye bağırdı. 
     Akbin, Hagi'nin beklenmedik tepkisi üzerine zor duruma düşerken, olayı anlatmak istemesi de Rumen teknik adamı sakinleştirmeye yetmedi. 
     
     ANKARAGÜCÜ MAÇI HAZIRLIKLARI 

     Futbolcular antrenmanda, tek pas, istasyon ve şut çalışması ile taktik çift kale maç yaptılar. 
     Çalışmaya sakatlığı süren Prates'in yanı sıra, dizindeki sakatlığı nedeniyle MR çektirmeye giden Orhan, 20 Yaş Altı Milli Takımı'nda bulunan Sabri ve hastalığı süren Volkan katılmadı. 
     Hafta başından bu yana gribal enfeksiyon nedeniyle antrenmanlara çıkmayan Bratu da takımla birlikte çalışmalara başladı. 
     Galatasaray'da antrenmanlar bugünden itibaren basına ve taraftarlara kapandı. Sarı-kırmızılılar, akşam yapacakları idman ile Ankaragücü maçının hazırlıklarını sürdürecekler. 

     
</TEXT>
</DOC>
