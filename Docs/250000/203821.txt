<DOC>
<DOCNO> 203821 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/23/guncel/gun01.html </URL>
<DATE> 2003/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Emniyete 'Van' uyarısı 
</HEADLINE>
<TEXT>

   Yeni atanan il emniyet müdürlerine, Kürtçe afiş, sokak hareketleri, ibadethane açılması ve geleneksel dilde yapılan etkinlikleri AB yasalarına göre yorumlamaları gerektiği söylendi 
   TOLGA ŞARDAN Ankara 
   
   Yeni atanan il emniyet müdürleri, "AB'ye uyum" konusunda uyarıldı. Van'da Kürtçe afişlere yapılan müdahaleyi anımsatan Emniyet Genel Müdürlüğü Güvenlik Daire Başkanı İsmail Çalışkan, "İçeriğinin suç olması lazım. Suç değilse, her dilde afiş yazılır" dedi. Çalışkan, sokak hareketleri, ibadethane açılması ve geleneksel dilde yapılan etkinliklerin AB yasalarına göre yorumlanması gerektiğini söyledi. 
   
   45 il emniyet müdürü katıldı 
   Ankara'da 45 il emniyet müdürünün katıldığı üç günlük eğitim programında konuşan Çalışkan, Türkiye'nin AB Zirvesi'nde zor durumda kalmasına neden olan olay için, "33 ilden sadece birinde ayar tutmadı. Diyarbakır'da bile ayar tuttu" diye konuştu. 
   Çalışkan, "Basın açıklamalarıyla toplumsal olayları iyi ayırt etmek gerekir. Sokak hareketlerinde inisiyatif illerde" dedi. Çalışkan, çevik kuvvet personelinin de 2911 sayılı Toplantı ve Gösteri Yürüyüşleri Kanunu'yla gidecekleri görevle ilgili bilgilendirilmesi gerektiğini kaydetti. Emniyet müdürlerinin, radyo ve televizyonların başta Kürtçe olmak üzere geleneksel dillerde yapacağı yayınlar için hazır olması gerektiğini belirten Çalışkan, "Yayına bir şey yapılmayacak. İçeriğinde suç varsa gereği yapılacak" dedi. 
   Çalışkan, yabancıların ibadethane başvurularına olumlu bakılmasını da istedi. Bir yerde cemaat varsa, ibadethane açılabileceğini kaydeden Çalışkan, "Alanya'daki hıristiyanların yaptığı gibi, dernek aracılığıyla yapılacak ibadethane başvuruları için yapıcı olun" diye konuştu. 
   
   Afiş toplatma sıkıntı yarattı 
   İnsan Hakları Derneği'nin, İnsan Hakları Günü nedeniyle 33 kente gönderdiği afişler için Van'da soruşturma başlatılmıştı. Mahkeme, Kürtçe "Herkes farklı, herkes eşit, barışı kazanacağız" yazılı afişlerin toplanmasına karar verirken, asanlar hakkında "bölücülük" suçlamasıyla dava açılmıştı. Bunun üzerine Brüksel'de bulunan Başbakan Recep Tayyip Erdoğan'la Adalet Bakanı Cemil Çiçek ve İçişleri Bakanı Abdülkadir Aksu arasında telefon trafiği yaşanmıştı. 
   
      Dokuz trilyonluk polisevi    Bir taraftan kamuya ait sosyal tesisler satılmak istenirken, diğer taraftan, Emniyet Genel Müdürlüğü, personelinin konaklaması için Ankara Dikmen'de dokuz trilyon liraya yeni Polisevi inşa ettirdi. Beş yıldızlı otelleri aratmayan Polisevi'nin maliyeti, Türk Polis Teşkilatını Güçlendirme Vakfı Polis Vakfı kaynaklarından karşılandı. Polisevinde, yüzme havuzu ve sauna da var. 
   
   
   
</TEXT>
</DOC>
