<DOC>
<DOCNO> 225640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/25/son/sonyas18.html </URL>
<DATE> 2004/03/25/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Kan testiyle stresin derecesi ölçülebilecek 
</HEADLINE>
<TEXT>

     İnsanların ne kadar stresli olduğu yeni geliştirilen bir kan testiyle tespit edilecek. 
     Oxford Üniversitesi Teknoloji Transferi Bölümü'nde görevli Linda Naylor başkanlığındaki ekibin geliştirdiği test sayesinde, stresin derecesi bağışıklık sisteminin verdiği tepki yardımıyla ölçülebiliyor. 
     Aldıkları kan örneğine bakteriyel enfeksiyon etkisi yaratan bir kimyasal madde ekleyen bilim adamları, bu tür enfeksiyonlara karşı savaşan akyuvarların tepkisinin, kanı alınan kişinin ne kadar stresli olduğunu gösterdiğini kaydettiler. 
     Bilim adamları, stres derecesi ne kadar yüksekse, akyuvarların tepkisinin o kadar zayıf olduğunu ifade ettiler. 
     Enstitü tarafından yapılan açıklamaya göre, geliştirilen testin patentini almak için başvuruda bulunuldu. 
     Stresin ilk başta kalp atışını hızlandırdığını, nefes alıp verme sıklığını artırdığını ve kasların daha fazla oksijen almasını sağladığını belirten bilim adamları, bu durumda olan bir insanın, kısa süreli de olsa fiziksel potansiyelinin doruğuna ulaşabildiğini kaydettiler. Uzun bir süre devam eden stresin ise mide ülseri ve kalp hastalıklarına neden olabileceği ifade edildi. 
     
</TEXT>
</DOC>
