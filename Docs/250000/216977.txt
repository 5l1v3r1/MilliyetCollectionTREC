<DOC>
<DOCNO> 216977 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/22/son/sonspo22.html </URL>
<DATE> 2004/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Birinci Süper Futbol Ligi'nde görünüm 
</HEADLINE>
<TEXT>

     Birinci Süper Futbol Ligi'nde 22. hafta, yarına ertelenen 1 maç dışında tamamlanırken, lider Beşiktaş ile takipçisi Fenerbahçe arasındaki puan farkı yeniden 3'e indi. 
     Şu ana dek 17 golün atıldığı ligin 22. haftasında, lider Beşiktaş, karla kaplı sahada yaptığı maçta, deplasmanda Malatyaspor ile golsüz berabere kalınca, zirve yarışında 2 puan daha yitirdi. 
     Siyah-beyazlılar, haftayı 51 puanla lider olarak bitirirken, en yakın takipçileri Fenerbahçe, zorlu Gaziantepspor deplasmanında 5-1'lik galibiyetle çok önemli bir 3 puan çıkardı. 48 puana ulaşan Fenerbahçe'de, Ümit Özat da attığı 3 golle galibiyette başrolü oynadı. 
     3. sıradaki Trabzonspor, sahasında Çaykur Rizespor'a tek gollük üstünlük sağlayıp 41 puanla yerini korurken, sahasında Konyaspor'u 2-1'lik skorla geçen Galatasaray, 38 puana çıktı ve Denizlispor'un sahasında Ankaragücü'ne yenilmesiyle haftalar sonra 4. sıraya yükseldi. Denizlispor ise 5.liğe düştü. 
     4 maçı evsahibi, 2 maçı da deplasman takımlarının kazandığı 22. haftada, 2 maç da berabere bitti ve bunların 2'sinde de gol atılamadı. 
     Gol krallığı yarışmasında, Fenerbahçeli Van Hooijdonk ile bu hafta 1 gol daha atan Konyasporlu Zafer Biryol, 16'şar golle ilk sırayı paylaşırlarken, bu 2 futbolcuyu, 14 golle Samsunsporlu Serkan Aykut, 13 golle Fenerbahçeli Tuncay ve 11 golle de Beşiktaşlı Ahmed Hassan izliyor. 
     
</TEXT>
</DOC>
