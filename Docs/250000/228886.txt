<DOC>
<DOCNO> 228886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/06/son/sondun10.html </URL>
<DATE> 2004/04/06/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Talat Plana gönül rahatlığıyla 'evet' denilebilir... 
</HEADLINE>
<TEXT>

     KKTC Başbakanı Mehmet Ali Talat, İsviçre'deki müzakerelerin ardından BM Genel Sekreteri Kofi Annan'ın son halini verdiği planın, ''artık çok daha fazla Kıbrıslı Türkün ve Rumun gönül rahatlığıyla 'evet' diyebileceği bir plan olduğunu'' söyledi. 
     Başbakan Talat, Kıbrıs Türk Öğretmenler Sendikası KTÖS lokalinde düzenlenen toplantıda, İsviçre'deki müzakereler ve Annan planının son durumu hakkında, ''Bu Memleket Bizim Platformu'' ile ''Ortak Vizyon''u oluşturan kuruluşların temsilcilerine bilgi verdi. Talat, kalabalık bir grubun katıldığı toplantıda soruları da yanıtladı. 
     Referandumda Kıbrıs'taki her iki tarafın da Annan planını kabul etmesi için gereken çalışmaları yapacaklarını belirten Talat, ''Plan, ufak tefek karmaşalar olmakla beraber kabul edilebilir hale geldi'' dedi. 
     Başbakan Talat, Rumlara devredilecek topraklarda daha önce 30 ay olan geçiş döneminin son düzenlemeyle 50 güne düşürülmesinden endişe duyduğunu ve bunun çok zorluklar yaratacağını kaydetti. 
     Talat, ''Annan planının ilk kez İsviçre'de müzakere edildiğini, bu yüzden planda denge korunarak epeyce değişiklikler olduğunu'' anlattı. 
     
     EN KÖKLÜ DEĞİŞİKLİK MÜLKİYETTE 

     Mehmet Ali Talat, Annan planında İsviçre'deki müzakereler sırasında en köklü değişikliğin Kıbrıs Türk tarafının önerisiyle mülkiyet konusunda yapıldığına işaret ederek, kuzeydeki Rum malının 3'te 1'inin iadesi, 3'te 1'inin tazminatının alınması ve 3'te 1'inin takas amacıyla kullanılacak olmasının, her iki tarafa da avantajlar getiren bir formül olduğunu söyledi. 
     Başbakan Talat, ''Bu yöntemle Rumların mallarını uzun vadeli kiralayarak sonunda sahip çıkacakları endişesinin ortadan kalktığını, Rumların ne kadar mal alabileceğinin belirginleştiğini, mülkiyetin değişik bölgelerden dengeli şekilde iadesinin sağlanacağını'' söyledi. Talat, mülk iadesi ve tazminat şeklinde uygulanacak düzenlemeyi insan haklarına uygun bir yöntem diye niteledi. 
     En büyük tartışmayı Karpaz konusunda yaşadıklarını belirten Talat, ''Bu formülü Karpaz dahil diye önerdiklerini ama Rumların karşı çıktığını, sonuçta BM'nin 'geri dönecekler mallarının tümünü, dönmeyecekler 3'te 1'ini alacak' diye formüle ettiğini'' anlattı. Talat, her iki taraf için mal mülk konusundaki düzenlemenin daha tatmin edici olduğunu ifade etti. 
     Senatoya seçilecek 24 Kıbrıslı Türk ve 24 Kıbrıslı Rumun anadil temeline göre seçileceğine işaret eden Talat, bunun siyasi eşitlik için çok önemli oldğunu kaydetti. 
     Talat, ''Plana göre Türkiye AB'ye tam üye olunca, kuzeye geçecek Rum oranındaki yüzde 21'lik sınırlamanın kalkacağını, bunun nedenini sorduğunda kimseden cevap alamadığını, sonuçta demografik yapının bozulmaması için Kıbrıs Türk devletinde yaşayanların 3'te 2'sinin anadilinin Türkçe, Kırbıs Rum devletinde yaşayanların 3'te 2'sinin anadilinin de Rumca olması koşulunun geldiğini'' belirtti. 
     İade edilecek topraklardaki sınır düzenlemelerinin süresinin 3 yıldan 3.5 yıla çıkarıldığını anlatan Başbakan Talat, 1 Ağustos'a kadarki geçiş sürecinde 3 Kıbrıslı Türk, 3 Rum bakanın görev yapacağını, birer aylık sürelerde iki de eşbaşkan olacağını, 13 Haziran'da ise tüm seçimlerin yapılacağını kaydetti. 
     Başbakan Talat, ''Kıbrıs Türk tarafının istediği istisnaların derogasyon AB birincil hukuku yapılmasının büyük ölçüde sağlandığını'' ifade ederek, ''adaptasyon sürecinin arkasından tüm istisnaların da birincil hukuk sayılabileceğini, AB yetkililerinin en kısa sürede bu konuda girişim başlatacağını söylediğini'' bildirdi. 
     Talat, Annan planındaki son düzenlemelerle polis sayısının artırıldığını, Merkez Bankası'nın kuzeyde bir yıl süreyle şubesi olacağını, Merkez Bankası guvernörünün ilk 7 yıl Kıbrıslı Türk olacağını, güneyde veya kuzeyde istimlak edilmiş malların parası alınmamışsa eşdeğer amacıyla kullanılabilmesinin sağlandığını kaydetti. 
     
     TÜRKİYE KÖKENLİLER 

     Talat, daha sonra katılımcıların sorularını da yanıtladı. KKTC'deki Türkiye kökenli nüfus konusunda devletin elinde kesin bir kayıt olmadığını, doğum ve ölüm kayıtlarının çok çağdışı olduğunu belirtti. 
     Talat, bugüne dek bin vatandaşlık verildiğini ama bunlardan 44 bininin kimlik kartı aldığını, 9 bininin kimlik kartı almadığını, bundan da bu 9 bin kişinin KKTC'de yaşamadığının anlaşıldığını kaydetti. Talat, poliste 1990'dan önceki döneme ait ülkeye giriş ve çıkış kayıtlarının da bulunmadığını söyledi. 
     Bu konulara açıklık getirebilmek için İçişleri Bakanlığı'nda yoğun bir çalışma sürdüğünü, birkaç gün içinde Türkiye kökenlilerle ilgili listenin hazırlanacağını belirten Başbakan Talat, rakamın Annan planındaki gibi 45 bin civarında olacağını sandığını açıkladı. Başbakan Talat, ülkede 60 bin de kaçak bulunduğunun tespit edildiğini bildirdi. 
     Talat, BM'ye 10 Nisan'a kadar vatandaşlığa alınacak Türkiye kökenlilerle ilgili 45 bin kişilik listeyi vermek zorunda olduklarını belirterek, ''Aksi halde toplumsal sorunlar yaşanabileceğini'' söyledi. 
     Aynı şekilde Rum tarafının da vatandaş yaptıklarının listesini BM'ye sunacağını kaydeden Başbakan Talat, ''Bu listelerin yeni devletin ilk resmi gazetesinde yayımlanacağını, üç aylık müracaat süresi tanınacağını ve yanlışlıklarla haksızlıkların düzeltilmesi fırsatı olacağını'' anlattı. 
     Referandumda, sandık seçmen listesindeki seçmenlerin oy kullanacağını belirten Talat, ''Türkiye AB'ye girdikten sonra Türkiyelilerin kalmak için Kıbrıs'ı çok fazla tercih edeceğini sanmadığını, hatta anlaşmadan sonra AB vatandaşlığını alıp gidecekler de bulunacağını'' söyledi. 
     Talat, Türkiye'nin anlaşmadan sonra Kıbrıs'a para verip vermeyeceğinin belli olmadığını, ancak mayısa kadar kredi anlaşması bulunduğunu, İsviçre'deki görüşmeler sırasında Türk heyetinin ''biz yükümlülüklerimizi sürdüreceğiz, bir pürüz olmayacak'' dediğini anlattı. 
     Başbakan Mehmet Ali Talat, geçici dönemde Dışişleri ve Savunma, Telekomüniksyon ve Ulaştırma, Ekonomi ve Finans bakanlıklarının Kıbrıslı Türk, Maliye, Avrupa ve İçişleri bakanlıklarının ise Rum olacağını belirtti. 

     
</TEXT>
</DOC>
