<DOC>
<DOCNO> 207559 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/09/son/sonspo12.html </URL>
<DATE> 2004/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş yabancısız çalıştı 
</HEADLINE>
<TEXT>

     Ligin ilk yarısını lider olarak tamamlayan Beşiktaş, ikinci yarı hazırlıklarını, bugün yaptığı antrenmanla sürdürdü. 
     BJK Nevzat Demir Tesisleri'nde teknik direktör Mircea Lucescu yönetiminde gerçekleştirilen ve yaklaşık 1 saat süren antrenmanda futbolcular, kondisyon ve pas çalışmasının ardından yarım alanda kısa süreli çift kale maç yaptı. 
     Ülkelerinde bulunan ve bu akşam İstanbul'a gelmeleri beklenen Ronaldo, Cordoba, Zago, kontrol amacıyla İsviçre'ye giden Tümer ve Afrika Kupası'nda Mısır Milli Takımı kadrosunda yer alan Ahmed Hassan antrenmana katılmadı. Tümer'in yarın İstanbul'a döneceği açıklandı. 
     Hafif sakatlığı bulunan Sergen ile pas çalışması sırasında ayağına darbe alan Pancu, çift kale maça katılmayıp takımdan ayrı koşu yaptı. 
     Bu arada ayağında hafif bir sakatlığı bulunan Mircea Lucescu'nun, antrenman sırasında hafif sektiği gözlendi. 
     Beşiktaş, ikinci yarı hazırlıklarını bu akşam basına kapalı olarak gerçekleştireceği antrenmanla sürdürecek. 
     Öte yandan Lucescu, yarın sabah yapılacak antrenmanı da basına kapattı. Siyah-beyazlılar, yarın yapacakları çift antrenmanın ardından, çalışmaların ikinci bölümü için 11 Ocak Pazar günü Antalya'ya gidecek. 
     
</TEXT>
</DOC>
