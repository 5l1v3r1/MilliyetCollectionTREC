<DOC>
<DOCNO> 220666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/08/yazar/oztrak.html </URL>
<DATE> 2004/03/08/ </DATE>
<TIME>  </TIME>
<AUTHOR> FAİK ÖZTRAK  </AUTHOR>
<HEADLINE>
IMF de altyapı dedi 
</HEADLINE>
<TEXT>

   
   Uluslararası Para Fonu'nun Başkanı Horst Köhler Almanya'da cumhurbaşkanlığı adaylığını kabul ederek görevinden ayrıldı. Dünya kamuoyunda, bu önemli uluslararası kuruluşun başına kimin geleceği tartışmaları ön plana çıktı. Ancak Köhler'in veda amacıyla düzenlediği basın konferansında yaptığı değerlendirmeler de oldukça ilginçti. Bunlar arasında IMF'nin program uyguladığı ülkelerde altyapının finansmanı için daha fazla alan yaratması gerektiğinin altını çizen "Büyüme olmaksızın hiçbir yere ulaşamayız. Ancak, sürekli büyüme olabilmesi için altyapı yatırımlarına dayanan sürekli gelişme olmalıdır. Bu bir ölçüde ihmal edilmiş bir unsurdur ve bu konuyu yeniden değerlendirme ihtiyacında olduğumuzu düşünüyoruz" cümleleri dikkatleri çekti. Bu aynı zamanda, Brezilya Cumhurbaşkanı Lula'nın, IMF'nin kredi verme kurallarında daha fazla altyapı yatırımı yapılmasına imkan verecek değişiklikler için, başlattığı kampanyaya IMF'nin de sıcak baktığının göstergesi. 
   
   Mali uyumun kalitesi 
   Borç yükü yüksek olan, gelişen pazar ekonomilerinde mali disiplin kadar bu çerçevede gerçekleştirilen mali uyumun kalitesi kavramı da yatırımcıların değerlendirmelerinde ön plana çıkıyor. Mali uyumun kalitesi, harcamalardan tasarruf sürecinde verimsiz alanlardan ve etkisi olmayan transferlerden vazgeçebildiğiniz, fiziki altyapınızı ve insani sermayenizi güçlendiren alanlara kaynak aktarabildiğiniz, geliri toplarken üretimi engellemediğiniz ölçüde artıyor. Bu unsurları dikkate almayan maliye politikaları ekonomide verimlilik ve etkinliği düşürerek büyümeyi engelliyor. Büyüme olmadığı takdirde o ekonomiye ve izlenen ekonomi politikalarının sürdürülebileceğine güven duyulmuyor. Mali uyumun kalitesi ise yapısal reformlarla artırılıyor. 
   Şubat ayını da geride bırakmamıza rağmen Maliye Bakanlığı hala ocak ayı bütçe verilerini yayımlamadı. Buna benzer bir gelişme geçmişte Refahyol hükümeti döneminde yaşanmış ve iç ve dış piyasalarda sıkıntı yaratmıştı. Teknik bir sorun var ise bu kamuoyuna açıkça duyurulmalı. Ancak Hazine Müsteşarlığı geçtiğimiz hafta bütçenin nakit dengesini şubat ayı itibariyle yayımladı. Buradan ocak - şubat döneminde nakit bazda, faiz dışındaki harcamaların geçen yılın aynı dönemine göre yüzde 13.4, gelirlerin ise sadece yüzde 4.2 arttığını görüyoruz. İlk iki aydaki rakamlar mali dengenin tutturulması için tedbir alma ihtiyacını ortaya koydu. 
   
   Sosyal güvenlik açığı 
   Nitekim hükümet de bazı tedbirler aldı. Bütçenin personel ve sosyal güvenlik harcamaları dışındaki kalemlerinden yüzde 13'lük genel bir kesinti - ki hiçbir yapısal tedbire dayanmıyor - ve dolaylı vergi artışlarından oluşan bir paket yürürlüğe girdi. Aslında geçen yıl da mali denge benzer bir tedbir paketiyle tutturulmuştu. Hükümet iş başına geldiğinden beri sosyal güvenlik kuruluşlarının dengelerini önce bozuyor. Sonra ortaya çıkan açıkları dolaylı vergileri artırarak ve altyapı ile insani sermayenin güçlendirilmesine giden harcamaları kısarak kapatıyor. Bütçenin yatırımlarının gayri safi milli hasıla içindeki payı 2002 yılında yüzde 2.5 seviyesinden son kesintilerle 2004 yılında yüzde 1.6'ya geriliyor. Bu durum ister istemez mali uyumun kalitesi ve bu politikaların orta vadede sürdürülebilirliği kuşkularını gündeme getiriyor. 
   Türkiye'nin yol ve suya olan, okul, hastane, adliye binası ve bunların teknik altyapısına olan ihtiyacı bitti mi Bunların her birinin eksikliği ülkenin büyüme potansiyelinin, işgücü yaratma ve insanının kendi ayakları üzerinde durarak insan haysiyetine uygun bir gelir sağlama imkanlarının azaltılması anlamına geliyor. Dolaylı vergilerde yapılan kısmi artışlar üretimi, dolayısıyla istihdamı sınırlıyor. İki senedir hükümet sosyal güvenlik sisteminin açıklarını kapatmak için bu tercihi yapıyor. Döviz kurlarındaki gelişmelerin ortaya çıkardığı rekabet baskısı da göz önüne alındığında büyümenin sürdürülebilirliği konusu giderek önem kazanıyor. IMF'nin bile altyapı yatırımlarının önemine değindiği bir ortamda bu siyasi tercihin ülkeye faturası yakından izlenmeli. 
   
      
   
</TEXT>
</DOC>
