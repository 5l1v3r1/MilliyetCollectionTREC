<DOC>
<DOCNO> 213490 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/06/son/sondun13.html </URL>
<DATE> 2004/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Rusya kızgın... Çeçenistan'da iki Türk çatışmada öldürüldü... 
</HEADLINE>
<TEXT>

     Çeçenistan'da biri 2 Şubat'ta Rus özel kuvvetlerince düzenlenen bir operasyon sırasında, diğeri de dün çıkan bir çatışmada olmak üzere Türk olduğu öne sürülen iki kişinin ele geçirildiği açıklandı. Olay üzerine Rusya eleştiri oklarını yine Türkiye'ye çevirdi. 
     Rus basınına göre, Çeçenistan Cumhuriyetinde Rus özel kuvvetlerince düzenlenen operasyon sırasında ölü olarak ele geçirilen bir kişi üzerinde Ziya Peçe ismi olan bir Türk pasaportu bulundu. 
     Çeçenistan'da geçen yıl Türk olduğu öne sürülen en az yedi kişinin Rus güçlerince öldürüldüğü belirtiliyor. 
     Bu arada, Rusya Savunma Bakanlığı üst düzey yetkilisi de, "vatandaşlarının Çeçenistan'a sızarak bölücülerin yanında savaşmalarını önlemediği için" Türkiye'yi eleştirdi. "Çeçen topraklarında silahlı Türk vatandaşlarını öldürmeye devam ediyoruz" diyen yetkili "NATO üyesi olan Türkiye, savaşçıların, NATO'nun bir ortağı ve uluslararası terörle mücadele koalisyonunun aktif bir üyesi olan Rusya'ya sızmalarını önlemek için gerekli adımlar atmıyor" iddiasında bulundu. 
     
     DÜN BİR TÜRK DAHA 

     Öte yandan Çeçenistan'da dün çıkan çatışmada, Nadik Vahit Abbasoğlu adlı bir Türk vatandaşının da ölü ele geçirildiği bildirildi. 
     Rusya'nın İtar-Tass ajansı, bir yerel resmi kaynağa dayanarak verdiği haberde, ''Çeçenistan'da dün ölü ele geçirilen kişinin üzerinde bir suikast silahı, mühimmat ve Nadik Vahit Abbasoğlu adına düzenlenmiş bir pasaport'' bulunduğunu duyurdu. 
     Diplomatik kaynaklar, Rus makamlarından bu kişilerle ilgili olarak henüz Türkiye'den bilgi istenmediğini, bu kişilerin kimliklerinin ayrıntılı bir şekilde verilmesi halinde, Türk makamları tarafından bu kişiler hakkında daha rahat araştırma yapılabileceğini söylediler. 
     
     RUSYA SAVUNMA BAKANI ÖLDÜRÜLEN YABANCILAR ARASINDA TÜRKLERİN OLMASI TÜRK-RUS İLİŞKİLERİNİN GELİŞMESİNİ ENGELLİYOR'' 

     Rusya Savunma Bakanı Sergey İvanov, ''Çeçenistan'da çatışmalarda öldürülen yabancılar arasında Türk vatandaşlarının olmasının Türk-Rus ilişkilerinin gelişmesini engellediğini'' ileri sürdü. 
     İvanov, Almanya'nın Münih kentinde gazetecilere yaptığı açıklamada, ''Çeçenistan'da değişik ülkelerden gelen birçok teröristin faaliyet gösterdiğini'' kaydederek, ''son dönemde bu yabancılar arasında en çok Türk vatandaşlarının görüldüğünü'' söyledi. 
     Sergey İvanov, 2 Şubat'ta Çeçenistan'da Türk vatandaşı bir kişinin çatışmada ölü ele geçirildiğini, bu kişinin üstünde silah ve Türkiye'deki militanlara seslendiği bir ses bandının bulunduğunu söyledi. 
     Pasaportlarında Gürcistan vizesiyle Çeçenistan'a sızan uluslararası teröristleri görmeye alıştıklarını belirten İvanov, Rusya'nın, NATO üyesi ve diğer ülkelerle ilişkilerini karşılıklı menfaat çerçevesinde geliştirmek istediğini kaydetti. İvanov, bu ülkelerden ''çifte standarda son vermelerini'' isteyerek, ''İşbirliği sözde değil, gerçekte başlamalı'' dedi. 
     
</TEXT>
</DOC>
