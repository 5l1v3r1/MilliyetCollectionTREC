<DOC>
<DOCNO> 240739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/17/son/sonspo15.html </URL>
<DATE> 2004/05/17/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Bursa'nın yüzü spordan yana gülmüyor... 
</HEADLINE>
<TEXT>

     Türkiye'nin 4. büyük kenti olan ve büyük bir ekonomik potansiyele sahip bulunan Bursa'nın yüzü, bu yıl spordan yana gülmüyor. 
     41 yıllık mazisi olan ve Beşiktaş, Fenerbahçe ve Galatasaray'dan sonra Birinci Süper Lig'de en uzun süre düşmeden mücadele eden takım unvanını elinde bulunduran Bursaspor, 2. Lig'e düştü. 
     Ligi 40 puanla sondan 3. sırada tamamlayan yeşil-beyazlı takım, taraftarlarını hüzünlendirdi. 
     
     2'NCİ VE 3 LİG TAKIMLARI DA BAŞARISIZ 
     ikinci Lig B Kategorisi A Grubu'nda mücadele eden Bursa temsilcilerinin durumu da, Bursaspor'dan pek farklı değil. 
     Mustafakemalpaşaspor, sezonu 29 puanla son sırada tamamlayıp küme düşerken, İnegölspor, 35 puan toplayarak son anda ligde kalabildi. Bursa'nın bir diğer temsilcisi Bursa Merinosspor ise ligi 43 puanla 10. sırada bitirdi. 
     Üçüncü Futbol Ligi 4. Grup'ta mücadele eden Kestelspor, 24 puanla 17 takımlı grubu son sırada bitirdi ve amatör kümeye indi. Orhangazi Döktaşspor ise son ana kadar sürdürdüğü kümede kalma yarışında başarılı olamadı ve 39 puanla ancak 15. sırada yer edinerek, amatör kümeye giden ikinci Bursa takımı oldu. 
     OYAK Renault ise Bursa'nın en başarılı futbol takımı oldu. Sarı- siyahlı takım ligi 59 puanla lider Alanyaspor'un ardından 2'nci sırada tamamlayarak play-off'lara katılma hakkı elde etti. 
     
     BASKETBOL DA DİBE VURDU 
     Bursa'nın sportif alandaki başarısızlığı sadece futbolla sınırlı kalmadı. Türkiye Basketbol Ligi'nde mücadele eden Bursa takımları, ligi son son 2 sırada tamamlayarak küme düştü. 
     TBL'de bir dönem adeta fırtına gibi esen, tüm kupalara ambargo koyan, Avrupa kupalarında da başarılı olan TOFAŞ, bu sezon yabancısız mücadele ettiği ligi son sırada bitirdi. 
     Bir üst sırada bulunan diğer Bursa temsilcisi OYAK Renault'nun son haftalara kadar sürdürdüğü çabaları da sonuç vermedi ve her iki Bursa takımı ligden düştü. 
     
</TEXT>
</DOC>
