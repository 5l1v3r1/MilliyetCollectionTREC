<DOC>
<DOCNO> 222808 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/16/son/sonsiy05.html </URL>
<DATE> 2004/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan ''Hastanelerde rehin alan doktoru ben rehin alırım'' 
</HEADLINE>
<TEXT>

     Başbakan Recep Tayyip Erdoğan, hastanelerde hastaların rehin alınma döneminin sona erdiğini belirterek, ''Böyle bir ihbarı aldığım anda ilk yapacağım iş o doktoru rehin almaktır'' dedi. 
     Başbakan Erdoğan, 250 yataklı Ümraniye Devlet Hastanesi'nin açılışını gerçekleştirdi. 
     Vatandaşların sevgi gösterileri arasında konuşmasına başlayan Başbakan Erdoğan, hükümet olarak eğitim ve sağlık hizmetlerini, ''ertelenemez'' ve ''vazgeçilemez'' ihtiyaçlar olarak gördüklerini söyledi. 
     Sağlıkla ilgili yatırımlara özel önem verdiklerini, sağlık hizmetlerini halka en çağdaş biçimde sunabilmek amacıyla Sağlık Bakanlığı'nın çok kapsamlı bir program başlattığını dile getiren Erdoğan, şöyle konuştu 
     ''İstedik ki, hastalarımız hastanelerde rehin kalmasın. İstedik ki, hastalarımız hastanelerin kapılarından çevrilmesin. İstedik ki, hasta haliyle kapı kapı dolaşmak suretiyle kapılar kendine kapanmasın. İstedik ki, Türkiye'nin her köşesinde vatandaşlar aynı kalitede sağlık hizmeti alsın.'' 
     
     HASTALARIN REHİN TUTULMASI 

     Vatandaşlara, ''16 aylık iktidarımız süresince hiç hastanelerde rehin tutulan bir hasta duydunuz mu '' diye soran Başbakan Recep Tayyip Erdoğan, şöyle devam etti 
     ''Bu dönem bitmiştir. Böyle bir ihbarı aldığım anda ilk yapacağım iş o doktoru rehin almaktır. Bu anlayışı rehin almaktır. Zira ben inanıyorum ki, bu bir yanlış zihniyetin doktorlarımıza bir dayatmasıydı. Bu dayatma ortadan kalktığı sürece hiçbir doktor bu yola tevessül etmeyecektir, etmez. Sağlık Bakanlığı'nda artık bu anlayış egemendir. Hiçbir doktorumuzu kendi tıp yeminiyle çeliştirmeyecek, onlarla çelişen duruma düşmeyecek adımı da atmış olacağız.'' Erdoğan, sağlıkta halkın güvenini kazanan bir sistemin bu dönemde kurulmaya başlandığını ifade ederek, eksiklerin bulunduğunu ancak bunları zaman içinde süratle gidereceklerini bildirdi. 
     Halka ''artık ben kendimi emin ellere, şifa dağıtan ellere teslim ediyorum'' demek fırsatını ve zeminini hazırladıklarını kaydeden Erdoğan, SSK, Bağkur ve işçi emeklilerinin özel hastanelerden yararlanması için yasal hazırlıklar yapıldığını anlattı. 
     
     ''EĞİTİMDE, ŞİMDİLİK TOP DİREKTEN DÖNDÜ'' 

     İşadamlarının imkanının olduğunu, bunların sağlıkta ve eğitimde yatırıma dönüştürüldüğünü anlatan Erdoğan, ancak bu yatırımlar koordine edilemediği için halkın istifade edemediğini vurguladı. 
     Burada çok ciddi bir kaynak israfının yaşandığını, devlet olarak kaynak israfına izin vermeyeceklerini belirten Erdoğan, sağlıkta devlet, özel, vakıf ve derneklere ait hastanelerin koordine edilerek, halkın istifadesine sunulacağını bildirdi. 
     Başbakan Erdoğan, bu sayede sağlık sektörüne rekabet geleceğini, bunun da kalite ve hizmet sunumunda olumlu etkiler yaratacağını vurgulayarak, ''Bunun aynını eğitimde de yapmak istedik, planladık ama şimdilik top direkten döndü. Eee... Top bir döner, iki döner, üçte de gol olur. Bu yolda da devam edeceğiz'' diye konuştu. 
     
     ''SANAL AÇILIŞ DÖNEMİ BİTTİ'' 

     Ümraniye Devlet Hastanesi'nin temelinin 1994'te atıldığını, 10 yıl geçmesine rağmen bu süreçte görev alan iktidarların hastaneyi bitiremediğini hatırlatan Başbakan Erdoğan, 2003 yılında Özel İdare'nin de bütçesinden 6.2 trilyon harcanarak, hastanenin bitirildiğini kaydetti. 
     ''Burada sanal açılış yapılmış. Bitti de mi açılış yapıldı Bittiyse buraya 6 trilyon niye verildi, niye hasta alınmıyordu '' diye soran Erdoğan, artık bu dönemin sona erdiğini, hastanenin poliklinik hizmetinin devreye girmesiyle beraber Ümraniye'nin çağdaş bir hastaneye kavuştuğunu söyledi. 
     İstanbul Valiliği'nde, yarın 6 okulun temelini atacaklarını da belirten Erdoğan, konuşmasını şöyle tamamladı 
     ''Bunlar 10 yılda bitmeyecek, bir yılda hizmete girecek. Bizi iyi izleyin iyi takip edin, bizim kitabımızda sınırı belli olmayan zaman yatmıyor. Tarih verilir ve o tarihte açılır. Çünkü biz vatandaşımızın umudunu sömürmeye değil, umudunu gerçekleştirmek üzere adımlar atmak için geldik. Bunu da atıyoruz, gerçekleştiriyoruz.'' Başbakan Erdoğan daha sonra, Ümraniye Devlet Hastanesi'nin açılışını gerçekleştirdi. 
     Sağlık Bakanı Recep Akdağ, Ulaştırma Bakanı Binali Yıldırım ve İstanbul Valisi Muammer Güler ile hastaneyi gezen Başbakan Erdoğan, yetkililerden bilgi aldı. 

     
</TEXT>
</DOC>
