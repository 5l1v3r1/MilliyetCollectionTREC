<DOC>
<DOCNO> 221306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/10/son/sonspo34.html </URL>
<DATE> 2004/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Konyaspor Bursaspor maçında puan değil, psikolojimizi kaybettik 
</HEADLINE>
<TEXT>

     Konyaspor Teknik Direktörü Tevfik Lav, hafta sonu oynadıkları Bursaspor maçında puan değil, daha önemli bir şey olan psikolojilerini kaybettiklerini söyledi. 
     Lav, kulüp binasında düzenlediği basın toplantısında, rahat kazanacakları Bursaspor maçında futbolcuların erken çıkan sarı kartlardan olumsuz etkilendiğini kaydetti. 
     Bu nedenle, sahadan istediklerini alamadan ayrılmak zorunda kaldıklarını ifade eden Lav, ''Bursaspor maçında puan değil, daha önemli şeyi, psikolojimizi kaybettik. Maçın ikinci yarısında yarın kıyamet kopacak, Fenerbahçe maçı oynanmayacak, Bursaspor maçını kazanın dedim. Ama futbolcuların beynindeki Fenerbahçe düşüncesini silemedim'' diye konuştu. 
     Lav, Fenerbahçe maçı hazırlıklarına gündüz sahada, geceleri geç saatlere kadar ise masa başında devam ettiklerini vurgulayarak, şunları söyledi 
     ''Türkiye'de 3 büyüğün dışında kalan takımlar en büyük hatayı yapıyorlar. Kendilerinde Fenerbahçe, Galatasaray ya da Beşiktaş ile oynamanın onurunu hissettikleri sürece galibiyet almaları her zaman sürpriz olarak nitelendirilir. Bu yüzden artık bunun aşılması gerekir. Futbolcularımla sık aralıklarla toplantılar yaparak, Fenerbahçe maçını kafalarına yerleştirmeye çalışıyorum. Tek düşüncemiz galibiyet.'' 
     
     ''BELLİ HEDEFLERİMİZ VAR'' 
     Fenerbahçe'nin şu anda lider olduğunu, bu nedenle avantajlı olduklarını belirten Lav, bunu en iyi şekilde kullanarak sahadan galibiyetle ayrılmayı hedeflediklerini anlattı. 
     Lav, Fenerbahçe'yi en iyi şekilde analiz etmeye çalıştıklarını, buna göre de oyun sistemi belirleyeceklerini dile getirerek, şöyle devam etti 
     ''Fenerbahçe çok iyi bir takım. Ancak bizim de belli hedeflerimiz var, buna ulaşmak istiyoruz. Daum elindeki futbolcuları farklı yerlerde oynatan zeki bir teknik direktör. Elindeki oyuncuların yerlerini çok sık değiştiriyor. Biz de ona göre farklı taktikler üzerinde çalışıyoruz. Zafer Biryol ve Altan'ın eksikliği bizi sıkıntıya sokacak. Beni en fazla düşündüren nokta da bu futbolcuların yerine kimi oynatacağım.'' Bir gazetecinin, ''Zafer Biryol ve Altan'ın yerine kimi oynatmayı düşünüyorsunuz'' sorusunu Lav, ''Çok iddialı ifadeler kullanmak istemiyorum. Dediğim gibi Daum çok zeki bir kişi. Söyleyeceğim her şeyi kendi lehine kullanabilir. Bu nedenle maç saatine kadar bu gizli kalsın. Ama en iyisini yapacağız. Bundan kimsenin şüphesi olmasın'' diye yanıtladı. 
     Lav, üzerlerindeki gizli korkuyu atmaları durumunda mutlaka galip geleceklerini ifade ederek, ''20 kişiye sorsanız 19'u yüzde 99 Fenerbahçe kazanır diyecektir. Fenerbahçe istikrarı yakaladığı için bu tür ifadeler normaldir. Ama sahada iyi mücadele edip hakkımız olanı alacağız'' dedi. 
     
</TEXT>
</DOC>
