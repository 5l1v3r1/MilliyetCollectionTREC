<DOC>
<DOCNO> 248118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/15/son/sonsiy35.html </URL>
<DATE> 2004/06/15/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Eski bakanlar Hüsamettin Özan ve Recep Önal, Yüce Divan'a sevkedildi... 
</HEADLINE>
<TEXT>

     TBMM Genel Kurulunda yapılan gizli oylamada, Hüsamettin Özkan ile Recep Önal'ın bakanlıkları sırasında Halkbankasının zarara uğratılmasına yol açarak görevlerini kötüye kullandıkları gerekçesiyle Yüce Divana sevkedilmeleri yönündeki soruşturma komisyonu raporu, gizli oylama sonucunda 356 oyla kabul edildi. 34 milletvekili ise raporun reddedilmesi yönünde oy kullandı. 
     Hüsamettin Özkan Genel Kurula gelerek kendisini savunmayacağını öğlen saatlerinde açıklamıştı. Recep Önal da TBMM'ye gelerek konuşma yapmadı. Böylece, Özkan ve Önal, gelmeleri halinde kendilerine tanınmış olan süre sınırı olmaksızın konuşma yapma haklarını kullanmamış oldular. 
     AKP İstanbul Milletvekili Hüseyin Besli ve 63 milletvekili arkadaşının bakanlıkları sırasında ilgili kuruluşların raporlarının gereğininin yapılmasını geciktirerek ve gerekli tedbirleri zamanında almayarak görevlerini yerine getirmemek suretiyle Türkiye Halk Bankasının zarara uğramasına sebep oldukları, usulsüz işlemlerin yapılmasına imkan sağladıkları ve bu eylemlerinin TCK'nın 230 2'nci maddesine uyduğu iddiasıyla eski Devlet Bakanı ve Başbakan Yardımcısı H.Hüsamettin Özkan ile Devlet eski Bakanı Recep Önal hakkında kurulan soruşturma komisyonunun, Özkan ve Önal'ın TCK'nın 240'ncı maddesinde tanımlanan "görevi kötüye kullanmak" suçunu işledikleri gerekçesiyle Yüce Divan'a sevkedilmeleri gerektiği yönündeki raporu TBMM Genel Kurulunda yapılan gizli oylamada kabul edildi. 
     Özkan ve Önal'ın Yüce Divana sevkedilmeleri yönündeki rapor hakkında yapılan gizli oylamaya 419 milletvekili katıldı. 356 milletvekili kabul oyu kullanırken, 34 milletvekili ret, 14 milletvekili çekimser, 5 milletvekili ise boş oy kullandı. 
     
     BUNDAN SONRA NE OLACAK 

     Gelinen bu aşamada, TBMM Başkanlığının en geç yedi gün içinde soruşturma dosyasını dizi pusulasına bağlayarak Anayasa Mahkemesine göndermesi gerekiyor. Daha sonra Anayasa Mahkemesi üyelerinden oluşan Yüce Divan, tensip tutanağı düzenleyerek iddia makamını temsil edecek olan Yargıtay Cumhuriyet Başsavcılığı ile Özkan ve Önal'a gönderecek. Ceza Muhakemeleri Usulü Kanunu uyarınca yapılacak duruşmalarda iddia makamında Yargıtay Cumhuriyet Başsavcısı Nuri Ok ya da Ok'un görevlendirmesi halinde Cumhuriyet Başsavcı Vekili oturacak. Yüce Divan ilk olarak "sanıklardan" ellerinde, dosyayada olmayan kanıtları bulunup bulunmadığını soracak. 
     Dosyadaki bu tür olası eksikliklerin giderilmesinin ardından sanıkların ilk ifadesi alınacak. İfadelerin ardından ise Yargıtay Cumhuriyet Başsavcılığı, Yüce Divan'a dava ile ilgili esas hakkındaki görüşünü sunacak. Daha sonra sanıklar ve veya vekilleri esas hakkındaki savunmalarını sözlü ve yazılı olarak yapacak. Dosyanının tamamlandığı görüşüne varması halinde belirlenecek bir günde biraraya gelecek olan Yüce Divan üyeleri, dava ile ilgili nihai kararını açıklayacak. Açıklanacak kısa kararın ardından, eski örneklere bakıldığında görüleceği üzere belki de yıllar sürecek bir gerekçeli karar yazım süreci başlayacak. Yüce Divan'dan çıkabilecek olası bir mahkumiyet kararı durumunda sanıkların temyiz hakkı bulunmuyor. 
     
</TEXT>
</DOC>
