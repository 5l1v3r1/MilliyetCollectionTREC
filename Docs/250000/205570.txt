<DOC>
<DOCNO> 205570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/01/son/sondun11.html </URL>
<DATE> 2003/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Genelkurmay Başkanı Myers Türkiye'ye geliyor... 
</HEADLINE>
<TEXT>

     ABD Genelkurmay Başkanı Orgeneral Richard Myers'ın bu ayın ortalarına doğru Türkiye'ye gelmesi bekleniyor. 
     A.A muhabirinin diplomatik kaynaklardan edindiği bilgiye göre, bölge ülkelerini ziyaret edecek olan Orgeneral Myers, Türkiye'ye de gelme talebinde bulundu. 
     Kaynaklar, Myers'ın talebine olumlu yanıt verildiğini ve program üzerinde çalışmaların başladığını söylediler. 
     Aynı kaynaklara göre, ziyaretin Ocak ayının ortalarına doğru gerçekleşmesi bekleniyor. 
     Amerikalı bir diplomatik kaynak da, Orgeneral Myers'ın Ocak ayı içinde bölge ülkelerini ziyaret edeceğini doğruladı ve bu çerçevede Ankara'ya da gelebileceğini söyledi. Kaynak, Myers'ın daha önce de Ankara'ya geldiğini belirterek, ''Ankara'yı da ziyaret etme olasılığı var, ancak bunu şu anda doğrulayabilecek durumda değilim'' dedi. 
     Myers'ın 8 ülkeyi kapsayacak bölge gezisi çerçevesinde Ankara'da yapacağı temaslarda da ağırlıklı konunun Irak olması bekleniyor. 
     ABD Genelkurmay Başkanı'nın gezisinin, olası harekat için hem hazırlıkları yerinde görmek, hem de bölge ülkeleri askeri yetkililerinin nabzını tutmak amacını taşıdığı belirtiliyor. 
     





</TEXT>
</DOC>
