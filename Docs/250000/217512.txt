<DOC>
<DOCNO> 217512 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/24/son/sontur07.html </URL>
<DATE> 2004/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan ve Schröder Adana'ya gitti... 
</HEADLINE>
<TEXT>

     Başbakan Recep Tayyip Erdoğan ve Almanya Başbakanı Gerhard Schröder, Alman konsorsiyumunca Yumurtalık ilçesinde inşa edilen Sugözü Termik Santralı'nın hizmete açılış törenine katılmak üzere, saat 09.45'te özel uçak ''ATA'' ile İstanbul'dan Adana'ya gitti. 
     Erdoğan ve Schröder'i, Atatürk Havalimanı Devlet Konukevi'nden, İstanbul Valisi Muammer Güler, Emniyet Müdürü Celalettin Cerrah ve Almanya'nın İstanbul Başkonsolosu Reiner Möckelmann ile öteki yetkililer uğurladı. 
     Devlet Bakanı Ali Babacan ile Enerji ve Tabii Kaynaklar Bakanı Hilmi Güler de, aynı uçakla Adana'ya gitti. 
     Bu arada, Almanya Başbakanı Schröder, geceyi geçirdiği Çırağan Oteli'nden saat 09.00'da ayrıldı. Schröder'in konvoyu Atatürk Havalimanı'na kadar çok yavaş şekilde ilerlerken, Başbakan Erdoğan'ın konvoyu ise Şirinevler'de konuk Başbakan ve beraberindekileri geçti. Almanya Başbakanı Schröder'i, Atatürk Havalimanı'na gelişinde, Başbakan Erdoğan ile bakanlar Babacan ve Güler, kapıda karşıladı. 
     
</TEXT>
</DOC>
