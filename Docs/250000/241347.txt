<DOC>
<DOCNO> 241347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/20/son/sondun28.html </URL>
<DATE> 2004/05/20/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Uyuşturucu operasyonu 9 ay sürdü, 4'ü Türk 30 kişi tutuklandı 
</HEADLINE>
<TEXT>

     İspanyol Ulusal Polisi'nin, uluslararası uyuşturucu kaçakçılığına karşı son yıllardaki en büyük operasyonu düzenleyerek, son 9 ayda 30 kişiyi tutukladığı bildirildi. 
     Emniyet Genel Müdürlüğü'nden verilen bilgiye göre, tutuklanan 30 kişiden 4'ü Türk, 6'sı Bulgar, 20'si İspanyol vatandaşı. 
     Geçen eylül ayında başlayan soruşturma kapsamında 4 farklı aşamada yürütülen operasyonun bu hafta sonuçlandırıldığını kaydeden yetkililer, yakalanan kişilerle birlikte 135 kilogram eroin, 300 bin euro nakit para, 8 otomobil, 1 otobüs, 4 tabanca, değerli mücevherat ve çok sayıda cep telefonuna el konulduğunu duyurdu. 
     İspanya'nın büyük kentlerinde uluslararası uyuşturucu kaçakçılığı yapan suç örgütlerini araştıran uyuşturucu ile mücadeleye bağlı polisin yürüttüğü operasyonların merkezlerinin, Madrid, Barcelona ve Malaga olduğu açıklandı. 
     Operasyonun ilk aşamasının, geçen 22 Aralık'ta Madrid'in Alcobendas ilçesinde uyuşturucu kaçakçısı Nejat Daş'ın yakalanmasıyla başladığı kaydedildi. 
     Türkiye'de uyuşturucu kaçakçılığından dolayı hüküm giydikten sonra 1994 yılında kaçarak, sahte evraklarla İspanya'ya gelen ve 1996 yılında bu ülkeden siyasi sığınma hakkı isteyen Daş, 7 Temmuz 1997 yılında Türkiye'ye iade edilmek üzere tutuklanmasına rağmen, 13 Mayıs 2003'de kefaletle serbest bırakılmıştı. Aralık ayında 65 kilogram eroin ile yakalanan ve Madrid'deki Cinco Soto de Real cezaevinde tutulan Daş'ın iade edilmesine ilişkin Türkiye'nin talebine yanıtın, ''karar aşamasında'' olduğu belirtiliyor. 
     
</TEXT>
</DOC>
