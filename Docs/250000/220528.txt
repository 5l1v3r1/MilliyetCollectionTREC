<DOC>
<DOCNO> 220528 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/07/son/sonspo11.html </URL>
<DATE> 2004/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Konyaspor'da beklenmeyen beraberlik üzdü... 
</HEADLINE>
<TEXT>

     Konyaspor'da, Bursaspor ile yapılan maçta alınan beklenmedik Bursaspor beraberliği üzüntü yaratırken, Fenerbahçe maçı hazırlıklarına yarından itibaren başlanacak. 
     Kulüp futbol şubesi sorumlusu ve basın sözcüsü İbrahim Kaplan, Gençlerbirliği galibiyetinin verdiği moralle mutlak galibiyet parolasıyla çıktıkları maçtan istediklerini alamadıklarını kaydetti. 
     Hedeflerine ulaşmak için evlerinde yaptıkları maçlarda puan yitirmemeleri gerektiğini ifade eden Kaplan, alınan beraberliğin teknik heyet ve yönetimi üzdüğünü bildirdi. 
     Maçta erken görülen sarı kartların oyun düzenlerini bozduğunu ve bu nedenle hedefledikleri oyunu sahaya yansıtamadıklarını belirten Kaplan, ''Beklemediğimiz bir sonuçtu. Ligde zor durumda olan Bursaspor, herşeyini ortaya koyarak oynadı. Maçın hakkı beraberlikti ancak biz galip gelmeliydik'' dedi. 
     Kaplan, futbolcuların yarın izinli olduğunu vurgulayarak, ''Gelecek hafta lig lideri Fenerbahçe ile karşılaşacağız. Deplasmanda yapacağımız maç çok zor geçecek. Yarından itibaren Fenerbahçe maçı hazırlıklarına başlayacağız'' diye konuştu. 
     
</TEXT>
</DOC>
