<DOC>
<DOCNO> 208388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/13/son/sonspo13.html </URL>
<DATE> 2004/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçeli Tuncay taraftardan sabır istedi... 
</HEADLINE>
<TEXT>

     Fenerbahçe'nin genç yıldızı Tuncay Şanlı, kadrosunda çok sayıda milli futbolcu bulunduran sarı-lacivertli takımın geleceğinin emin ellerde olduğunu söyledi. 
     Antalya kampını ve Fenerbahçe'yi değerlendiren Tuncay, milli oyuncuların çokluğunun hem milli takım hem de Fenerbahçe için büyük bir kazanç olduğuna dikkati çekerek, başarı için sabır istedi. 
     Yıldız futbolcu, ''Biraz sabredildiğinde uzun yıllar hizmet edip başarılara imza atacağımıza inanıyorum'' dedi. 
     
     ''ŞAMPİYON OLMAK İÇİN HER ŞEYİ YAPACAĞIZ'' 
     Fenerbahçe'nin bu sezon lig şampiyonluğu ve Türkiye Kupası'nı kazanma hedeflerini gerçekleştirecek güçte olduğunu belirten Tuncay, şampiyon olmak için ellerinden gelen her şeyi yapacaklarını anlattı. 
     Ligin ikinci yarısında çok koşan takım özelliğini sürdürmeleri halinde seyirci ve camia ile de bütünleşerek iki kulvarda da mutlu sona ulaşmak istediklerini vurgulayan Tuncay, şöyle devam etti 
     ''Puan farkını aşıp şampiyonluk yolunda ilerlemek istiyoruz. Puan farkı çok olsa da bu ara kapanır diye düşünüyorum. Sürekli kazanarak lideri takip edersek bu üst tarafta stres yaratır. Beşiktaş iyi oynuyor, mücadelesi çok iyi. Ama önemli olan bizim düşüncemiz. Her maça final havasında çıkıp kazanırsak, puan farkı kapanır diye düşünüyorum.'' 
     
     ''NOBRE GOLÜ KOKLUYOR...'' 
     Tuncay, takıma Antalya kampında katılan yeni transfer Brezilyalı Marcio Ferreira Nobre'ye övgüler yağdırdı. 
     Nobre'nin Fenerbahçe'ye katkısının büyük olacağını kaydeden Tuncay, ''Antrenmanlardaki performansı çok iyi. Golü kokluyor ve atıyor. Ligde de şans bulduğu zaman çok gol atacağına inanıyorum. Fenerbahçe'ye yararlı olacak bir oyuncu, zaten böyle olmasaydı transferi gerçekleşmezdi'' diye konuştu. 
     
     ''BENDE SORUN YOK, YAKIN ZAMANDA İMZALARIM'' 
     Kısa bir süre sonra Fenerbahçe ile yeni sözleşme yapacağını kaydeden Tuncay, ''Yöneticilerimiz diğer transfer çalışmalarıyla ilgilendikleri için şu anda beklemedeyim. Bende bir sorun yok. En kısa zamanda imzayı atacağım'' dedi. 
     Fenerbahçe ve milli takıma uzun yıllar hizmet etmek istediğini vurgulayan sarı-lacivertli futbolcu, şu an Avrupa'da bir takıma transfer olmak gibi bir düşüncesinin de bulunmadığını ifade ederek, şunları söyledi 
     ''Uzun yıllar Fenerbahçe formasını giymek istiyorum. Şu anda gitmek gibi bir düşüncem yok. Öyle bir düşüncem olsaydı açık açık söylerdim zaten. Kısa bir süre içinde de mukaveleyi imzalayıp, her şeyi kapatmak istiyorum.'' 
     
     ''KISA BİR KAMP DÖNEMİ OLDU, AMA ÇOK ÇALIŞTIK'' 
     Antalya kampının kısa bir dönem olmasına rağmen çok iyi çalıştıklarını anlatan Tuncay, takımdaki bütün oyuncuların çok istekli olduğunu söyledi. 
     Yağmur nedeniyle çalışmalarının belli bölümlerinin aksadığını belirten Tuncay, ''Bu akşam yapacağımız hazırlık maçında eksiklerimizi göreceğiz. İstanbul'a dönüşte de kısa arada Çaykur Rizespor maçına hazırlanacağız'' dedi. 
     
     ''BEN GOLLERİMLE BU NOKTAYA GELMEDİM'' 
     Kampın kendisi için de çok faydalı geçtiğini ifaden eden Tuncay, ligin ilk yarısında olduğu gibi elinden gelen her şeyi yapacağını kaydetti. 
     Hücumda hangi mevkide oynayacağı konusunda teknik direktör Daum'un karar vereceğini anlatan Tuncay, sözlerini şöyle noktaladı 
     ''İlk başladığımda sağ tarafta oynadım. Ben gollerimle bu noktaya gelmedim. Belki milli takımda farklı bir noktada oynamış olsam da, ben koşarak ve mücadele ederek bu noktaya geldim. Buna hocam karar verir. İkinci yarıya iyi bir şekilde girip Fenerbahçe taraftarını ve camiasını mutlu etmek istiyoruz.'' 
     
</TEXT>
</DOC>
