<DOC>
<DOCNO> 232042 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/16/son/sonsiy07.html </URL>
<DATE> 2004/04/16/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Şahin "Denktaş, daha önce söyledikleri mahiyetinde bir konuşma yaptı" 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, KKTC Cumhurbaşkanı Rauf Denktaş'ın dün TBMM'de yaptığı konuşmaya ilişkin, ''Sayın Denktaş, daha önce söyledikleri mahiyetinde bir konuşma yaptı'' dedi. 
     İstanbul Olimpiyat Oyunları Hazırlık ve Düzenleme Kurulu'nun İOOHDK Atatürk Olimpiyat Stadı'nda gerçekleştirdiği toplantı öncesinde basın mensuplarının sorularını yanıtlayan Şahin, dün gitmeyi planlamasına rağmen TBMM'de bulunamadığını söyledi. 
     Başbakan Yardımcısı Şahin, şunları kaydetti 
     ''Türk-İş programı ortaya çıkınca, ben de toplu görüşme ve sözleşmelerden sorumlu olduğum için Sayın Başbakan'a refakat etmek zorunda kaldım. 
     Birçok milletvekili arkadaşımızın değerlendirmesine ben de katılıyorum. Sayın Denktaş, daha önce söyledikleri mahiyetinde bir konuşma yaptı. Kıbrıs Türk halkı, bu konuşmaları 24 Nisan'da değerlendirecektir. Başka bir şey söylemeye gerek yok. 
     Dün öyle kimseyi rahatsız edecek bir olumsuzluk yaşanmadı. Sayın Denktaş, Meclis'te konuştu. Dinleyen dinler, dinlemeyen dinlemez. Burada büyütecek bir şey yok.'' 
     
</TEXT>
</DOC>
