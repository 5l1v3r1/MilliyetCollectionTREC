<DOC>
<DOCNO> 232436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/18/siyaset/siy20.html </URL>
<DATE> 2004/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Politika turu 
</HEADLINE>
<TEXT>

   
   Serdar Denktaş'a partisinden muhtıra    LEFKOŞA Milliyet 

   Referandumda kararı KKTC halkına bırakan DP lideri Serdar Denktaş'a parti içinde büyük tepki olduğu ve bazı milletvekillerinin istifanın eşiğine geldiği belirtildi. DP Girne Milletvekili Ünal Üstel ile Lefkoşa Milletvekili Ahmet Kaşif'in, referanduma yönelik lehte veya aleyhte bir tavır açıklamamasını eleştirdikleri Denktaş'a bir muhtıra vererek, "Ya evet de, ya hayır. Bu şekilde, serbest demek olmaz. Kendimize bir yol çizelim" dedikleri öğrenildi. Kulislere göre, meclisteki sandalyelerini kaybetmek istemediği için, "Serdar ya bizi atar ya da biz istifa ederiz" diyen milletvekillerini ikna etmeye çalışacağı belirtilen Denktaş'ın "Referanduma kadar birliğimizi koruyalım" dediği kaydediliyor. 
   
   Güney'den 'hayır' çıkarsa AB sırt çevirir    YORGO KIRBAKİ Atina 

   İngiltere Dışişleri Bakanlığı'nın eski Kıbrıs Özel Koordinatörü David Hannay, Rumların referandumda "hayır" demesi halinde, AB üyesi olduktan sonra KKTC ile çıkabilecek sorunlar için Avrupalılardan hoşgörü göremeyeceklerini söyledi. Hannay, Yunan Elefterotipia gazetesine demecinde, "Avrupalılar omuzlarını silkip Rumlara 'Sizin hatanızdı' diyecek" diye konuştu. 
   
   Rumlar neden 'hayır' diyecek    LEFKOŞA Milliyet 

   Kıbrıs Rum Kesimi'nde yapılan yeni bir ankette, referandumda Rum halkının yüzde 73'ünün "hayır", yüzde 13'ünün "evet" diyeceği ortaya çıktı. Ankete göre Rumların yüzde 55'i, planın olumsuz yanları arasında "Türkiye'nin müdahale hakkını", yüzde 43'ü "yerleşiklerin" yasallaştırılmasını, yüzde 39'u "tüm göçmenlerin evlerine geri dönememesini" sayıyor. 
   
   Arınç 'Şey' kötü oldu    SALİHA ÇOLAK Ankara 

   TBMM Başkanı Bülent Arınç, resepsiyon davetiyesini neden "eşsiz" gönderdiğini soran gazeteciye verdiği, "şeyini şey ettiğimin şeyi" yanıtından dolayı duyduğu pişmanlığı, "Çok kötü oldu bu iş" sözleriyle bir kez daha dile getirdi. Arınç, önceki gün aralarında ATO, ASO, HAK - İŞ, KAMU -SEN'in de bulunduğu sivil toplum örgütleriyle yaptığı basına kapalı toplantıda, "Ağzımdan kaçtı 'şey' sözü, hata yaptım. Etten, kemikten yapıldığım için böyle bir tepki gösterdim, kendimi tutamadım" ifadesini kullandı. 
   
   Karayalçın çağrısı    ANKARA Milliyet 

   SHP Genel Başkanı Murat Karayalçın, yapılacak ilk seçimlerde sol partilere birleşme çağrısı yaparken, "SHP hangi parti çatısının altında birleşme olacağı tartışmalarının dışındadır" dedi. Yerel seçim sonuçlarını değerlendirmek için dün toplanan SHP 3. Küçük Kurultayı'nda Karayalçın, seçim öncesini iyi değerlendiremediklerini, yerel yönetim programını kamuoyuna anlatmakta sıkıntı çektiklerini ve kampanyada ekonomik sorunlar yaşadıklarını belirtti. Karayalçın, "Savaş kazanılamadı ama bozgun yok" diye konuştu. 
   
   CHP'den 'pakete' vize    ANKARA ANKA 

   Daha önceki anayasa değişikliği tekliflerini, milletvekili dokunulmazlığını gerekçe göstererek desteklemeyen CHP, AB üyeliği çerçevesinde gündeme getirilen küçük Anayasa değişikliği paketine destek vermeyi tartışacak. 
   CHP, bugüne kadar AKP'nin getirdiği hiçbir Anayasa değişikliği teklifine destek vermemişti. CHP'nin, AKP'de yarın imzaya açılacak Anayasa değişikliği paketi için yeniden durum değerlendirmesi yapacağı öğrenildi. Pakette, AB sürecinde gerekli bazı açılımlar yer alıyor. 
   
   
</TEXT>
</DOC>
