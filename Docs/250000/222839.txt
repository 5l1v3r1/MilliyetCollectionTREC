<DOC>
<DOCNO> 222839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/16/son/sonspo17.html </URL>
<DATE> 2004/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor'da keyifler yerinde... 
</HEADLINE>
<TEXT>

     Deplasmanda karşılaştığı zorlu rakibi Çaykur Rizespor'u 2-1 yenerek 3 puan kazanan Gaziantepspor'da keyifler yerinde. 
     Sahalarında konuk ettikleri Akçaabat Sebatspor ile berbere kalarak 2 puan kaybedip, yönetim, teknik heyet ve taraftarları hayal kırıklığına uğratan kırmızı-siyahlı ekip, Çaykur Rizespor'u yenerek hatasını telafi etmeyi başardı. 
     Gaziantepspor Teknik Direktörü Nurullah Sağlam, AA muhbirine yaptığı açıklamada, mutlak galibiyet için hazırlandıkları Çaykur Rizespor maçında mükemmel oynayarak hak ettikleri 3 puanı almayı başardıklarını söyledi. 
     Maça iyi başlayan taraf olduklarını ve 90 dakika boyunca gol atma düşüncesi ile atak futbolu tercih ettiklerini ifade eden Sağlam, şöyle konuştu 
     ''İçinde bulunduğumuz sıkıntılı durumdan kurtulup rahatlayabilmek için bu zorlu deplasmandan 3 puanla dönmek zorunda olduğumuzu biliyorduk. Hazırlıklarımızı mutlak galibiyet parolası ile yaptık. Galibiyetten başka bir sonuç işimize yaramayacaktı. Rakibimiz de bizim gibi sahaya mutlak galibiyet için çıktı. 
     Sonuçta, her iki takım da gol atmayı düşünerek açık futbol oynamayı düşündü. Tabii ki bu durum Gaziantepspor'un işini kolaylaştırdı. Bilindiği gibi hücum futbolu tercih eden takımımız, kapalı defans yapılan maçlarda zorlanıyor. Ancak, bu zorlu karşılaşmada rakibimiz de bizim gibi gol atmayı düşünüp kapalı defans oynamadığı için işimiz kolaylaştı. Eğer yakaladığımız gol fırsatlarını daha iyi değerlendirebilmiş olsaydık sonuç daha farklı olabilirdi.'' Gaziantepspor'un hedefinin yeniden UEFA Kupası'na katılabilmek olduğunu kaydeden Sağlam, ''Hedefimize ulaşabilmek için Çaykur Rizespor maçı hayati önem taşıyordu. Bu engeli 3 puan alarak geçmeyi başardık. Önümüzde çok zorlu maçlar var. Artık puan kaybetmek istemiyoruz. Hedefimize ulaşıp, Türk futbolunu Avrupa'da en iyi şekilde temsil edebilmek için çok çalışmak zorunda olduğumuzu biliyoruz.'' Sağlam, Çaykur Rizespor maçını unuttuklarını, tüm dikkatlerinin Samsunspor maçına yöneldiğini sözlerine ekledi. 
     
</TEXT>
</DOC>
