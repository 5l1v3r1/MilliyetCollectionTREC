<DOC>
<DOCNO> 244669 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/02/son/sondun10.html </URL>
<DATE> 2004/06/02/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Bomba yüklü araç havaya uçtu 5 ölü, 37 yaralı 
</HEADLINE>
<TEXT>

     Irak'ın başkenti Bağdat'ın kuzey kesiminde işlek bir caddede bir aracın infilak etmesi sonucu en az 5 kişinin öldüğü, 37 kişinin yaralandığı bildirildi. 
     Polis, daha önce 4 kişinin öldüğünü açıkladığı patlamada ölü sayısının 5'e yükseldiğini kaydetti. 
     Patlamanın meydana geldiği Adimiye mahallesindeki El Namun hastanesinden bir doktor da patlamada 37 kişinin de yaralandığını söyledi. 
     Görgü tanıkları, caddede bir Amerikan askeri konvoyunun geçişinden kısa süre sonra küçük bir patlama meydana geldiğini, yoldan geçen bir kadının yaralanması üzerine kalabalığın kadına yardım etmek üzere toplandığı sırada daha şiddetli ikinci bir patlamanın olduğunu anlattılar. 
     İnfilak eden aracın patlayıcı yüklü mü olduğu, yoksa yola yerleştirilen bir bombanın aracın yakınında mı patladığı konusunda henüz açıklama yapılmadı. 
     
     ÇATIŞMALARDA 8 KİŞİ ÖLDÜ 

     Irak'ta Necef, Kufe ve Bağdat kentlerinde Şii milisleriyle işgal güçleri arasındaki çatışmalarda bugün 8 kişinin öldüğü, 23'ünün yaralandığı bildirildi. 
     Hastane kaynakları, Necef'teki çatışmalarda 1, Kufe'de 5 ve Bağdat'ın Sadr semtinde 2 kişinin öldüğünü bildirdiler. 
     Necef'te dün işgalcilerin milislere ateşkes önerdikleri Necef valisince bildirilmiş, ancak milisler bunu yalanlamıştı. 
     Kufe'de geçen perşembe ilan edilen ateşkes ise çok çabuk bozulmuştu. 
     Sadr semti de, nisan başından bu yana şiddetli çatışmalara sahne oluyor. 
     
</TEXT>
</DOC>
