<DOC>
<DOCNO> 217748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/25/son/sonspo09.html </URL>
<DATE> 2004/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon'da hedef "hemşerilerden" 16 puan almak 
</HEADLINE>
<TEXT>

     Birinci Süper Futbol Ligi'nde hafta sonunda Samsunspor ile karşılaşacak olan Trabzonspor, zorlu karşılaşmadan galibiyetle ayrılarak, Karadeniz turunu yenilgisiz kapamak istiyor. 
     Bu sezon Karadeniz takımlarıyla yaptığı 5 maçta 4 galibiyet ve 1 beraberlik alarak 13 puan toplayan bordo-mavililer, hafta sonunda Samsunspor'u da yenerek Karadeniz turunu 16 puanla kapamak amacında. 
     Akçaabat Sebatspor ve Çaykur Rizespor'un da Birinci Süper Lig'e çıkmasıyla 4 Karadeniz takımının mücadele ettiği ligde, bordo- mavililer, söz konusu takımların kendi arasında yaptıkları maçlarda şu ana dek en fazla puanı toplayan taraf oldu. 
     Ligin 4. haftasında Akçaabat Sebatspor'u sahasında 2-1, ligin 5. haftasında deplasmanda Çaykur Rizespor'u 3-0 hükmen, ligin 6. haftasında Samsunspor'u sahasında 2-1 yenen Trabzonspor, ligin 21. haftasında Akçaabat Sebatspor ile deplasmanda 0-0 berabere kalırken, geçen hafta Çaykur Rizespor'u sahasında 1-0'lık sonuçla yenmeyi başarmıştı. 
     
     AKTUĞ'UN GÖRÜŞLERİ 
     Trabzonspor Kulübü Başkanı Atay Aktuğ, bu sezon Karadeniz ekipleriyle yaptıkları maçlardan genel olarak iyi sonuçlarla ayrıldıklarını ve Samsunspor maçıyla galibiyetlerine bir yenisini daha eklemek istediklerini söyledi. 
     Aktuğ, Trabzonspor'un komşu il takımları karşısında iyi sonuçlar aldığını dile getirerek, ''Trabzonspor, Karadeniz takımlarının ligde çok olduğu dönemlerde hep zirveye yarışı yapmıştır'' dedi. 
     Komşu takımlarının güçlerini yitirmesinden yana olmadıklarını ifade eden Aktuğ, ''Şahsi fikrim Karadeniz takımlarının iyi oyuncularına talip olmamaktır. Gelecek yıl için Karadeniz takımlarının oyuncularının transferini düşünmüyorum'' diye konuştu. 
     
</TEXT>
</DOC>
