<DOC>
<DOCNO> 243188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/27/yasam/yas02.html </URL>
<DATE> 2004/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
'Odun sopayla' adam kaçırma 
</HEADLINE>
<TEXT>


Cengiz Gezgiç'i sopalarla döverek kaçırıp fidye isteyen çete ele geçti 

ELVAN EZBER İstanbul 

Maltepe'de sopalarla döverek kaçırdıkları Cengiz Gezgiç'in ailesinden fidye istedikleri iddia edilen 6 kişi gözaltına alındı. İlçe Emniyet Müdürlüğü'ne 3 gün önce giden ailesi, Gezgiç'in kaçırıldığı ve 10 milyar vermezlerse öldürüleceği ihbarı aldıklarını söyledi. Gezgiç'in akrabası gibi davranan polis, telefonla arayan fidyecilerle Çamlıca'da randevulaştı. Buluşma yerine gelen Maşuk ve Faruk Çelik yakalandı. 
Polis 2 zanlıya suç ortaklarını aratarak, "Ayazağa'da buluşalım' dedirtti. Burada arkadaşlarını bekleyen İlhan, Mehmet ve Cihat Çelik de yakalandı. Gözleri bağlı aracın bagajında bulunan Gezgiç, otomobilinin önünü kesip kendisini sopalarla döven 5 kişinin, imzasını taklit ederek 10 milyar liralık sahte senet düzenlediklerini de iddia etti. Sahte senet düzenlenmesine yardımcı olan Mehmet Ali Dağlı da gözaltına alındı. 


</TEXT>
</DOC>
