<DOC>
<DOCNO> 228585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/05/son/sondun10.html </URL>
<DATE> 2004/04/05/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Endonezya'da seçimler... Oy kullanma işlemi başladı 
</HEADLINE>
<TEXT>

     Endonezya'da halk, parlamento seçimleri için sandık başına gidiyor. 
     Oy kullanma işlemleri, ülkenin doğusunda, başkent Cakarta'dan bir saat önce, gece yarısından sonra başladı. 
     Parlamentodaki 550 sandalyenin sahibini belirleyecek seçimler için yaklaşık 147 milyon kayıtlı seçmen bulunuyor. 1999'da yapılan seçimlerde katılım yüzde 80 civarında olmuştu. 
     Seçmenlerin büyük bölümü, sönük geçen seçim kampanyalarında hiçbir partinin, işsizlik ve yolsuzlukla mücadelede tutarlı bir program sunmamasından şikayet ediyor. 
     Kamuoyu yoklamaları, hiçbir partinin, tek başına iktidar olmak için yeterli çoğunluğu sağlayamayacağını gösteriyor. 
     Eski diktatör Suharto'nun adıyla anılan Golkar Partisi'nin, Devlet Başkanı Megawati'nin partisinden daha çok oy alması ve parlamentoda daha büyük gruba sahip olması bekleniyor. 
     Dünyanın en büyük Müslüman nüfusuna sahip Endonezya'da 1999 yılında yapılan ilk bağımsız seçimler sonucunda Suharto'nun 32 yıllık diktatörlüğüne son verilmişti. 
     Seçimlerin sonuçlarına ilişkin resmi sonuçların 28 Nisan'a kadar açıklanması bekleniyor. 
     
     ENDONEZYA VE TARİHİ 
     Endonezya, Hollanda'dan bağımsızlığını 1950 yılında kazandı. Ordu komutanı Suharto, 1966'da Devlet Başkanı Sukarno'yu devirdi ve ülkeyi 32 yıl boyunca yönetti. Suharto, 1998'de istifaya zorlandı ve ilm bağımsız seçimler 1999'da yapıldı. 17 bin adadan oluşan Endonezya'da nüfusun yüzde 60'ı Cava adasında yaşıyor. 
     Dünyanın en büyük nüfusa sahip 4. ülkesi olan Endonezya'da Müslümanların yanı sıra Hıristiyan, Hindu ve Budist azınlıklar yaşıyor ve yüzlerce dil konuşuluyor. 
     Ülkede en büyük sorun olarak yolsuzluk göze çarpıyor ve Batı ülkeleri, terörizmle mücadelede Endonezya'dan daha somut adımlar bekliyor. 
     Seçimlerde, 24 partiden 7700 kadar aday, 550 sandalyeli parlamentoda yer almak için yarışıyor. Katılımın yüksek olması bekleniyor. 
     
     ENDONEZYA DEMOKRATİK MÜCADELE PARTİSİ 
     Devlet Başkanı Megawati Sukarnoputri'nin liderliğindeki Endonezya Demokratik Mücadele Partisi PDI-P , 210 milyon nüfuslu ülkede 1999'da yapılan seçim sonucunda, oyların yüzde 34'ünü alarak iktidara geldi. 
     Suharto'nun 32 yıllık iktidarı sırasında muhalefetteki 2 partiden biri olarak mevcudiyetini koruyan PDI-P, seçim kampanyalarında, uygulayacağı politikadan ziyade öne çıkardığı isimlerle prim kazanmaya çalıştı. 
     Endonezya'da bütünlüğü korumak için mücadele taahhütünde bulunan PDI-P, eşit gelir dağılımı sözü veriyor. 
     
     GOLKAR 
     1999'daki seçimlerde yüzde 22.5 oranında oy alan Golkar, 1964 yılında kuruldu ve yaklaşık 30 yıl boyunca Suharto'nun partisiydi. 
     Suharto'nun eski kabinesinde yer alan Ekber Tandjung'un liderliğindeki Golkar, mevcut hükümeti yeterli bulmayan seçmenlerin oylarıyla en çok şans verilen parti olarak göze çarpıyor. 
     Yeni isimlerin yanı sıra Suharto dönemindeki general ve bakanlardan oluşan yapıya sahip Golkar, ekonomik büyüme ve istikrar sözü veriyor. 
     
</TEXT>
</DOC>
