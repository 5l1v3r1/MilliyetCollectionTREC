<DOC>
<DOCNO> 245013 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/03/son/soneko38.html </URL>
<DATE> 2004/06/03/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
AB'den Türk KOBİ'lerine 20 milyon Euro kredi... 
</HEADLINE>
<TEXT>

     Avrupa Birliği AB , Türkiye'de 50 kişiden az çalışanı olan ve aktif değeri 1 milyon doları geçmeyen küçük işletmelere 30 bin euroya kadar kredi olanağı sunuyor. 
     AB'nin Temmuz 2002'den bu yana hazırlıklarını sürdürdüğü ''Küçük İşletmeler için Kredi Programı SELP '' İstanbul'da tanıtıldı. Programı Avrupa Komisyonu adına Alman Kalkınma Bankası KfW uygulayacak. 
     Türkiye'de AB'nin finansal destek sağladığı KOBİ destek programlarından biri olan SELP, ekonomik gelişmeye yardımcı olacak, iş alanları yaratacak ve finansal sektörün genişleyip derinleşmesini destekleyecek. 
     Program için ayrılan 20 milyon euroluk kredinin 14.6 milyon euroluk bölümü Döner Kredi Fonu olarak ve 2.9 milyon euroluk bölümü de, Kur Riski Karşılama Fonu olarak kullanılacak. Kalan bölüm ise, KfW tarafından kredi verecek bankalara sunulacak teknik danışmanlık hizmetleri ve diğer öngörülemeyen giderler için ayrılacak 14.6 milyon euro, küçük ölçekli teşebbüslere sağlanacak alt kredilerin yeniden finansmanı amacıyla seçilen Dışbank, Finansbank ve Türk Ekonomi Bankası yoluyla kullanılacak. 
     Oluşturulan ''Döviz Riskinden Korunma Fonu'' yoluyla bankaların döviz kuru kaynaklı risklerinin azaltılması hedefleniyor. Bunun yanında, borç veren bankalara geniş bir teknik yardım sağlanarak bu bankaların küçük ölçekli teşebbüslere borç verme opsiyonlarının genişletilmesine ve iyileştirilmesine de katkıda bulunulacak. 
     SELP, öncelikle İzmir, Gaziantep ve Kocaeli'de başlatılacak. 
     
     BAKAN COŞKUN 
     Programın tanıtımı nedeniyle düzenlenen toplantıda konuşan Sanayi ve Ticaret Bakanı Ali Coşkun, ülkelerin, artık KOBİ'lerin rekabet gücünü artırmaya önem verdiğini belirterek, ''KOBİ'ler Başkanlığı aracılığıyla üniversite-sanayi işbirliği ile KOBİ'lerin gelişmesine fevkalede önem veriyoruz'' dedi. 
     Coşkun, Türkiye'nin geçirdiği krizleri geride bırakarak 2003'de makroekonomik dengeleri kurduğunu ve bu yıl sürdürülebilir büyümeyi hedefleyerek ekonomisini sağlıklı bir yapıya kavuşturduğunu söyledi. 
     Avrupa Komisyonu'nun kararları doğrultusunda dost ülke Almanya'dan KfW'nin küçük işletmeler için açmış olduğu krediyi memnuniyetle karşıladıklarını ifade eden Coşkun, ''Bizim için miktar çok önemli değil, iyi niyet ve bu konudaki girişim önemlidir'' diye konuştu. 
     
     AB'DE KOBİ'LER 
     Avrupa Komisyonu Türkiye Temsilcisi Büyükelçi Hansjörg Kretschmer de, Avrupa'da bulunan yaklaşık 25 milyon KOBİ'nin, özel sektördeki tüm istihdamın üçte ikisinden fazlasını karşıladığını ve 100 milyondan fazla kişiye iş imkanı sunduğunu bildirdi. 
     Kretschmer, AB dahilindeki özel sektör cirosunun yarısından fazlasını KOBİ'lerin oluşturduğunu belirterek, ''AB, KOBİ'lerin hem sosyal ve ekonomik işlevlerinin önemini, hem de gelişmeleri sırasında yaşadıkları zorlukları kavramıştır'' dedi. 
     Karşılaştıkları birtakım zorluklar nedeniyle AB'nin KOBİ'lere farklı biçimlerde yardım etmeye çalıştığını anlatan Kretschmer, AB'nin, aday ülkelerdeki KOBİ'lerin karşılaştığı zorlukların da farkında olduğunu ve ön geçiş stratejisinin bir parçası olarak bu ülkelere yönelik özel programlar uyguladığını söyledi. 
     Türkiye'deki iş çevrelerinin gelişmesini amaçlayan çeşitli projeleri de desteklediklerini ifade eden Kretschmer, Türkiye'de KOBİ'lere yönelik projelere 92 milyon euro'dan fazla kaynak sağladıklarını kaydetti. 
     
</TEXT>
</DOC>
