<DOC>
<DOCNO> 216639 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/21/guncel/gun03.html </URL>
<DATE> 2004/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Etiler trafiğine nefes 
</HEADLINE>
<TEXT>

   Etiler-Ulus-Zincirlikuyu kavşağı ve bağlantı yolu törenle açıldı. 16 trilyon liraya mal olan yolla, bölgedeki trafik yoğunluğunun azaltılması hedefleniyor... 
      ŞENOL DEMİRCİ İstanbul 
   
   Trafiğin yoğun yaşandığı Etiler, Ulus ve Zincirlikuyu açılan yeni kavşak ve bağlantı yoluyla rahatlayacak. 
   Etiler - Ulus - Zincirlikuyu, Bağlantı Yolu ve Kavşağı dün İstanbul Büyükşehir Belediye Başkanı Ali Müfit Gürtuna tarafından törenle açıldı. Gürtuna, bağlantı yolu ve kavşağın açılışıyla Boğaziçi Köprüsü, Beşiktaş veya Mecidiyeköy yönünden gelen araçların iki dakikada Ulus - Etiler bölgesine ulaşacaklarını belirtti. 
   
   100 yeni kavşak 
   Belediyeye 16 trilyon liraya mal olan yolun Ulus ve Mecidiyeköy civarındaki ticaret merkezlerinin ulaşım sorununu büyük ölçüde gidereceğini anlatan Gürtuna, 15 gün sonra Balmumcu'da yapılan alt geçit ve otoparkın açılışını yapacaklarını söyledi. İstanbul'a 100 yeni kavşak ve 500 kilometre yol yaptıklarını kaydeden Gürtuna, ulaşım sorununu tarihe gömmek için raylı sistem yatırımlarına büyük önem verdiklerini belirtti. 
   Törenin ardından gazetecilerin sorularını yanıtlayan Gürtuna, bir gazetecinin, "Başbakan, 'İstanbul Büyükşehir Belediye Başkanı adayını, aday adayları arasından göstereceklerini' söyledi. Bu konuda ne düşünüyorsunuz " sorusu üzerine "Hayırlı olsun" dedi. 
   
   
   
   
</TEXT>
</DOC>
