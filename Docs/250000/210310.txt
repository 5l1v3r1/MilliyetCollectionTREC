<DOC>
<DOCNO> 210310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/22/yasam/yas14.html </URL>
<DATE> 2004/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Evlat acısının fotoğrafı 
</HEADLINE>
<TEXT>

   Ölen kızlarının mezarını çiçekler, renkli ışıklar ve gelinlikle süsleyen acılı ana baba, her gün evlatlarını ziyarete gidiyor 
      TESLİME TOSUN, GÖKHAN ÇALBAY Antalya DHA 
   
   Antalya'da temmuzda vakumla yağ aldırdıktan sonra ölen Berna Şallı'nın 28 mezarı çiçeklerle donatılıp, ışıklandırıldı. 
   Anne Ayşe Şallı ile baba Ahmet Şallı, geceleri renkli ampullerle aydınlattıkları mezarı naylonla kapattı. Çiçeklerle süslenmiş mezarın ayak ucuna kızının mezun olduğu dönemdeki fotoğrafını, başucuna da giyemediği gelinliğini koyan anne Şallı, mezarın direklerine zincirlenmiş bir anı defteri yerleştirdi. 
   Acılı anne Şallı, kızının mezarı başında şunları söyledi "Annemin evi, mezarlığın bitişiğindeydi. Oradan kabloyla elektrik çektirdim. Kendisi süslenmeyi çok severdi. Ben de böyle yapmak istedim. Onun mezarını böyle gelin gibi yapacağım. Gelin yaptık kızımızı. Her gün geliyoruz burası artık bizim evimiz gibi oldu." 
   22 Aralık'ta mezarlıkta kızının doğum gününü de kutladıklarını belirten anne Şallı, şöyle devam etti "Doğum gününde duvağı kirlenmişti, onu değiştirdim. Çiçekler diktirdik, dantellerle süsledik. Başucuna koyduğum anı defteri çalındı. Çalanların elleri felç olsun. Türkiye'nin her tarafından mezara gelen 40'a yakın arkadaşının yazıları vardı orada. Işığı taktırdığımdan bu yana huzurluyum. Eve gittiğimde sanki o ışıkta yatıyormuş gibi hissediyorum." 
   
   Müftülük Uygun değil    Antalya İl Müftüsü Kadir Çetin, "Mezarın üzerine gelinlik konması, fotoğraf konması usul dışıdır. Sevabın iyi olması lazım. Işıklandırma fıkıh ölçülerinde doğru değildir. Bir insanın evladını kaybetmesi zor, sabırlı olmak lazım" dedi. 
   
   
</TEXT>
</DOC>
