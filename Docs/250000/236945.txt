<DOC>
<DOCNO> 236945 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/03/son/sonspo13.html </URL>
<DATE> 2004/05/03/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Konyaspor, ilk olarak Aykut Kocaman ile görüşecek... 
</HEADLINE>
<TEXT>

     Transferde öncelikle teknik direktör sorununu çözmeyi planlayan Konyaspor, ilk olarak Aykut Kocaman daha sonra Sakıp Özberk ve Ünal Karaman ile görüşecek. 
     Genel kurula bir gün kala adaylığını açıklayan Konyaspor'un eski yönetimi, yeniden göreve getirilmesinin ardından çalışmalarına hızlı başladı. Teknik direktör Tevfik Lav'ın geçirdiği trafik kazasında hayatını kaybetmesinin ardından sezonu yeni teknik direktör almadan kapatmayı kararlaştıran yönetimin ilk hedefi, teknik kadroyu gecikmeden oluşturmak. 
     Bu çerçevede ilk olarak Aykut Kocaman ile görüşmeyi planlayan yeşil-beyazlılar, anlaşma sağlanamaması durumunda 10 gün içinde Sakıp Özberk ve Ünal Karaman ile temasa geçecek. 
     Konyaspor İkinci Başkanı Faruk Turhan, önümüzdeki sezona bambaşka bir Konyaspor ile gireceklerini kaydetti. 
     Yeni yönetim olarak önlerine büyük hedefler koyduklarını ifade eden Turhan, şunları söyledi 
     ''Teknik kadroyu oluşturduktan sonra sözleşmesi bu sezon biten Ogün ve Cenk ile masaya oturacağız. Takımın iskeletini bozmayı düşünmüyoruz. Daha sonra eksik olan mevkiilere yeni teknik direktörün vereceği rapor doğrultusunda takviyeler yapacağız. Bu sezon ilk 10'u hedefliyorduk. Önümüzdeki sezonun hedefi UEFA olacak. Bu nedenle çok güçlü bir kadro oluşturmayı hedefliyoruz. Bütün çalışmalarımız bu yönde.'' Turhan, gol krallığında önemli avantajı bulunan Zafer Biryol'a şu ana kadar resmi bir teklif gelmediğini belirterek, ''Zafer, Konyaspor'da kendine geldi, hayat buldu. Ayrılmayı kesinlikle düşünmüyor. Bizden mukavelesinin uzatılmasını istiyor. Biz de zaten göndermeyi düşünmüyoruz'' dedi. 
     
</TEXT>
</DOC>
