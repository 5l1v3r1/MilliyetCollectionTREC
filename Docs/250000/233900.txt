<DOC>
<DOCNO> 233900 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/22/son/sonspo18.html </URL>
<DATE> 2004/04/22/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Selçuk Dereli'nin yönettiği maçlarda Beşiktaş, hiç kaybetmedi... 
</HEADLINE>
<TEXT>

     Beşiktaş-Fenerbahçe derbi maçının orta hakemi M.Selçuk Dereli, kariyerindeki 2. derbi maçına çıkacak. 
     Bu sezon toplam 18 maç yöneten, 35 yaşındaki ve mesleği öğretmenlik olan Ankara Bölgesi hakemlerinden M.Selçuk Dereli, ilk derbisine geçen sezon Galatasaray ile Fenerbahçe arasında yapılan ve Galatasaray'ın 2-0 kazandığı maçta çıkmıştı. 
     Dereli, 2003-2004 sezonunda Beşiktaş'ın 4, Fenerbahçe'nin de 2 maçında görev yaptı. Bu maçlarda siyah-beyazlı ekip 3 galibiyet ve 1 beraberlik, sarı-lacivertliler ise 1 galibiyet ve 1 beraberlik aldı. 
     M.Selçuk Dereli'nin, Birinci Lig hakemi olarak göreve başladığı 1999-2000 sezonundan itibaren Beşiktaş'ın yönettiği 9 maçında hiç yenilgisi bulunmuyor. Bu maçlarda 7 galibiyet ve 2 beraberlik alan siyah-beyazlı ekip, 19 gol atarken, 6 gol yedi. 
     Dereli'nin yönettiği maçlarda Fenerbahçe ise 4 galibiyet, 3 yenilgi ve 1 beraberlik alırken, rakip kalelere 12 gol attı ve kalesinde de 12 gol gördü. 
     
</TEXT>
</DOC>
