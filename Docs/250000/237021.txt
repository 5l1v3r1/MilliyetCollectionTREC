<DOC>
<DOCNO> 237021 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/03/son/sonyas07.html </URL>
<DATE> 2004/05/03/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Meşrutiyetten bu yana derdimizi şarkılara döktük... 
</HEADLINE>
<TEXT>

     
     Sibel AKSU 
     

Türkiye'de fazla ilgi görmeyen ''seslerin ve plakların'' tarihi, aslında halkın en çok rağbet ettiği alanın, sözlü kültürde yoğunlaştığını ortaya çıkardı. İktidar ve muhalefetin, propaganda yöntemi olarak plaklara yoğunlaştığı görülürken, tarihteki aşık geleneğini teknolojiyle plaklara taşıyan vatandaş da hastalıklardan spora, depremlerden ekonomik sorunlara, modadan Kıbrıs'a çok geniş yelpazede duygularını sesine yansıttı. 
     15 yıldır topladığı 3 binin üzerinde plaktan oluşan arşiviyle öğrencilerine uygulamalı Türk siyasal yaşamı dersi veren İstanbul Üniversitesi İÜ Siyasal Bilgiler Fakültesi Öğretim Üyesi Yard. Doç. Dr. Mehmet Ö. Alkan, toplumda, sözlü kültürün etkisinin önemini vurguladı. 
     Alkan, AA muhabirinin sorularını yanıtlarken, seslerin ve plakların tarihini iki bölüme ayırdı. Meşrutiyet'ten 1960'lı yıllara kadar olan dönemde plaklarda, ''iktidarın sesinin'' duyulduğunu belirten Alkan, bu tarihten sonra toplumsal muhalefetin sesinin daha fazla duyulduğunu, bunda taş plak ve gramofon gibi pahalı cihazların yerini alan, dağıtımı daha yaygın ve ucuz olan 45'likler ile pikapların rolünün olduğunu kaydetti. 
     Alkan'ın verdiği bilgiye göre, tarihte sesli propagandayı, ilk kez İkinci Meşrutiyet dönemine ağırlığını koyan ittihatçılar kullandı. 13 Nisan 1909'daki 31 Mart ayaklanmasını bastıran Hareket Ordusu'nun başındaki Mahmut Şevket Paşa'nın orduya hitaben yaptığı konuşma, dönemin plaklı propagandalarından birini oluşturdu. 
     Cumhuriyetin ilk yıllarında plaklarda, daha çok Ulu Önder'i öven ve yeni Türkiye'yi anlatan şarkılar yapıldı. İsmet Paşa'lı yıllarda, ülkeyi İkinci Dünya Savaşı'na hazırlayan plaklara da rastlandı. DP döneminde Türk-ABD ilişkilerini öven 45'likler görülürken, Adnan Menderes için çıkarılan plaklardan en dikkat çekici olanını, idamından sonra Kürtçe ağıdın yer aldığı 45'lik oluşturdu. 
     
     MİZAH VE TİCARİ PLAKLAR 
     İÜ Öğretim Üyesi Alkan'dan alınan bilgiye göre, siyasi rekabetin kızıştığı ve arka arkaya seçimlerin yapıldığı 1961 ile 1979 yılları arasında siyasi propaganda içerikli plaklar, meydan mitinglerinde sık sık duyulurken, mizah ve ticari tür 45'likler de ön plana çıktı. Bu dönem Ateş Böcekleri, Sivrisinekler, Garibanlar gibi topluluklar mizahi plaklara imza atarken, dönemin liderleri bu dille hicvedildi. ''Bastır Karaoğlan'', ''Vakit Tamamdır Demirel'' plakları, daha çok ticari amaçlı çıkarılan propaganda şarkılarını dinletti. 1965 seçimlerinde ''ortanın solu'', 1969'da ''bu düzen değişmelidir'' gibi sloganlar ile birinci ve ikinci milliyetçi cepheler ile koalisyonlar, öncelikle mizahi, sonra da ticari plaklara yansıdı. 
     Aynı dönemlerde Almanya'ya göç, yoksulluk, gecekondu sorunları ile ''Ne zaman kalkınacak doğu illeri'' gibi söylemler, 45'liklerden halka ulaştı. 
     1970'lerin ikinci yarısındaysa bireysel sanatçı girişimlerine rastlanıldı. Bu dönemde Nükhet Duru, Neco, Şenay, Metin Ersoy gibi yorumcuların çıkardıkları plaklarda, kavgalarının bitmesi, barış ve kardeşlik motifleri işlendi. 1970-1980 arası dönemde sağcı ve solcu grupların sloganlarını içeren plaklar çıkarıldı. 
     
     ARA DÖNEMLER 
     Ara dönemler de plaklara damgasını vurdu. 1960 ihtilalinde Behiye Aksoy'un sesinden ''Olur mu Böyle Olur mu, Kardeş Kardeşi Vurur mu '' şarkısı taş plağa okunurken, 1971 muhtırasında da ''Memleketim' ile Ayten Alpman, ''Kahramanlık Türküleri'' ile Hasan Mutlucan ön plana çıktı. Bu dönemde, resmi kuruluşlardan yapılan ''Sivil Mehter Takımı ve Bandosu''nun yayınladığı onlarca marş, long play ve 45'liklerle piyasaya çıktı. 1980 ihtilalindeyse Müşerref Akay'ın söylediği ''Türkiyem'' seslendirildi. 
     1974 Barış Harekatı'ndaysa Kıbrıs'la ilgili şarkılarda patlama yaşandı. Bu dönem Kıbrıs'ı anlatan 100'ün üzerinde plak yayınlandı. 
     
     ÖLÜMLÜ MAÇA, VEREME, DEPREME, MODAYA ŞARKILAR 
     Sorunları anlatmada sözlü kültürün daha etkili olduğunu belirten Alkan, yaşanan herhangi bir toplumsal veya siyasal olayın, bir süre sonra plaklara yansıdığını söyledi. Alkan'ın verdiği bilgiye göre, 17 Eylül 1967 günü 40 kişinin ölümüne, 300'den fazla insanın yaralanmasına neden olan Sivasspor-Kayserispor maçı sonrasında, ''Kanlı Gol'', ''Öldüren Gol'' adları verilen plaklar çıkarıldı. Bir tünel faciasıysa, ''Tünele Girdim, Kan Gölek Gölek'' sözlerinin yer aldığı şarkıyla anıldı. 
     Meydana gelen Varto, Gediz, Erzincan gibi önemli deprem facialarına atfedilen şarkılar da 45'liklerden vatandaşların evlerine uzandı. 
     Cumhuriyetin ilk başlarında çok önem verilen sağlık sorunlarından verem, özellikle kadın figürünün işlendiği ''veremli kız'' şarkılarıyla plaklaştırıldı. Modayı alt üst eden mini ve maksi etekler de 45'liklere okundu. Vatandaş, diba modasından anayasalara kadar şarkılar yaptı. 
     
     İLK POPSTAR 
     Bugünkü anlamıyla tarihin ilk popstar furyası, 1929-1933 yılları arasında yaşandı. 1929'da düzenlenen ilk güzellik yarışmasında, jüride dönemin ünlü edebiyatçı ve sanatçıları bir araya geldi. 48 adayı değerlendiren 60 kişilik jürinin seçtiği Türkiye'nin ilk popstarı Feriha Tevfik Hanım, başrol aldığı Kaçakçılar filminin müziğini taş plağa okudu. 
     1930'daki ikinci güzellik yarışmasında kraliçe seçilen ve popstarlar arasında özel bir yeri olan Mübeccel Namık da taş plağa sesini verdiği ve bir önceki yılın kraliçesi Feriha Tevfik Hanımın vokal yaptığı şarkısında, ''Türkiye Güzeli Mübeccel'im Ben'' dedi. 
     1940'ların sonundaysa mektup plaklar yaşama girdi. Bu yöntemi en çok kullananlar arasında 1950-1960 döneminin TBMM Başkanı Refik Koraltan yer aldı. Koraltan, Paris'teki oğluyla bu yöntemle haberleşti. 
     İÜ SBF Öğretim Üyesi Yard. Doç. Dr. Alkan, çalışmasını yorumlarken, ''Biz sözlü kültüre dayalı bir toplumuz. Bu nedenle plaklar, umulandan daha fazla bir dolaşım ve rağbet gördü'' dedi. 
     
</TEXT>
</DOC>
