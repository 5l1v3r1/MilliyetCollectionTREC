<DOC>
<DOCNO> 205633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/31/guncel/agun.html </URL>
<DATE> 2004/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Sürpriz ziyaretçiler 
</HEADLINE>
<TEXT>


PKK'lıların annelerinin kurduğu "Barış Anneleri İnisiyatifi", dün Genelkurmay Kararg hı'na alındı. Anneler, Orgeneral Özkök'e iletilmek üzere tülbent, çiçek ve taleplerini içeren Türkçe-Kürtçe CD bıraktı 

GÖKÇER TAHİNCİOĞLU - EZELHAN ÜSTÜNKAYA ANKARA 

Genelkurmay Başkanlığı, dün, "cumhuriyet tarihinde bir ilk" diye değerlendirilebilecek ilginç bir ziyarete sahne oldu. Terör örgütü PKK'nın saflarında katıldıkları eylemlerde yaşamını yitiren ya da cezaevinde bulunanların annelerinin kurduğu "Barış Anneleri İnisiyatifi", dün Genelkurmay Başkanlığı kararg hına alındı. Genelkurmay Başkanı Orgeneral Hilmi Özkök'ün özel kalem müdürü ile telefonla görüşen 4 anne, yanlarında getirdikleri bir beyaz tülbent, taleplerini kaydettikleri CD ve bir demet beyaz çiçeği Genelkurmay'a bıraktıktan sonra Ankara'dan ayrıldı. 
PKK'ya yönelik operasyonların durdurulması talebini iletmek üzere 4 gündür Ankara'da bulunan Barış Anneleri İnisiyatifi'nden Nezahat Teke, Döndü Ergil, Sultan Koyun ve Müyesser Güneş, ilk 3 gün, AKP Genel Başkan Yardımcısı Dengir Mir Mehmet Fırat ile Türk Anneler Derneği'ni de kapsayan bir dizi görüşme yaptılar. 

İstikamet Genelkurmay 
4 kadına destek için dün yaklaşık 100 anne Yüksel Caddesi'ndeki İnsan Hakları Anıtı önünde toplandı. 4 anne burada Özkök'ten randevu talebinde bulunduklarını ve henüz olumsuz bir yanıt almadıklarını belirterek, Genelkurmay'a gideceklerini söylediler. Annelerin Genelkurmay Başkanlığı'na gitmesine izin verdi. Polis eşliğinde Genelkurmay Güney Nizamiyesi'ne gelen anneler, aramadan sonra içeriye alındı. 
Tutuklu ve Hükümlü Yakınları Dayanışma ve Yardımlaşma Derneği Ankara Şube Başkanı Nedim Demirtaş, şu bilgileri verdi 
"Bu anneler defalarca telefonla ya da mektupla randevu talep ettiler, reddedildi. Geçmişte gönderdikleri beyaz tülbent bile geri gönderilmişti. Bu kez de randevu talepleri kabul edilmemiş, ama ret de edilmemiş." 

'İzinsiz asla' yorumu 

Annelere Genelkurmay'a gidiş ve dönüşleri sırasında güvenlik nedeniyle Ankara Emniyet Müdürlüğü Güvenlik Şube Müdürlüğü'ne bağlı bir ekip de eşlik etti. Emniyet yetkilileri, "Özel bir uygulama yapılmadı. Güvenlik açısından polis ekibiyle izlendiler" demelerine karşın, bugüne kadar Genelkurmay Kararg hı'na hiçbir gösterici - protestocu grup yaklaştırılmadı. Genelkurmay Başkanı Orgeneral Hilmi Özkök ve kararg hının izni ile İçişleri Bakanlığı'nın inisiyatifi olmadan 4 annenin nizamiyeden geçişine izin verilmesinin mümkün olmadığı yorumları yapıldı. 

Meclis'e af için dilekçe verdiler 

BARIŞ Anneleri İnisiyatifi, 1995 yılında çocukları güvenlik güçleri ile çatışmalarda yaşamını yitiren ya da tutuklanarak cezaevine konulan 15 kadının katılımıyla kuruldu. "Barış Anneleri" , bölgede çatışmaların durması için Ankara ve İstanbul'da çok sayıda eylem yaptı. Grup, daha önce TBMM Başkanlığı'na verdiği dilekçede, çatışmaların durmasını, terörist Abdullah Öcalan'ın serbest bırakılmasını istemişti. Anneler, hiyerarşik örgütlenme yerine ortak inisiyatifle hareket ediyor. 

CD'de neler var 

GENELKURMAY'A teslim edilen Türkçe ve Kürtçe olarak hazırlanan CD'de dikkat çeken görüntüler şöyle 
Türk bayrağına sarılı Türk askerinin cenaze töreni ile bir PKK'lının cenaze görüntüleri peş peşe verilerek, "Bir annenin yüreğini Fırat'ın içine bağlasan yangını sönmez" deniliyor.Bülent Ecevit, Mesut Yılmaz, Devlet Bahçeli, Tansu Çiller ve Mehmet Ağar sorunu çözmemekle suçlanıyor.Başta Abdullah Öcalan olmak üzere, tüm PKK'lılar için genel af çıkarılması isteniyor."AB'ye girmek barışla olur" sözlerinin yer aldığı CD, "kan davasının bitmesini simgeleyen" beyaz bir tülbentin yere atılması ile sona eriyor. 

3'ünün 4 çocuğu çatışmada öldü 

Döndü Ergil Sivas 2 çocuğu PKK'ya katıldı. Çocuklarından biri çatışmalarda yaşamını yitirdi. Diğer çocuğu cezaevinde.Nezahat Teke Diyarbakır "Özgür Halk" adlı dergide çalışan kızı 2000'de Diyarbakır'da kendisini yakarak yaşamına son verdi.Sultan Koyun Diyarbakır PKK'ya katılan çocuğu h l dağ kadrosunda.Müyesser Güneş Bitlis PKK'ya katılan 2 çocuğu da yaşamını yitirdi. 

Müyesser Güneş Görüşmek mümkün olmadı 

GENELKURMAY'da girişteki görevlinin bekleme salonuna aldığı anneler, görüşme taleplerinin Genelkurmay Başkanlığı Özel Kalem Müdürlüğü'ne iletilmesini beklediler. Annelerden Diyarbakır İnisiyatif Sözcüsü Müyesser Güneş, telefona çağrıldı ve özel kalem müdürü ile görüştürüldü. "Özkök'ün programının çok yoğun olduğunu, taleplerinin daha sonra mektupla, yazılı olarak iletilmesi halinde değerlendirileceği" yanıtını alan anneler, CD, beyaz tülbent ile çiçekleri Özkök'e iletilmek üzere bırakarak nizamiyeden ayrıldılar. 
Güneş, "Yoğun olduğundan dolayı görüşmek mümkün değil, dediler. Telefonla görüştük. Onlar Türkiye'nin büyükleri. Sorunlarımızı iletmek en doğal hakkımız" dedi. 


</TEXT>
</DOC>
