<DOC>
<DOCNO> 220668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/08/yazar/sazak.html </URL>
<DATE> 2004/03/08/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Açık Radyo 
</HEADLINE>
<TEXT>

   
   Kalite, denge, evrensel erişim. Medyada daha çok 'kamu hizmeti' odaklı yayımcılığı tanımlamakta kullanılan üç temel ilkenin özel televizyon ve radyoların patlama yaptığı 1990'ların başındaki 'gerileyişini' İngiliz iletişim bilimci John Keane şöyle açıklıyordu 
   "Radyonun 20. yüzyıldaki tarihi, kitle dinleyicisinin yavaş yavaş farklı beğeni gruplarına bölünüp parçalanmasının öyküsüdür. 
   Kamu hizmeti medyaları BBC, RAI, TRT izleyicileri bir korse gibi sıkıştırarak herkesin eğlence, güncel olaylar ve kültür kaynakları programlarına erişebilmesini vaat eden kendi eşitlik ilkesini çiğniyor. Denge kaygısı, hükümet baskısı ve mahkemeye verilme korkusu gibi nedenlerle, kamu hizmeti medyalarının cinsellik, siyaset ve şiddet konularını işleyişi ürkek kalıyor. 
   Ve kamu hizmeti medyaları kimin konuşacağı, işitileceği ya da görüneceği konusunda karar verirken dengesiz davranıyor. Bu açıdan ticari rakiplerinden pek farkları yok onların da. Muhabirler, sunucular, yorumcular, akademik uzmanlar, işadamları, politikacılar, kültürel otoriteler müdavimleri oluşturuyor. Bunlar sık sık medyalara çıkmaları sayesinde kamusal yaşamın ve beğeninin yetkili temsilcileri görünümünü kazanıyorlar." 
   2000'lere doğru, özel televizyon ve radyoların küresel egemenliğinin yanı sıra 'internet devrimi'ne tanık olduk. 
   Türkiye'de yüzlerce özel TV kanalı, binlerce radyo istasyonu kuruldu. 
   İletişimde çağ atladık Ancak medyadaki bu açılım, teknolojik üstünlük, çok seslilik 'daha iyi ve kaliteli' yayın konusunda istediğimiz yere gelmemize yetmedi. 
   Popüler kültür adına TV'lerin sadece 'eğlence'yi öne çıkaran birer 'popstar klonlama' aracı haline dönüşmeleri, 'halk bunu istiyor' diye körüklenen duygu sömürüsü, sel gibi akan gözyaşları, 'mendilci çocuklar'dan sanatçı yaratma çabaları karşısında isyan etmemek elde değil. 
   Açık Radyo dinleyicisini arıyor .. kampanyası 'televole kültürü'ne tepkinin sonucu toplumdaki 'kaliteli yayın' beklentisiyle örtüşüyor olmalı ki, İstanbul 94.9'dan yayın yapan Ömer Madra yönetimindeki 'Açık Radyo'ya destek çığ gibi büyüyor. 0212 343 41 41 numaralı telefon ya da www.acikradyo.com adresinden destek olabilirsiniz. 
   Görsel medyada, 1990'larda 'kamu yayıncılığı' tekeline son verilmesiyle gelişen özel televizyonların, kuruluşlarının onuncu yılında 'nereye gidiyoruz ' diye sorgulama yapmalarının zamanı gelmiştir. 
   Özgün ve bağımsız bir model olarak 'Açık Radyo' bunu yapıyor. Haber veren, eleştiren, kaliteli müzikleriyle ve kültür programlarıyla örnek bir yayıncılık yapan Açık Radyo sivil toplumun gücüyle ayakta kalıyor. 
   Özgürlükçü, barışçı ve muhalif 
   Dinleyici 'Açık Radyo'yu bu nedenle seviyor ve destekliyor. 
   
      
   
   
</TEXT>
</DOC>
