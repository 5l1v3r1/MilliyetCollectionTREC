<DOC>
<DOCNO> 208211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/13/ekonomi/eko01.html </URL>
<DATE> 2004/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Koç, Çin'e demir attı 
</HEADLINE>
<TEXT>

   Koç Holding Yönetim Kurulu Başkanı Musfafa Koç, Türk Demirdöküm'ün Çin'de kurduğu yağlı radyatör fabrikası ile dünyaya açılacaklarını söyledi 
      ORHAN TEKEOĞLU Shenzen 
   
   Koç Grubu, 9 milyon metrekarelik yözölçümü ve 1.2 milyar nüfusuyla önümüzdeki yıllarda dünyanın en büyük ekonomik gücü olmaya aday Çin'de yatırım ağını genişletiyor. 
   Türk Demir Döküm Fabrikaları ile Çin'li Chung Mei şirketinin ortaklığıyla kurulan yağlı radyatör fabrikası, Çin'in Dongguan bölgesinde faaliyete geçti. T. Demir Döküm, yeni tesisiyle ilk ihracatını gerçekleştirdiği Çin'de yağlı radyatör üretmeye başladı. 
   T. Demir Döküm'ün yurtdışındaki ilk üretim tesisinin açılışında konuşan Koç Holding Yönetim Kurulu Başkanı Mustafa Koç, fabrikanın Koç Grubu'nun Çin üretim endüstrisinde yer alması anlamında önemli ve uzun vadeli etkileri olacak bir adım olduğunu söyledi. 
   Koç Grubu'nun Çin ile ilgisinin 10 yıl önce başladığına işaret eden Mustafa Koç, ortakları Chung Mei'nin sahibi Sebastian Man ile işbirliğinin ise Ram Pacific şirketlerinin 6 yıl önce Chung Mei firması ile yürüttükleri ticari operasyonlar esnasında filizlendiğini söyledi. 
   Koç şöyle devam etti "Bugüne kadar karşılıklı güven ve istikrara dayalı işbirliği modeli, fabrikamızın ortaya çıkmasını sağlamıştır. Karşılıklı güvene dayalı bu işbirliği, Koç Grubu'nun Çin'deki ilk üretim yatırımının Sebastian Man şahsında Chung Mei firması ile gerçekleşmesi sonucunu doğurmuştur." 
   Koç, Türkiye'nin vizyoner ve öncü bir firması olarak Koç Grubu'nun Çin'in hızla dünyanın üretim üssüne dönüştüğü bir ortamda bu gelişmeye kayıtsız kalmasının düşünülemeyeceğini belirtti. 
   
   'Köprü olduk' 
   Mustafa Koç, Çin'deki yatırımın buradaki ciddi potansiyeli değerlendirip Batı pazarlarına da açılma amacı taşıdığını belirterek, "Bu yatırım bir kilometre taşı gibi değerlendirilebilir" dedi. Koç şunları söyledi "Çinlilerle AB arasında kendimizi bir köprü gibi gördüğümüzü söyledik. Ciddi bir atlama tahtası olarak da kullanmaları gerektiği konusunda görüşlerimizi bildirdik. Bu tesis, Koç Grubu için önemlidir. Çünkü Çin'de önemli bir üretim ayağımız ve Türkiye'deki var olan operasyonlarımızın tamamlayıcısı olacak. Demir Döküm'ün Çin'deki ilk Türk yatırımı olan bu yapılanma, dolayısıyla diğer Türk firmalarına da örnek olacaktır." 
   
   'Telekom'a 11 milyar dolara talip bulunmaz'    Koç Holding Yönetim Kurulu Başkanı Mustafa Koç, herhangi bir bölgede politik problem, siyasi istikrarı etkileyecek bir gelişme olmazsa ve AB'den tarih alabilecek duruma gelinirse, 2004'ün 2003'ten daha iyi olacağını söyledi. Shenzen'de gazetecilerin sorularını yanıtlayan Mustafa Koç, 2001 ve 2002'den çok ciddi ertelenmiş talep bulunduğunu belirterek, "Bu ekonomiye ciddi bir şekilde müspet yansıyacaktır" dedi. 
   
   'Satılmasın diye' 
   Türk Telekom'a talip olup olmamalarının şartlara bağlı bulunduğunu ifade eden Koç, Telekom'un tamamı için 11 milyar dolar değerden bahsedildiğinin anımsatılması üzerine ise "Bence satılmaması için söylenen bir rakam gibi geliyor. 1993 senesinde 20 milyar dolar diyorlardı. Şimdi 11 milyar dolar derlerse yine kimse talip olmaz" diye konuştu. 
   Bulgar Telekom'un özelleştirmesinde neler yaşandığının sorulması üzerine de Mustafa Koç, şunları söyledi "Bulgaristan Türkiye'nin ufak bir modeli bu konuda. Ali 1.5 senedir bu işin içinde. Hiç yoksa 55 kere Sofya'ya gitti. Orada tavşana kaç, tazıya tut metodu uygulanıyor." 
   
   Belden aşağı vuruş 
   Bulgar Telekom'un özelleştirilmesinde görünmez bir elin her zaman bir yerde hadiseyi durdurduğunu belirten Koç, şöyle devam etti 
   "Şimdiki durumumuz, rakibimiz resmi olarak devre dışı bırakılmadığı takdirde, herhangi bir şekilde temasta bulunmamak. Fakat öbür taraftan da böyle bir stratejik şirketi Türk şirketine vermeyi de içleri elvermiyor gibi geliyor bana. Başbakan fevkalade iyi niyetli olmakla beraber, bürokratlar ve bazı bakanlar belden aşağı vuruyorlar tabiri caizse.'' 
   Mustafa Koç, Koç Topluluğu'nda halka açılmaların olup olmayacağının sorulması üzerine de ''Şirket adı sormayın, yüzde 100 olacak. Ortam düzeldikçe belirli ölçülerde halka açılmalar tabii ki olacak'' dedi. 
   
   'Yatırımların devamı gelecek'    Türk Demir Döküm Fabrikaları Genel Müdürü Melih Batılı, Çin'de yaptıkları yağlı radyatör yatırımının yakın zamanda büyük yatırımların bir işareti olduğunu ifade ederek, "Buradan, hiç ulaşamadığımız ve hiç hayal etmediğimiz pazarlara da gitme imk nımız var" dedi. Batılı şunları söyledi 
   "Pazardaki büyüme potansiyeli burada bir fabrika kurmayı zorunlu hale getirmiştir. Yağlı radyatör, Koç Grubu'nun Çin'deki ilk üretimi olacaktır. İlk aşamada yılda 300 bin adet üretmeyi planlıyoruz. Fabrika'da şu an 80 işçi çalışıyor. Bu ayın sonunda bu rakam 200'e çıkacak. Başlangıç için 6-7 milyon dolarlık bir ciro bekliyoruz. Yakın gelecekte de kapasiteyi 1 milyon adete çıkartarak 25 milyon dolarlık bir ciro hedefliyoruz. Chung Mei Industries Limited'in sahibi Sebastian Man da, ortak yatırımı Asya'daki SARS Krizi ve Irak'taki savaşın ortasında gerçekleştirdiklerini belirterek, "Bu başarıyı yakaladığımız için mutluyuz" dedi. 
   
   
</TEXT>
</DOC>
