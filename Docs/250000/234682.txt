<DOC>
<DOCNO> 234682 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/25/son/sonspo24.html </URL>
<DATE> 2004/04/25/ </DATE>
<TIME> 19.30 </TIME>
<AUTHOR> Yorum Oku nbsp nbsp Yorum Yaz  </AUTHOR>
<HEADLINE>
Fenerbahçe - Beşiktaş derbisinden notlar... 
</HEADLINE>
<TEXT>

     Beşiktaş'ta, Fenerbahçe ile oynanan derbi maçta sarı kart cezası nedeniyle forma giyemeyen Ronaldo'nun yerine savunmada Yasin Sülün görev yaptı. 
     Teknik Direktör Mircea Lucescu, yine sarı kart cezalısı olan Emre'nin yokluğunda savunmayı Zago, Yasin Sülün ve Ahmet Yıldırım üçlüsünden oluşturdu. Forvette, Sergen ile birlikte geçen hafta Konyaspor'a 2 gol atan Serdar Topraktepe'yi oynatan Lucescu, Adrian Ilie'yi ise yedek soyundurdu. 
     Siyah-beyazlılarda sakatlığı geçen Pancu ilk 11'de sahaya çıkarken, geçen hafta ilk 11'de oynayan Ümit yedek kulübesinde oturdu. Sağ kanattaki tercihini Kaan Dobra'dan yana kullanan Rumen teknik adam, Tümer'i ilk 11'de görevlendirip, Giunti'yi savunmanın önünde oynattı. 
     Beşiktaş'ta Ümit ve Ilie'nin yanı sıra kaleci Ramazan, Sinan, Serdar Özkan, Gökhan ve Okan yedek kulübesinde yer aldı. 
     
     GÜRELİ ''TEŞVİK PRİMİNİN HUKUKTA YERİ YOK'' 
     Cildindeki sorun nedeniyle sakal bıraktığı gözlenen Beşiktaş Kulübü İkinci Başkanı Hüsnü Güreli, futbol yöneticileri olarak teşvik primi konusunda dikkatli olmaları gerektiğini belirterek, bunun hukukta yerinin olmadığını vurguladı. 
     Türkiye'nin bir hukuk devleti olduğunu kaydeden Güreli, ''Biz futbol yöneticileri olarak şuna dikkat etmeliyiz. Bir olay hukuk devletinde tanımlanmamışsa, bu tür şeylerle şampiyon olacak takımın başarısına leke sürülmemeli. İspat edilemeyecek şeyi konuşmak bence Türk futboluna zarar verir'' dedi. 
     
     FENERBAHÇE CEPHESİ 
     Fenerbahçe'de ise teknik direktörü Christoph Daum, son Samsunspor maçında sahaya sürdüğü ilk 11'de değişiklik yapmadı. 
     Alman teknik adam sadece savunmada geçen hafta solda oynayan Fatih'i sağda, sağda oynayan Ali Güneş'i ise sol tarafta görevlendirdi. 
     Rebrov'u yedek soyunduran Daum, 7. yabancı olarak Petkov'u yine tribüne çıkardı. 
     Fenerbahçe'de kaleci Volkan ile Nobre, sarı-lacivertli formayla ilk kez Beşiktaş maçına çıktı. 
     
     ÖZDEMİR ''SERKAN'IN TRANSFERİ ÖNÜMÜZDEKİ HAFTA ÇÖZÜLÜR'' 
     Fenerbahçe Kulübü İkinci Başkanı Nihat Özdemir ise derbi maçın sonucunun şampiyonu belli etmeyeceğini, ligde derbinin ardından oynanacak 3 maçta en az puan kaybeden tarafın şampiyonluk ipini göğüsleyeceğini söyledi. 
     Seyahatten dönerek derbiye yetişen Özdemir, oyuncularına güvendiğini ve onlarla iftihar ettiğini vurgulayarak, ''Buraya 3 puan için geldik ve almak için elimizden geleni yapacağız'' dedi. 
     Gençlerbirliği'nin orta saha oyuncusu Serkan Balcı'yı transfer etmek için girişimlerinin sürdüğünü yineleyen Nihat Özdemir, ''Henüz bir neticeye varamadık. Biz almak istiyoruz. Sayın Cavcav ile görüşmeler sürüyor. Önümüzdeki hafta bu transferi çözeceğimize inanıyorum'' diye konuştu. 
     
     BAKAN ÇELİK DE MAÇTA 
     Maçı Milli Eğitim Bakanı Hüseyin Çelik'in yanı sıra İstanbul Valisi Muammer Güler, Milli Takımlar Menajeri Can Çobanoğlu, milli takımlar eski teknik direktörü Şenol Güneş, Gaziantepspor Kulübü Başkanı Celal Doğan da protokol tribününde izledi. 
     Beşiktaşlı Erkek Basketbol Takımı Antrenörü İhsan Bayülken ve bazı basketbolcular da futbol takımlarını yalnız bırakmadı. Karşılaşmayı protokol tribününde izleyen Fenerbahçe Kulübü Asbaşkanı Murat Özaydınlı ile yönetim kurulu üyesi Hakan Bilal Kutlualp, Beşiktaşlı taraftarlardan tepki gördüler. İki yönetici tepkiler üzerine içeri girdiler. 
     Diğer yandan, her iki takım oyuncuları da sahaya ellerinde ''Eğitime yüzde 100 destek kampanyasına siz de katılın'' yazılı pankartlarla çıktılar. 
     
</TEXT>
</DOC>
