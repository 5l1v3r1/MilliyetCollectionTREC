<DOC>
<DOCNO> 236292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/30/son/sontur36.html </URL>
<DATE> 2004/04/30/ </DATE>
<TIME> 18.05 </TIME>
<AUTHOR>  </AUTHOR>
<HEADLINE>
Büyükşehir Belediye Başkanı Topbaş Akvaryum işi öncelikli değil 
</HEADLINE>
<TEXT>

     İstanbul Büyükşehir Belediye Başkanı Kadir Topbaş, kentte geçmiş dönemde birçok proje başlatıldığını, ihalelerinin yapıldığını, ancak bütçeye bakıldığında bunları karşılamanın mümkün olmadığını söyledi. 
     Topbaş, göreve geldikten sonra geçmiş dönemde başlatılan projeleri incelediklerini belirtti. Kadir Topbaş, ''İstanbul'da birçok proje başlatılmış, ihaleleri yapılmış, fakat bütçemize baktığımızda bunları karşılamamız mümkün değil'' şeklinde konuştu. 
     Tüm bunların, İstanbulluların yaşamını etkilediğini dile getiren Topbaş, kentin öncelikli sorunlarını ele aldıklarını kaydetti. 
     ''Devam etmesi zorunlu projelerin başında ulaşımla ilgili olanlar var'' diyen Topbaş, öncelikle Karaköy'deki raylı sistemi bitireceklerini, yapılan yatırım ve gelinen noktaya baktıklarını bildirdi. 
     Topbaş, ''Biz işin başında olsaydık, bunu hiç yapmazdık. Ama gelinen bir nokta var ve süratle bitirmeye karar verdik. Hat, tek bir rayla da Beşiktaş'a kadar uzatılacak'' diye konuştu. 
     Projeye göre raylı sistemin Kabataş'tan otobüslere aktarmayı öngördüğünü, ancak bunun mümkün olmadığını ifade eden Topbaş, bu nedenle hattı Beşiktaş'a kadar uzatarak, oradaki mevcut otobüs duraklarının aktarma alanı olarak kullanılacağını söyledi. 
     Sultançiftliği raylı sisteminin de ciddi sıkıntıda olduğunu kaydeden Topbaş, ''İşin başında olsam, ona da bu şekilde başlamazdım. Ancak geri dönüş maliyet açısından zor. Hızlı bir şekilde tamamlanması için talimat verdim'' dedi. 
     Topbaş, Edirnekapı-Vezneciler arasındaki raylı sistem hakkında da Kültür ve Tabiat Varlıklarını Koruma Kurulu ile sorunlar bulunduğunu, Taksim-Yenikapı hattında ise Haliç'teki köprü nedeniyle onay alınamadığını hatırlattı. 
     Kurul ile görüşüp sorunları çözeceklerine inandığını kaydeden Topbaş, Unkapanı'nda mevcut köprüyü kaldırıp yeni bir köprü yapmayı düşündüklerini bildirdi. 
     Topbaş, ''Ben böyle bir köprüyü mimar olarak tasarladım. Öyle bir köprü olacak ki, sırf köprüyü görmek için İstanbul'a milyonlarca insan gelecek. Mevcut Unkapanı Köprüsü'nü kaldırıp, üzerinden raylı sistemin geçeceği bu köprüyü inşa edeceğiz'' dedi. 
     
     AKVARYUM İNŞAATI 
     Florya'da temeli atılan akvaryum inşaatı projesine de değinen Topbaş, projeye bugüne kadar 6-7 trilyon lira yatırım yapıldığını, bu yatırımın İstanbul'un kent bütçesi ve kaynakları için lüks olduğunu söyledi. Topbaş, ''Florya'daki akvaryum meselesine gelince, bu konu öncelikli işimiz değil'' dedi. 
     İhaleden vazgeçemediklerini, cezai şartlarının ağır olduğunu belirten Topbaş, akvaryum projesini yap-işlet devret şekline getirmek için araştırma yaptıklarını bildirdi. 
     
     İSTANBUL'A HOLLYWOOD FİLMİ 
     İstanbul için güzel projeleri olduğunu da vurgulayan Topbaş, ''Tüm dünyanın buraya akacağı bir İstanbul filmi düşünüyoruz. Senaryosunu fikir olarak ben söyledim. Ciddi aktörler gelecek. Hollywood yapımı bir film olacak'' diye konuştu. 
     Bu filmin ''Yüzüklerin Efendisi'' ve ''Son Samuray'' filmleri gibi etkili olabileceğini anlatan Topbaş, sadece film platolarını görmek için milyonlarca insanın kente geleceğini söyledi. 
     Topbaş, Yeni Zelanda'da çekilen Yüzüklerin Efendisi filminin platosunda satılan hediyelik eşyanın değerinin 2.5 milyar dolar olduğunu da sözlerine ekledi. 
     
</TEXT>
</DOC>
