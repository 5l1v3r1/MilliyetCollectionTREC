<DOC>
<DOCNO> 233666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/22/guncel/gun01.html </URL>
<DATE> 2004/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamu, 'erkek' personel arıyor 
</HEADLINE>
<TEXT>

   Kamu Personeli Seçme Sınavı için kurumların belirledikleri tercihlerde mühendislik, teknikerlik gibi görevlerde erkeklere öncelik verildi. Başbakan Yardımcısı Şahin ise "Ayrımcılık yok" dedi... 
   ANKARA Milliyet 
   
   Devlet Su İşleri Genel Müdürlüğü'nün mühendis arayışını erkeklerle sınırlaması üzerine bir süre önce Türkiye gündeminin tepesine oturan ayrımcılık tartışması, Kamu Personeli Seçme Sınavı KPSS için kurumların belirledikleri tercihler nedeniyle yeniden gündemde... İtfaiye Yüksekokulları'na kız öğrenci alımı sürerken, itfaiyeci ihtiyacının tamamı için "erkek olma" koşulu konulan sınavda, makine mühendisliği için de "erkek" tercihi yapıldı. 
   
   Danıştay bile erkek dedi 
   KPSS formlarına göre, ayrımcılığın ortadan kaldırılmasına yönelik şik yet davalarının görüldüğü Danıştay bile, şoför adaylarını erkeklerle sınırladı. Anayasa Mahkemesi, İçişleri Bakanlığı, Hazine Müsteşarlığı, üniversitelerin tamamına yakını koruma - güvenlik görevlisi ve şoförlerinin "erkek" olması tercihini yaparken, sadece Atatürk Üniversitesi 2 kadın güvenlik görevlisi istedi. 
   Devlet Hava Meydanları İşletmesi, işe alacağı itfaiyeciler için "erkek olma" koşulu getirirken, E sınıfı sürücü ehliyeti, tam teşekküllü sağlık kurumlarından "yurdun her yerinde görev yapabilir ve silah kullanabilir" raporu da istedi. 
   Kaptan ve gemi adamlarını erkekler arasından seçecek Hudut ve Sahiller Sağlık Genel Müdürlüğü'nün yanı sıra Sahil Güvenlik Komutanlığı da makine mühendisleri, elektrik teknikerleri, elektrik teknisyenleri ihtiyacı için "erkek" tercihinde bulundu. Komutanlık, sadece garsonluk kadrosu için bir kadın personel talep etti. 
   
   "Ayrımcılığa müsaade etmem" 
   KPSS organizasyonundan sorumlu Başbakan Yardımcısı Mehmet Ali Şahin, Milliyet'e yaptığı açıklamada, "kadın - erkek ayrımcılığı yapılmadığını" söyledi. Şahin, Milliyet'e şu açıklamayı yaptı "Ne ayrımcılık uygulaması, ne de böyle bir talimat söz konusu. Kurumlar kendi işlerinin niteliğine göre personel talebinde bulundular. Başta, yasalar kadın - erkek ayrımcılığı yapılmasına izin vermez. Ben de müsaade etmem." 
   
   
</TEXT>
</DOC>
