<DOC>
<DOCNO> 237702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/spor/spo05.html </URL>
<DATE> 2004/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Pardon UEFA 
</HEADLINE>
<TEXT>


Olimpiyat Stadı'na gelen Avrupalı görücülerin gözleri önünde bir sürü olumsuzluk yaşandı. Taraftarlar birbirine girdi, oyuncular kavga etti, gözlemciler ilk kez skorboardsuz final izledi 


Puan kaybettik 
2005 yılındaki Şampiyonlar Ligi Finali'ne ev sahipliği yapacak olan Olimpiyat Stadı dün görücüye çıktı. Dev final öncesinde stadı incelemek için gelen UEFA Stadyum Güvenlik Heyeti, 90 dakika içinde futbolun olumsuz görüntüleriyle karşılaştı. Tribün atmosferi ve güvenlik düzeyini inceleyen heyet, seyyar skorboardun unutulması üzerine belki de ilk kez skorboardsuz bir final izledi. 

Saha karıştı 
TÜRK futbolu adına şanssızlıklar bununla da bitmedi. Maçın ilk yarısında Trabzonsporlu taraftarlar tekme tokat birbirine girdi. Sahaya atlamaya çalışan seyircilere çevik kuvvet ekipleri müdahale etti. Bu kara tablo ikinci yarıda sahaya da yansıdı. Gökdeniz ile El Saka arasında başlayan tartışma kavgaya dönüştü. Olaylara diğer futbolcular da katılınca saha karıştı. 

Hakeme saldırdı 
UEFA gözlemcilerinde eksi puan yaratan bir diğer olay ise Youla'nın hakem Kuddusi Müftüoğlu'na saldırmasıydı. Yattara'nın düşürülmesi nedeniyle verilen penaltı kararına tepki gösteren tecrübeli futbolcu, sinirlerine hakim olamadı ve Müftüoğlu'na saldırdı. Araya giren diğer oyucular, Youla'yı zorlukla sakinleştirip, soyunma odasına yolladı. 

Yolda kaldılar 

UEFA Stadyum Güvenlik Müdürü Mark Timmer ve Mike Kiss, Olimpiyat Stadı'na gelirken bir saat boyunca trafik nedeniyle yolda beklemek zorunda kaldı. Timmer, stadı beğendiklerini dile getirerek, "Eleştirilmesi gereken iki nokta var. Bu kadar insan sahanın içine girmesi ve yakılan meşaleler. Şampiyonlar Ligi finalinde böyle şeyler olmamalı" dedi. 


</TEXT>
</DOC>
