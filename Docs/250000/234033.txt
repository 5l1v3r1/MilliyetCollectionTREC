<DOC>
<DOCNO> 234033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/23/spor/aspo.html </URL>
<DATE> 2004/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
HERKES SAMANDIRA'YA 
</HEADLINE>
<TEXT>

   Başkan Aziz Yıldırım, Beşiktaş derbisine kadar yönetici arkadaşlarından her gün tesislere gelmelerini ve oyuncuları motive etmelerini istedi. Teknik Direktör Christoph Daum da bu girişime destek verdi 
      YUSUF KOBAL 

   
   Değişik taktik 
   FENERBAHÇE Kulübü Başkanı Aziz Yıldırım, tüm yönetici arkadaşlarını Beşiktaş maçına kadar Samandıra Tesisleri'ne davet etti. Yıldırım, maç gününe kadar oyuncuların ve Teknik Direktör Daum'un yanında olduklarını tüm camiaya göstermek için bu yöntemi seçti. Daha önce Samandıra'ya yaptığı ziyaretler ve toplantılar nedeniyle başı çok ağrıyan Aziz Yıldırım'ın, her gün tesislerde futbolcularla sohbet edeceği belirtildi. 
   
   Bire bir sohbet 
   TEKNİK Direktör Daum'un da onayı ile Başkan Yıldırım ve arkadaşları, Beşiktaş derbisine kadar futbolcularla iç içe olacak. Samandıra'da antrenmanları izleyecek olan yönetim kurulu, özel sohbetlerle oyunculara güç vermeye çalışacak. Beşiktaş maçını "şampiyonluk maçı" ilan eden yönetim, hafta sonuna kadar takımda herhangi bir problem yaşanmaması için bütün güçlerini seferber edecek, göz hapsini sürdürecek. 
   
   Sıkı denetim 
   YILIN derbisine hazırlanan Sarı - Lacivertli takımda dünden itibaren Samandıra'ya giriş ve çıkışlar da yasaklandı. Bekar oyuncular kampa alınırken, evli oyunculara da sıkı denetim getirildi. İdari menajer Volkan Ballı da "Maçın önemini futbolcularımıza anlatmaya gerek yok. Artık bugünden itibaren onlar da kendilerine dikkat edecek. Hep bu maçı düşüneceğiz. İpler bizim elimizde. Zirveyi bırakmayacağız" dedi. 
   
   
</TEXT>
</DOC>
