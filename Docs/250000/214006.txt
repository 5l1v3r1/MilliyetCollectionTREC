<DOC>
<DOCNO> 214006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/09/yazar/pulur.html </URL>
<DATE> 2004/02/09/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Teftiş macunu, teftiş fırçası... 
</HEADLINE>
<TEXT>

   
   BİZ, bu krizleri yönetmeyi niye beceremiyoruz 
   Su basıyor, sel basıyor, yangın çıkıyor, deprem oluyor, kar yağıyor, bina çöküyor, bin kafadan bin ses ve kargaşa... 
   Peki niye 
   Kimdir bunun sorumlusu 
   Teftiş macunu ile teftiş fırçası 
   
   RAHMETLİ babamız anlatırdı, Cumhuriyet'in ilanından sonra, orduya çekidüzen veriliyor, erlerin sırt çantalarına diş macunu ve fırçası konuyor, ama kullanmak yasak, zimmetli, ola ki biri sorarsa, "var mı " diye çıkarıp gösterilecek... 
   
   ALAY komutanı bölüğü denetlemeye gelmiş, bir erin sırt çantasını açtırmış, macun ile fırçayı göstermiş 
   "Bunlar ne oğlum " 
   Mehmetçik gürlemiş 
   "Teftiş fırçası ile teftiş macunu komutanım " 
   Çünkü bunların teftişlerde gösterileceğini biliyor, teftiş bitince kaldırılacak. Macun, fırçaya nasıl sıkılacak, dişler nasıl fırçalanacak, gösteren yok, uygulama yok 
   Kriz denilen şu felaketlere bakın, son yıllarda resmisi sivili kurtarma ekipleri çoğaldı, AKUT gibi, ünü yurtdışına taşanlar da var. 
   Var ama, bir kargaşa bir koşuşturma, bir başıbozukluk gidiyor, kim ne yapacak, bilinemiyor 
   
   İŞTE Konya'daki apartman faciasını gördünüz, enkaza, iş makinelerinin ne zaman sokulup, çalıştırılacağı bile kararlaştırılmamış, kimi bu aşamada iş makineleri çalıştırılamaz, canlı olanlar ölebilir diyor, kimi bir şey olmaz, deyip, dozerleri, greyderleri enkaza sokuyor. 
   
   ŞİMDİ doğrusunu söylemek gerekirse, kurtarma ekipleri geçen yıllara göre daha derli toplu, hiç olmazsa, turuncu, ya da sarı giysileri, kaskları var, bir de eğitilmiş köpekleri... 
   Ama bunlar yetmiyor, kurtarmanın nasıl yapılacağı bunca deneyimden sonra bir esasa bağlanamaz mı 
   Hiç kuşkumuz yok, kurtarma ekipleri, bir felaketten çok önce, bu işin eğitimini yapıyorlar ama, demek ki teftiş macunundan, fırçasından öteye geçemiyorlar. 
   Kask var, giysi var, eğitilmiş köpek var, mutlaka bilgi de var, ama organizasyon yok 
   Bir felaket olunca duyan koşuyor, bu çok iyi de, koşup oraya gelenlerin, ne yapacağı belli değil, bir kargaşadır gidiyor. 
   
   TÜRKİYE bu coğrafya üzerinde oldukça, Türkiye'de inşaat denince, imar denince "Hırsızlık yolsuzluk" akla geldikçe hiç olmazsa, bu kurtarma ekiplerini işe yarar hale getirmeliyiz. 
   Ne depremi durdurmak, ne hırsızlığı önlemek mümkün olmadığına göre... 
   Siz bugün Türkiye'yi yönetenlerin bir zamanlar kaçak evlerde oturduklarını bilmez misiniz 
   
   GEÇEN cuma günü, "Vatan" gazetesinden iki "resim altı" fotoğraflara gerek yok... 
   "Zümrüt Apartmanı'nın altında 50'den fazla ceset var, üstünde ise şenlik. Kimi elinde kamerası ekibinin başarısını görüntülüyor, kimi zaferi fotoğraflıyor, bir diğeri de megafonuyla sanki Oscar'a aday film yönetmeni" 
   ...... 
   "Yerel seçimlere az bir süre kala, bazı uyanık vatandaşlar evlerinin üzerine birer ikişer kat çıkmaya başladı bile. Belediye, oy kaygısıyla görmezden geliyor. Yapanlar denetime gelenlere 30 milyon veriyoruz gidiyorlar, inşaat ustaları "böyle zamanlarda işlerimiz artar" diyor. Sonuçta sağlamlık açısından büyük tehlike yaratan kaçak katlar mantar gibi yükseliyor." 
   
      
   
</TEXT>
</DOC>
