<DOC>
<DOCNO> 247306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/12/spor/ydemirkol.html </URL>
<DATE> 2004/06/12/ </DATE>
<TIME>  </TIME>
<AUTHOR> Mehmet DEMİRKOL  </AUTHOR>
<HEADLINE>
Sadece futbol romantizmi 
</HEADLINE>
<TEXT>


Porto Portekiz 


Giovanni Trapattoni şöyle diyor "Fransa, muhteşem bir yetenek olan ve takımına çok şey katan Platini sayesinde Avrupa Şampiyonası'nı kazanmıştı. Totti de onun gibi. Belki de İtalya asla onun kadar yetenekli, güçlü ve belirleyici bir oyuncuya sahip olmamıştı. O da Platini'nin Fransa için yaptıklarını bizim için yapabilir." 
İtalyan futbol kültürüne bile tutucu, gelenekçi ve taviz vermez gelebilmeyi başarmış bir adamdan, bir oyuncusuyla ilgili övgülerle dolu cümleler. Hayret verici. Ben bu kurt hocanın sözlerinde, şampiyonluk, kazanmak gibi kelimelere değil de, Totti'ye duyduğu hayranlığa takıldım daha çok. Bu sert, taviz vermez adamın sözlerindeki giz, bence son bir kez kazanmanın büyüsü değil, futbol romantizmine boyun eğişini anlatıyor. Çünkü o 3 kez dünya kupası kazanmış bir ülkenin bu zaferlerin tümüne yakın bir jenerasyonun üyesi. O tüm İtalyan efsanelerini tanımış bir adam. Peki nedir bu "İtalya'nın asla Totti gibi bir oyuncusunun olmadığı" fikri. Kim bilir belki de yaşlanıyor Duygusallaşıyor. 
Ya da bu sözleri böyle anlamamda, bu büyük turnuvanın bize ifade ettiklerinin etkisi var. Belki de bu hayranlık yansıtan sözler, bana büyük turnuvalara, o bize çok uzak yıldızlara eskiden nasıl baktığımızı hatırlattı. 
"Milliyet Arjantin kampında" anonsları bizi hiç ilgilendirmemesine rağmen çok heyecanlandırırdı. İki yılda bir düzenlenen kupalar, bizim takımımız her şeyin çok dışında olmasına rağmen bizi müthiş rüyalara sürüklerdi. O zamanları yaşı yetenler çok iyi hatırlayacaktır. 
Biz futbola böyle aşık olmuş, kahramanlarımızı hiç içinde olmadığımız bu dünyadan seçmiştik. Ve bugün yine o noktadayız. 
Tarafı olmadığımız bir futbol festivalinde çok iyi yerden biletlerimiz elimizde. Bugünden itibaren kazanmanın tek doğru ve tek hedef olmadığı o eski günlerdeki gibi hayranlıkla sadece "futbol" izleyeceğiz. Bu naciz kulunuz da Portekiz yollarında, sahalarında ve hiç kuşku yok ki bar ve restoranlarında Avrupa Şampiyonası'nı yaşayıp size aktaracak. 
Her gün görüşmek üzere. 



</TEXT>
</DOC>
