<DOC>
<DOCNO> 208223 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/13/guncel/gun04.html </URL>
<DATE> 2004/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu CD'ler hiç eskimiyor 
</HEADLINE>
<TEXT>

   Milliyet'in okuyucularına sunduğu 4 CD'den oluşan Bilkent Temel İlköğretim Ansiklopedisi, içine yerleştirilen yapı sayesinde kendisini yenileyebiliyor. İnternete bağlanan öğrenci, yeni bilgileri CD'nin içinde görebilecek 
      ANKARA Milliyet 
   
   Eğitimde devrim yapan Milliyet'in okuyucularına sunduğu 4 CD'lik "Bilkent Temel İlköğretim Ansiklopedisi"ni hazırlayan Mobilsoft'un Eğitim Teknolojileri Direktörü Ergun Özkalaycı, "CD'nin içine kendisini güncelleyebilecek bir yapı koyduk. Öğrenci, interneti varsa bu CD üzerinden hangi ülkenin Cumhurbaşkanı değişmiş, onu görebilecek" dedi. 
   
   Kendisini güncelliyor 
   Bilkent Üniverstesi Vakfı şirketlerinden olan Mobilsoft yöneticileri, Milliyet okuyucularına seslendi. Ansiklopedinin hem göze, hem kulağa hitap ettiğini söyleyen Özkalaycı, "CD'de Milli Eğitim Bakanlığı müfredatıyla doğrudan ilişkilendirilmiş bir içerik var. CD'ye kendi içeriğini güncelleyebilecek bir yapı koyduk. Mesela 6 ay geçti, öğrenci internete bağlan ve yeni güncel içerikleri bana getir' dediğinde yeni içeriği görebilecek. Öğrenci, internet bağlantısını tanımlamak koşuluyla içeriği alacak, sanki CD'sinin içerisindeymiş gibi bu bilgileri kullanabilecek" diye konuştu. 
   
   100 kişilik ekip hazırladı 
   Üretim Müdürü Sinan Atasagun da, "CD'yi 100'ü aşkın çalışan hazırladı. Örneğin, öğrenci bir konuyla ilgilenirken internet bağlantısı yaptı. İlgili içeriğin geçtiği sitelerle bağlantı kurma fırsatı yakalayacak" dedi. Meteksan Grubu'na bağlı olarak faaliyet gösteren şirketin Eğitim Teknolojileri Satış Müdürü Tacettin Can ise şöyle konuştu "Örneğin, bir ansiklopedide volkanın patlaması anlatılıyor. Öğrenci eğer şanslıysa buna ilişkin renkli bir resim görebilir. Oysa CD'de volkanın patlama anının çekildiği video görüntüsü var. Öğrenciler CD'yi açıp konuyu bulacak. Bu yazıdan bir çıktı alıp çantasına koyabilecek. Temel eğitim çağındaki çocuklar için filtrelenmiş bilgiler var. İşlerine yaramayacak hiçbir bilgi yok." 
   
   
</TEXT>
</DOC>
