<DOC>
<DOCNO> 220184 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/06/spor/spo04.html </URL>
<DATE> 2004/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğan büyük düşünüyor 
</HEADLINE>
<TEXT>

   Trabzonspor Teknik Direktörü, gelecek sezonu iple çektiğini söyledi, yeni dönemde ilk iş olarak sistemini oluşturacağını belirtti. Ziya Doğan, "Sokaktaki insanın bile fikirlerine değer veririm" dedi 
      
   Simitçiye sorumluluk 
   TRABZONSPOR Teknik Direktörü Ziya Doğan, gelecek sezon zirveye ulaşacaklarını söyledi, "Bu yıl da başarı bekleyin. Ancak şampiyonluk sözü istemeyin" dedi. Sistemsiz başarının olmayacağını ifade eden Doğan, "Gelecek sezonu dört gözle bekliyorum" dedi. Doğan herkesin fikirlerine değer verdiğini belirterek, "Sistemimde simitçiye bile sorumluluk vermek var. Sokaktaki kişilerin fikirleri bile benim için önemlidir" diye konuştu. 
   
   'Para her şey değil' 
   ZİYA Doğan, Trabzon'da bulunan Gümüşhaneliler Kültür ve Dayanışma Derneği'ne de sürpriz bir ziyaret yaptı, burada hemşehrileriyle sohbet etti. Bordo - Mavililer'in eskisi gibi yine altyapıya yöneleceğini vurgulayan Doğan, "Trabzonspor'un İstanbul takımlarıyla parasal yönden yarışma şansı yok. Ama bu işler sadece para işi değil. Eğer olsaydı, Fenerbahce açık ara şampiyon olurdu" ifadesini kullandı. 
   
   Prim 8 milyar    BORDO - Mavililer'de Beşiktaş maçının primi açıklandı. Genel Sekreter Yusuf Ziya Yılmaz, bu karşılaşmanın priminin 8 milyar lira olduğunu söyledi, bunun daha da artabileceğini açıkladı. Kritik karşılaşmanın hazırlıklarını sürdüren Trabzonspor'da Ziya Doğan, fazla kiloları bulunan Emre Toraman, Hasan Sönmez, Alişen ve Emre Aygün'den zayıflamalarını istedi. Çalışmaya arabasıyla kaza yapan Maxim katılmadı. Kazayı yara almadan atlatan Beyaz Rus futbolcunun arabasında maddi hasar meydana geldi. 
   
   Rövanş hesabı    TRABZONSPOR, ligin ilk yarısında 5-0 yenildiği Beşiktaş'tan rövanşı almak istiyor. Futbol Şube Sorumlusu Süleyman Atal, "Rakibimizi yenerek şampiyonluk yarışı yapan takımların sayısının üçe çıkmasını istiyoruz. Taraftarımızın da vereceği destekle, Beşiktaş maçını kazanıp. bu yarışın içinde kendimize yer bulacağımıza inanıyoruz" dedi. 
   
   
</TEXT>
</DOC>
