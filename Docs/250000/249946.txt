<DOC>
<DOCNO> 249946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/22/son/soneko20.html </URL>
<DATE> 2004/06/22/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Tekstilbank 75 milyon dolarlık sendikasyon kredisi aldı 
</HEADLINE>
<TEXT>

     Tekstilbank uluslararası piyasalardan 75 milyon dolar tutarında sendikasyon kredisi sağladı. 
     Libor artı yüzde 0.8 faiz oranı ile sağlanan 1 yıl vadeli kredi ihracatın finansmanında kullandırılacak. 
     Commerzbank, Abu Dhabi Commercial Bank, HSH Northbank ve HVB Group liderliğinde 26 uluslararası bankanın katıldığı kredi anlaşması bugün İstanbul'da imzalandı. 
     Tekstilbank Genel Müdürü Çim Güzelaydınlı, sendikasyon kredisine ilişkin AA muhabirine yaptığı açıklamada, kredinin ihracatın finansmanında kullandırılacağını bildirdi. 
     Tekstilbank'ın aktif büyüklüğünün sektörde binde 8'lerde olduğunu fakat dış ticaretten daha fazla pay aldığını vurgulayan Güzelaydınlı, sağlanan bu kredinin hem Türkiye'ye, hem Türk bankacılık sistemine hem de Tekstilbank'a olan güveni gösterdiğini belirtti. 
     Güzelaydınlı ''Bundan sonraki ilk hedefimiz önümüzdeki yıl bu kredinin vadesi geldiğinde daha büyük bir rakamla bu işi büyütmek'' dedi. 
     Bankanın aktiflerinin yüzde 'ünün kredilere ayrıldığını, bunun yüksek bir oran olduğunu ifade eden Güzelaydınlı, şunları kaydetti 
     ''Bunun çoğunluğu ihracat finansmanı içindir. Tekstilbank olarak hiç bir zaman spekülatif işlerden kar etmeyi amaçlamıyoruz, tek amacımız gerçek bankacılık işlemlerinden kar etmek. Bunun için de kredilerin çok büyük önemi var. Sektörde baktığımız zaman genelde kredilerin aktife oranı yüzde 35-45 arası değişiyor. Bizde bu oran çok yüksek ama buna rağmen sorunlu kredilerimiz de sektörün en düşüklerinden, kredilerin binde 3'ü düzeyinde.'' Her sektöre eşit uzaklıkta olduklarını ve her sektörden her firmaya kredi verdiklerini anlatan Güzelaydınlı, verdikleri toplam krediler içinde tekstil sektörünün ağırlığının sadece yüzde 15 olduğunu söyledi. 
     
     ''HİÇ BİR SINAİ VE MALİ İŞTİRAKİMİZ YOK'' 
     Çim Güzelaydınlı, Tekstilbank'ın hiç bir sınai ve mali iştiraki bulunmadığını, salt bankacılık yaptıklarını, sermayelerini, karlarını başka iştiraklere başka konulara dağıtmadıklarını belirtti. 
     Sağlanan 75 milyon dolarlık sendikasyon kredisinin 1 yıl vadeli olmasının başlangıç için çok iyi olduğunu söyleyen Güzelaydınlı, sendikasyon kredilerinin, vade uyumsuzluğunu aşmak açısından ülke ekonomisi için çok önemli olduğunu vurguladı. 
     Güzelaydınlı, ''Geçen sene Türkiye'nin toplam dış ticaret hacminden aldığımız pay yüzde 1.5'lardaydı. Bu yıl hedefimiz onu 1.8'lere çıkarmak ve bunun rahat tutulacak bir hedef olduğunu düşünüyoruz'' dedi. 
     
     AYAKLARI YERE BASAN BANKACILIK SİSTEMİ 
     Bankacılık sektörünü de değerlendiren Güzelaydınlı, sektörün ciddi reformlardan geçtiğini, yapısal değişiklikler yaşadığını belirterek, şunları kaydetti 
     ''Hala her şey yüzde 100 yerine oturmuş değil ama zamanla sektör her şeyin üstesinden gelecek. Sektör olarak iyi gidiyoruz. Yalnız şöyle bir zorluğumuz var, artık ekmek aslanın ağzında. Bankacılık sektöründe para kazanmak çok zorlaştı. Artık eski spekülatif kazançlar yok. Hep gerçek bankacılık işlemlerinden kazanmak durumundayız. Yani 2003 yılında bir çok bankada gördüğümüz yüksek karların çoğu hazine bonosu karlarından geldi ama 2004 yılında artık böyle bir şey yok. Çünkü 2003 yılında hazine bonoları yüzde 60 faizle başladı yüzde 25'lere kadar düştü, o aradaki fark, kar bütün bankalar tarafından yazıldı. Ama bu sene bankacılık sektöründe ben öyle geçen seneki gibi ciddi karlar beklemiyorum ve bu önümüzdeki yıllarda da böyle olacak. Daha spekülasyondan uzak ayaklarını yere sağlam basan bir bankacılık sistemine doğru kararlı adımlarla ilerliyoruz.'' Tekstilbank olarak kurumsal bankacılıkta 38 şube ile ciddi bir butik bankacılık hizmeti verdiklerini, seçkin bir müşteri portföyleri bulunduğunu anlatan Güzelaydınlı, kişiye ve kuruma özel hizmet sunduklarını da sözlerine ekledi. 
     
</TEXT>
</DOC>
