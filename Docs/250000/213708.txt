<DOC>
<DOCNO> 213708 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/07/son/sondun08.html </URL>
<DATE> 2004/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Janet Jackson, skandalı kendi eliyle davet etmiş... 
</HEADLINE>
<TEXT>

     Ünlü şarkıcı Janet Jackson'ın, Amerikan Futbol Süper Kupası Super Bowl's sırasındaki şovda kendisinin göğsünü açarak skandal yaratan Justin Timberlake'i kendisiyle düet yapması için adeta yalvararak İspanya'dan çağırdığı ortaya çıktı. 
     Internetteki ''eonline'' sitesinin haberine göre, günlerdir ABD'nin konuştuğu olaylı şova, Jackson'ın Timberlake ile düet yapma inadının sebep olduğu görüldü. 
     Jackson'ın şova hazırlandığı sırada İspanya'da bulunan Timberlake'in ''hatır için'' bu şova çıktığı ve gösteri sırasında hiç planlanmayan bir şekilde güzel şarkıcının göğsünü açarak milyonları hayret içinde bıraktığı ifade edildi. 
     Janet Jackson'ın şov için kendisine ısrar ettiğini belirten 24 yaşındaki genç şarkıcı, ''Ben 3 aydır turnedeydim. Menajerimden Janet'ın ricasını ilettiği bir telefon aldım'' dedi. 
     
     GENÇ JUSTİN ''SABIKALI'' 

     Telefonda şov için iletilen daveti reddettiğini belirten Timberlake, ''Ama daha sonra beni Janet aradı, çok ısrar etti. Ben de bunun üzerine gösteriye çıkmaya karar verdim'' açıklamasında bulundu. 
     Amerikan Futbol Süper Kupası şovundaki skandal, şüphesiz 24 yaşındaki genç Timberlake'in ilk vukuatı da değil. 
     Bu şova ailesinin bile çok sinirlendiğini açıklayan Timberlake, 38 yaşındaki Jackson'a yaptığı sürprizin bir benzerini de Şubat 2003'te düzenlenen ''Brit Awards'' müzik ödülleri töreninde Kylie Minogue'a yapmıştı. Birlikte şarkı söylerlerken aniden Kylie Minogue'un kalçasını tutan Timberlake, 35 yaşındaki güzel şarkıcının nişanlısı James Gooding'den ayrılmasına neden olmuştu. 
     ABD Federal Haberleşme Komisyonu Başkanı Michael Powell, Amerikan futbol süper kupası sırasında yapılan, şarkıcı Justin Timberlake'in Janet Jackson'ın sağ göğsünü açtığı müzik gösterisinin televizyonlarda yayınlanmasıyla ilgili soruşturma açılması talimatı vermişti. 
     
</TEXT>
</DOC>
