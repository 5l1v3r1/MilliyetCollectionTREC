<DOC>
<DOCNO> 222150 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/14/yasam/ayas.html </URL>
<DATE> 2004/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
şık pilot affedildi 
</HEADLINE>
<TEXT>

   Sevgilisiyle buluşmak için izinsiz üs dışına çıkan pilot adayı teğmenin 'uçuştan men' cezası, askeri mahkemede iptal edildi 
      ANKARA ANKA 
   
   Askeri Yüksek İdare Mahkemesi AYİM , bir hava teğmenin izin almaksızın üs dışına çıkıp sevgilisiyle buluşması nedeniyle aday pilotluktan çıkarılması davasında, sivil mahkemelerin yapamadığını yapıp Avrupa İnsan Hakları Sözleşmesi AİHS hükümlerini kullanarak 'af' kararı verdi. 
   Hava Harp Okulu'ndan 30 Ağustos 2000'de mezun olan teğmen, sağlık muayeneleri sonrası pilot adayı sıfatıyla uçuş eğitimi görmeye hak kazandı. Eğitimini tamamladıktan sonra jet pilotu olarak yetiştirilmek üzere seçilen teğmen, 30 Nisan 2002'de kız arkadaşını görmek üzere, izin almaksızın 2. Ana Jet Üs Uçuş Eğitim Merkez Komutanlığı dışına çıktı. 
   
   Kaza da yapınca... 
   Üsse dönüş sırasında trafik kazası geçiren teğmene komutanları 'emre itaatsizlik'ten 7 gün oda hapsi verdi. Üs Uçuş Kıymetlendirme Kurulu da teğmeni 'uçuştan çıkarma'yla cezalandırdı. Konu, AYİM'e gitti. 
   AYİM Nöbetçi Dairesi, 26 Temmuz 2002'de yürütmenin durdurulması talebini reddedince, dava AYİM 2. Dairesi'ne gönderildi. Ancak 2. Daire, AİHS'nin 6 maddesiyle Ek Birinci Protokol'ün 1. maddesinde değinilen 'ölçülülük' ilkesinin Anayasa değişikliğiyle kabul edildiğini göz önünde bulundurarak, teğmenin yeniden pilot eğitimi alabileceğine karar verdi. Teğmenin kaza nedeniyle aldığı 7 günlük oda hapsinin 'ilk' olduğu kaydedilen kararda, "Disiplin safahatında mükerrerlik söz konusu değildir" denildi. 
   
   
</TEXT>
</DOC>
