<DOC>
<DOCNO> 240050 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/14/son/sonspo21.html </URL>
<DATE> 2004/05/14/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Diyarbakırspor Kaleci Şenol'a gösterilen tepkiler amacını aştı... 
</HEADLINE>
<TEXT>

     Diyarbakırspor Kulübü Başkanı Ahmet Göksu, Bursaspor maçında kaleci Şenol'a gösterilen tepkinin amacını aştığını söyledi. 
     Göksu, kulüp binasında Şenol ile düzenlediği basın toplantısında, kalecilerin maçlarda hatalı gol yiyebileceğini belirterek, her hatalı gole makul ölçülerde tepki göstermenin mümkün olduğunu bildirdi. 
     Şenol'un Diyarbakırspor'da 3 yıldır kaptan olarak görev yaptığını ve Diyarbakır halkı ile gönül bağının bulunduğunu kaydeden Göksu, ''Şenol'a gösterilen tepkiler amacını aştı. Tepki karşısında futbolcular da kendini frenleyebilmeli ve kendini maça vermelidir. Şenol'un maçta taraftara yaptığı hareketlerin de amacını aşan tepki olduğunu kabul etmek gerek' dedi. 
     Teknik Direktör Sakıp Özberk ve bazı futbolcuların başka takımlarla görüşmelerde bulunduğu yönündeki gazetecilerin sorularını ise Göksu, ''Özberk ile daha görüşme yapmadık. Kendisi profesyonel bir kişidir. Başka takımlarla da görüşebilir. Bunu normal karşılamak gerek'' diye yanıtladı. 
     
</TEXT>
</DOC>
