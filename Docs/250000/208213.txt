<DOC>
<DOCNO> 208213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/13/ekonomi/eko03.html </URL>
<DATE> 2004/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
'Hükümetin önünü açın' 
</HEADLINE>
<TEXT>

   IMF Türkiye Masası Şefi Rıza Moghadam ile görüşen TİM Başkanı Satıcı programın günün şartlarına göre yeniden yapılandırılarak hükümetin rahatlatılmasını istedi 
      EKONOMİ SERVİSİ 
   
   Yedinci gözden geçirme çalışmaları kapsamında Rıza Moghadam başkanlığındaki IMF heyetiyle görüşen Türkiye İhracatçılar Meclisi TİM Başkanı Oğuz Satıcı, programın değişmesi veya revize edilmesi gerektiğini belirtti. 
   Satıcı, "Bu program neticede kul yapısı. 'Günün şartlarına göre değiştirilmeli, düzenlenmeli ve hükümetin de bu konuda önü açılmalı, rahatlatılmalı' diye söyledik" dedi. 
   
   'Yükleri azaltalım' 
   IMF heyetine, hükümetin program konusundaki kararlılığını ortaya koyduğunu vurgulayan Satıcı, şunları kaydetti "Kaynakları savurganca ve popülist bir biçimde kullanma eğilimi içinde olmayan, güçlü bir tek parti hükümetimiz varken, yalnızca programa uyulup uyulmadığını değil, aynı zamanda programın yeni faktör şartlarına uygun olup olmadığını kontrol etmekte fayda yok mu acaba Özel sektör ve ihracatçı eliyle büyümekten başka şansı olmayan ülkemizin üreticisinin üstündeki maliyetleri ve yükleri biraz azaltmanın ve mali disiplinin vadelerini buna göre düzenlemenin bir yolu yok mudur " Satıcı, IMF heyetinin, başarılarından dolayı Türk ihracatçısını tebrik ettiğini de söyledi. 
   
   'Acımasız olmamalıyız' 
   IMF heyeti, Müstakil Sanayici ve İşadamları Derneği MÜSİAD yöneticileriyle de görüştü. MÜSİAD'ın Mecidiyeköy'deki merkezinde yapılan görüşmenin ardından MÜSİAD Genel Başkanı Ali Bayramoğlu, IMF'nin kendilerine ücret zammından endişe duyup duymadıklarını sorduğunu söyledi. Bayramoğlu, "Bunun popülizm olmadığını, tam tersine Türkiye'de kademeli olarak gerçekte geçinme endeksinin çok altında ücrete sahip insanlara belirli farklılıkların uygulanmasının rahatlıkla sübvanse edilebileceğini söyledik. 'Merkez Bankası ile yapacağınız toplantıda, çok rahatlıkla faiz indirimine gidebilecekleri bir konuda niçin beklediklerini ve hemen 4-5 puanlık çok ciddi bir indirimi de yapabilecek bir potansiyelde iken bunu niçin yapmadığını sorarsanız bunun karşılığının çok rahatlıkla çıktığını görürsünüz' dedik" şeklinde konuştu. 
   IMF heyeti ile görüşen Türkiye Bankalar Birliği Başkanı Ersin Özince de ekonomideki iyileşmeyi paylaştıklarını belirtti. Özince, emekli maaşlarındaki artışlarla ilgili bir soru üzerine, "Bu, IMF ile paylaştığımız bir konu değil. Ama kişisel kanaatimi söyleyeyim birçok bankanın kendi emekli sandığı var. Oradaki zam oranlarına bakmak lazım. Yanlış popülist arayışları hükümetlere yönlendirmemek gerekir. Hepimiz maaş alan insanlarız. Bu konularda çok da acımasız olmamalıyız" dedi. 
   
   TÜSİAD'ın müstakbel başkanından destek    IMF heyeti dünkü temaslarında birini de Türk Sanayici ve İşadamları Derneği TÜSİAD ile yaptı. Başkan Tuncay Özilhan'ın rahatsızlığından dolayı katılmadığı toplantıdan sonra soruları TÜSİAD Başkan Yardımcısı Ömer Sabancı yanıtladı. 22 Ocak'ta yapılacak genel kurulda TÜSİAD Başkanlığını üstlenmesi beklenen Sabancı, 2003'ün başarılı geçtiğini, enflasyon ve faizlerin düşüşünün memnuniyet verici olduğunu IMF heyetine ilettiklerini söyledi. Bu yıl da ekonomik programa sadık kalınması gerektiğini belirten Sabancı, "Bu konuda bir çekinceleri bulunup bulunmadığı" ile ilgili soruya şu cevabı verdi 
   "Çekincemiz yok. Asgari ücret ve emeklilerle ilgili kararın, bütçenin içinde kalınması, yeni bir vergi getirilmemesi kaydıyla hayırlı olmasını diliyoruz. Ama ümidimiz, temennimiz, ekonomik programda 2004'te bütçe disiplininin dışına çıkılmaması." 
   Toplantıya, Ömer Sabancı başkanlığında, aralarında Tayfun Bayazıt, Ömer Aras, Oktay Varlıer ve Vural Akışık'ın da bulunduğu 15 kişilik TÜSİAD heyeti katıldı. 
   
   Hükümet Rehavete kapılmayacağız    Hükümet, kamuoyuna "Bu yıl da ekonomik programın kararlılıkla uygulanacağı", "yerel seçimlerin rehavete yol açmayacağı" sözünü verdi. Başbakan Tayyip Erdoğan başkanlığında toplanan Bakanlar Kurulu'nda Hazine Müsteşarlığı yetkilileri kabine üyelerine bir brifing verdi. Toplantı sonrasında açıklama yapan Hükümet Sözcüsü ve Adalet Bakanı Cemil Çiçek, "Ekonomik program meyvelerini vermeye başladı. Programın 2004'te de kararlılıkla sürdürülmesi gerekiyor. Seçimler, bu kararlılığımızdan geri adım atmaya, rehavete kapılmamıza sebep olmayacak" dedi. "Yapmakta olduğumuz bütün İşleri, bütçe dengeleri içinde götürmeye çalışıyoruz" diyen Çiçek, bu yıl da borçlanma maliyetinin düşürülmesine ve vadelerinin uzatılmasına önem verileceğini söyledi. 
   
   
</TEXT>
</DOC>
