<DOC>
<DOCNO> 246866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/10/son/sonsiy13.html </URL>
<DATE> 2004/06/10/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
İçişleri Bakanlığı, korsan yayıncılığa savaş açtı .. 
</HEADLINE>
<TEXT>

     İçişleri Bakanlığı, fikri mülkiyet haklarının korunması ve korsan yayıncılığın önlenmesi için bu konuda çıkartılan yasa hükümlerinin valilik ve belediyelerce yerine getirilmesini istedi. 
     İçişleri Bakanlığı Müsteşarı Şahabettin Harput, ''Fikri Mülkiyet Haklarının Korunması ve Korsan Yayıncılığın Önlenmesi'' amacıyla 81 il valiliğine bir genelge gönderdi. 
     Korsan yayıncılığın önlenmesi amacıyla çeşitli kanunlarda değişiklik yapıldığı belirtilen genelgede, Fikir ve Sanat Eserleri Kanunu kapsamında korunan eser, icra ve yapımların tespit edildiği kitap, kaset, CD, VCD ve DVD gibi taşıyıcı materyallerin, izinsiz satışını engellemek ve satışına teşebbüs edilen materyalleri toplayarak yetkili makamlara teslim edilmesinin yasa emri olduğu belirtildi. 
     Bakanlık ile mülki idare amirlerinin bandrollenmesi zorunlu olan nüshalar ve süreli olmayan yayınların, bandrollü olup olmadıklarını her zaman denetleyebileceği belirtilen genelgede, gerekli görüldüğünde, mülki idare amirlerinin re'sen veya Bakanlığın talebi ile bu denetimi gerçekleştirmek üzere illerde denetim komisyonu oluşturabileceği vurgulanarak, ihtiyaç halinde bu komisyonlarda Bakanlık ve ilgili alan meslek birlikleri temsilcilerinin de görev alabilecekleri kaydedildi. Genelgede, yasa uyarıca, bandrolsüz kitap, kaset, CD ve benzeri yayınların bandrolsüz satılması halinde, genel kolluk ve zabıtanın re'sen veya ihbar üzerine harekete geçerek, satışı yapılan her türlü aracı, diğer delilleri ve sanığı Cumhuriyet Savcılığı'na sevk edeceği belirtildi. 
     
     ''BELEDİYE ZABITASINA DA GÖREV...'' 
     Yasal olarak çoğaltılmış bandrollü nüshaların da yol, meydan, pazar, kaldırım, iskele, köprü ve benzeri yerlerde satışının yasak olduğu belirtilen genelgede, bu nüsha ve yayınlara genel kolluk veya zabıtanın gördüğü yerde el koyarak yetkili mercilere teslim etmesi gerektiği vurgulandı. Genelgede, yasaya aykırı olarak çoğaltılan ve satılan fikir ve sanat eserlerinin re'sen takip edilmesi konusunda genel kollukla birlikte belediye zabıtasına da görev verildiği kaydedildi. Belediye zabıtasının el koyduğu materyaller ve ele geçirilen sanıklarla birlikte tahkikat evraklarının genel kolluk birimlerine teslim edilmesi gerektiği belirtilen genelgede, şöyle denildi 
     ''Belediye tarafından işgal harcı alınmak suretiyle yol, meydan, pazaryeri, kaldırım, iskele, köprü ve benzeri yerlerde bu tür faaliyetlere izin verilmemesi ve bandrollü eserlerin satışı için buralarda yapılan ruhsatlandırmaların da iptal edilmesi gerekmektedir.'' 
     
</TEXT>
</DOC>
