<DOC>
<DOCNO> 246453 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/09/son/sondun24.html </URL>
<DATE> 2004/06/09/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Avrupa Parlamentosu seçimleri yarın başlıyor... 
</HEADLINE>
<TEXT>

     Avrupa Parlamentosu'nda AB üyesi 25 ülkenin vatandaşlarını temsil edecek 732 parlamenter, 10-13 Haziran'da yapılacak seçimlerle belirlenecek. 
     Seçimler İngiltere ve Hollanda'da 10 Haziran, İrlanda'da 11 Haziran, Çek Cumhuriyeti'nde 11 ve 12 Haziran, Letonya'da 12 Haziran, İtalya'da 12 ve 13 Haziran, diğer ülkelerde 13 Haziran'da yapılacak. 
     Seçim sonuçları, normal koşullarda, son sandığın kapanması beklenerek, 13 Haziran Pazar akşamı Brüksel saatiyle 22.00'den itibaren açıklanmaya başlanacak. Ancak Hollanda, sonuçları 10 Haziran akşamı kamuoyuna açıklayacağını bildirdi. 
     AB Komisyonu, bu karara karşı çıkarak Avrupa Adalet Divanı'ndan görüş istedi. 
     Avrupa Parlamentosu seçimleri sonunda Almanya 99, Fransa, İtalya ve İngiltere 78, İspanya ve Polonya 54, Belçika, Çek Cumhuriyeti, Yunanistan, Macaristan ve Portekiz 24, İsveç 19, Avusturya 18, Danimarka, Slovakya ve Finlandiya 14, İrlanda ve Litvanya 13, Letonya 9, Slovenya 7, Estonya, Lüksemburg ve Kıbrıs Rum kesimi 6, Malta 5 parlamenter belirleyecek. 
     AB üyesi ülkelerde yaklaşık 338 milyon seçmen sandık başına çağırılıyor. Belçika, Lüksemburg, Yunanistan ve İtalya'da, Avrupa Parlamentosu seçimlerinde oy kullanmak yasal mecburiyet olarak görülüyor. Diğer ülkelerde bu görev seçmenlerin istek ve iradesine bırakılıyor. 
     Avrupa Parlamentosu'nda, bugünkü durumda Hıristiyan Demokrat Grup 232, Sosyalist Grup 175, Liberal Grup 52, Sol Birlik Grubu 49, Yeşiller 45 parlamenter bulunduruyor. Geriye kalan koltukları bağımsızlar ve diğer küçük gruplara ait bulunuyor. 
     AB vatandaşlarının Avrupa Parlamentosu seçimlerine ilgi göstermemesi ve katılım oranının düşük kalması endişe kaynağı olmaya devam ediyor. 
     Katılım oranı, 1999 seçimlerinde, oy verme mecburiyeti olan 4 ülkede yüzde 70'in üzerinde olurken, İngiltere'de yüzde 24, Hollanda'da yüzde 30'da kalmış, diğer ülkelerin çoğunda da yüzde 40 ila 50'yi geçememişti. 
     Brüksel'de uzmanlar, özellikle genişlemenin ardından bazı AB ülkelerinde ''kötümserlerin'' oranının yükseldiğini ve bu durumun seçim sonuçlarına yansıyacağını ileri sürüyorlar. Bu çerçevede, İngiliz, Danimarkalı ve Hollandalı seçmenlerin oy dağılımının nasıl olacağı özellikle merak ediliyor. 
     Avrupa'nın en kalabalık parlamenterler meclisini oluşturan Avrupa Parlamentosu'nun üyeleri 1979'dan beri, 5 yılda bir yapılan özel seçimlerle belirleniyor. 
     Avrupa Parlamentosu'nun üye sayısı, 2007'de Bulgaristan ve Romanya'nın katılımıyla 786'ya çıkacak. 
     
</TEXT>
</DOC>
