<DOC>
<DOCNO> 242715 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/25/son/sonspo07.html </URL>
<DATE> 2004/05/25/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Milli Atlet Öztürk Olimpiyat barajını geçtiğimde kimse sevinmedi... 
</HEADLINE>
<TEXT>

     Almanya'nın Frankfurt kentinde geçen Kasım ayında yapılan Mainz Maratonu'nda 2. olarak olimpiyat barajını geçtiğini belirten Öztürk, şunları söyledi 
     ''Olimpiyat barajını geçtim, ama kimsede bir sevinç belirtisi göremedim. Kimse umursamadı. Hatta 300 milyon olan maaşımız 100 milyona kadar düşürüldü. Belediyenin merdivenlerinden bile çıkmak istemiyordum. Motivasyonum düşüyordu. Çok bunaldım ve kulüpten ayrılmaya karar verdim. Kulüp başkanımız Hüseyin Karagöz sabret yönetim değişince daha iyi olacak dedi. Ben de kaldım. Şimdi belediye başkanımız Ahmet Duyar, bizimle çok ilgileniyor. Sahaya gelip bizimle koşuyor, antrenman yapıyor. İlgi görmek de bizi mutlu ediyor.'' Milli atlet, maddi desteğin yanı sıra manevi desteğe de çok ihtiyaç duyduğunu ifade ederek, ''Tüm Türk halkının ve belediyemizin desteğine ihtiyacım var. Bu, çok stresli bir iş'' dedi. 
     İlk olarak Konya'da, daha sonra da Erzurum ve Antalya'da kamp yapacak olan Öztürk'e, eski bir milli atlet olan eşi Zeki Öztürk de eşlik edecek. 
     
     ''İKİNCİ ANTRENMANIM KIZIM LARA'' 

     Yenimahalle Belediyesi Spor Kulübü'ne bağlı milli atlet Lale Öztürk, ''Benim ikinci antrenmanım kızım Lara'' dedi. 
     Atina Yaz Olimpiyat Oyunları'nda, maratonda yarışacak tek Türk bayan atlet Lale Öztürk, annelikle atletizmi birarada yürütmenin oldukça zor olduğunu belirterek, ''4 yaşında bir kızım var. Yurt içi kamplarıma genellikle kızımı da götürüyorum, ama yurt dışındaki kamplarda bu mümkün olmuyor. Her ikimiz için de çok zor oluyor. Birbirimizi özlüyoruz'' diye konuştu. 
     Bu günlerde olimpiyatlara katılacak olmanın heyecanını ve stresini yaşadığını dile getiren Öztürk, kızına olan sorumluluğunun yanı sıra Türk halkına karşı da büyük bir görevi olduğunu ve üzerinde bunun baskısını hissettiğini söyledi. 
     Öztürk, şöyle devam etti 
     ''Daha önce alınan başarılardan daha iyisini yapmak zorunda hissediyorum kendimi. Bu nedenle üzerimde büyük bir baskı var, bu çok büyük bir sorumluluk. Olimpiyatlara maraton dalında katılacağım. Hazırlıklarım devam ediyor. Elimden gelenin en iyisini yapacağım.'' 
     
</TEXT>
</DOC>
