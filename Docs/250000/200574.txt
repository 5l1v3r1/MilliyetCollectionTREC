<DOC>
<DOCNO> 200574 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/08/son/sondun34.html </URL>
<DATE> 2003/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Hamas "İntihar saldırılarına sadece ara verildi" 
</HEADLINE>
<TEXT>

     Hamas'ın üst düzey yetkililerinden Abdülaziz El Rantissi, Filistinli militanlarca son zamanlarda intihar saldırısı düzenlenmemesinin nedeninin, sadece saldırılara ara verilmesi olduğunu söyledi. 
     Rantissi, Reuters'a açıklamasında, ''Şehitlik operasyonları dalgalar halinde geliyor, dolayısıyla dalgalar arasında boşluklar oluyor. Şimdi sadece dalgalar arasındaki boşluk döneminde bulunuyoruz'' dedi. 
     İsrail'le ateşkes konusunda Filistinli gruplar arasında yapılan toplantının başarısızlıkla sonuçlanmasının ardından yaptığı açıklamada Rantissi, Filistinli militanların, İsrail Başbakanı Ariel Şaron'un iç sorunlarıyla ABD'nin Irak ve Afganistan'da sorunları bulunmasından cesaret aldığını söyledi. 
     Rantissi, ''Her şey değişti. Yerel, bölgesel ve uluslararası olarak. Amerika'nın sorunları, Amerika'nın Irak ve Afganistan'daki durumunun, Filistindeki durum üzerinde etkisi bulunuyor. Filistin halkının daha önce olduğundan çok daha güçlü olduğuna inanıyorum'' diye konuştu. 
     Rantissi, Hamas'ın Irak'taki hiçbir isyancı grupla bağlantısı olmadığını da belirtti. 
     
</TEXT>
</DOC>
