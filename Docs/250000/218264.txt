<DOC>
<DOCNO> 218264 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/27/son/soneko12.html </URL>
<DATE> 2004/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Sigarada paket başına ek vergi tutarı, 25 ile 80 bin lira arasında 
</HEADLINE>
<TEXT>

     Özel tüketim vergisinde yapılan düzenleme ile sigaraya nispi verginin yanı sıra yine ÖTV kapsamında ek maktu vergi geldi. Sigarada paket başına ek vergi tutarı da, satış fiyatına göre 25 bin lira ile 80 bin lira arasında değişiyor. 
     Sigara ve akaryakıt ürünlerindeki ÖTV düzenlemeleri ile bütçeye 2 katrilyon liranın üzerinde bir ek kaynak yaratıldığı öğrenildi. 
     Bakanlar Kurulu'nun, Resmi Gazete'nin bugünkü sayısında yayımlanarak yürürlüğe giren ÖTV Kararnamesi ile alkollü içkilerden sonra sigarada da maktu vergileme başlatıldı. 
     ÖTV Kanunu ile yüzde 49.5 oranında vergiye tabi tutulan, daha sonra nispi vergi oranı Bakanlar Kurulu'nca yüzde 55.3'e yükseltilen sigaralarda, yeni düzenleme sonrası çifte özel tüketim vergisi uygulanacak. 
     Bu çerçevede, özel tüketim vergisi adı altında sigaralar için hem yüzde 55.3'lük nispi vergi hem de getirilen maktu vergi ödenecek. 
     Maktu vergi adı altında, perakende satış fiyatı 1 milyon 600 bin lira ve altında olan sigaralardan tane başına bin 250 lira, pakette 25 bin lira ÖTV alınacak. 
     Satış fiyatı 1 milyon 600 bin lirayı geçen, fakat 3 milyon 50 bin lirayı geçmeyen sigaralara tane başına 2 bin 500 lira, pakette 50 bin lira vergi uygulanacak. 
     Satış fiyatı 3 milyon 50 bin lirayı geçen sigaralarda ise maktu özel tüketim vergisi tutarı tane başına 4 bin lira, paket başına da 80 bin lira olacak. 
     Tütün yerine geçen maddelerden yapılmış sigaralardan da adet başına 2 bin 500 lira maktu vergi alınacak. 
     
     UYGULAMA ESASLARI 
     Belirlenen maktu vergi tutarları, sigaraların perakende satışa sunulan birim ambalajı içinde yer alan bir 1 adet sigara için geçerli olacak. 
     Maktu vergi tutarının belirlenmesinde, 1 paketin perakende satış fiyatı, içerisinde 20 adet sigara olan 1 paketin perakende satış fiyatını ifade edecek. 20 adet sigaranın altında veya üzerinde sigara içeren paketler için, perakende satış fiyatının 20 adet sigaraya isabet eden kısmı dikkate alınacak. 
     
     SİGARAYA ZAM 
     Bu arada A.A muhabirinin edindiği bilgiye göre, özel tüketim vergisinde yapılan düzenleme, sigara satış fiyatlarında yüzde 12'lik bir zammı gerektiriyor. 
     Ekonomi kurmayları, halen yüzde 55.3 oranında ÖTV'ye tabi bulunan sigarada, nispi vergi oranlarını artırmak yerine ek bir maktu vergilemeye geçildiğini belirttiler. Bunun sigarada yüzde 12'lik bir vergi yükü ortaya çıkardığını söylediler. 
     Ekonomi kurmayları, akaryakıt ve sigaradaki özel tüketim vergisi düzenlemeleriyle bütçeye de 2 katrilyon liranın üzerinde bir kaynak sağlanacağını bildirdiler. Yetkililer, bu kaynağın yarısının sigaradan, yarısının da akaryakıt ürünlerinden geleceğini ifade ediyor. 
     
</TEXT>
</DOC>
