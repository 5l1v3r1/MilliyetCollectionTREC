<DOC>
<DOCNO> 242798 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/26/dunya/axdun01.html </URL>
<DATE> 2004/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'ye molla oyunu 
</HEADLINE>
<TEXT>


Washington yönetimi, Ahmed Çelebi aracılığıyla İran istihbaratının oyununa gelerek Irak'ı işgal etmesi için teşvik edildiğini düşünüyor 

LONDRA Milliyet 


ABD istihbarat yetkililerinin, İran'ın, ABD'yi, Irak Ulusal Kongresi CNI lideri Ahmed Çelebi üzerinden yanlış bilgilendirerek Irak'ı işgal etmesi için teşvik ettiğinden şüphelendiği öne sürüldü. 
İngiliz "The Guardian" gazetesine göre, bazı Amerikalı istihbaratçılar, "İran'ın, Saddam Hüseyin'den kurtulmak ve Irak'ın Şiilerin idaresi altına girmesi amacıyla Pentagon ve Beyaz Saray'ı yanlış bilgilendirdiği" görüşünde. 
"The Guardian", adının gizli tutulmasını isteyen bir Amerikalı istihbaratçının, Çelebi'nin istihbarat sorumlusu Ara Kerim Habibi'nin yıllardır İran hesabına çalıştığı iddiasında bulunduğunu bildirdi. 
Amerikalı başka bir istihbaratçı da, "İranlıların bizi sabah, öğlen ve akşam aldattıkları gün gibi ortada. İran istihbaratı, yıllardır Çelebi yoluyla ABD'yi yönlendirdi" dedi. 
Savaştan önce CNI'den alınan istihbaratların çoğunun uydurma olduğu ortaya çıkmış, ABD de CNI'ye para desteğini kesmişti. Çelebi'nin İran bağlantıları gündeme geldiğinde de Çelebi'nin bürolarında arama yapılmıştı. İran'a gizli bilgiler sızdırmakla suçlanan Çelebi, bu iddiaların aralarında eski bir anlaşmazlık bulunan CIA Başkanı George Tenet tarafından uydurulduğunu savunuyor. 


</TEXT>
</DOC>
