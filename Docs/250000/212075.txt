<DOC>
<DOCNO> 212075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/30/siyaset/siy06.html </URL>
<DATE> 2004/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, PKK'ya ilk darbesini indirdi 
</HEADLINE>
<TEXT>

   Başbakan Erdoğan, Başkan Bush'la görüşürken, Irak'taki ABD birlikleri, PKK'nın siyasi kanadı Demokratik Çözüm Partisi'ne baskın düzenledi 
   Utku Çakırözer 

   
   ABD Başkanı George W. Bush'un Oval Ofis'te Başbakan Recep Tayyip Erdoğan'a PKK - KADEK konusunda garantiler verdiği dakikalarda, örgüte karşı ilk kez aktif operasyon düzenlendi. Kısa süre önce siyasi mücadele amacıyla kurulan Demokratik Çözüm Partisi'nin bürosuna baskın yapıldı. 
   Irak'ta Saddam rejimini devirerek tüm yetkiyi devralmasına rağmen, PKK'ya karşı terörle mücadeleden doğan yükümlülüklerini 9 aydır yerine getirmeyen Washington, Erdoğan'ın Beyaz Saray randevusuyla eş zamanlı biçimde iki önemli adım attı 
   
   İki önemli adım atıldı 
   1. PKK ve KADEK'in terör örgütü ilan edildiği dönemlerde, bu sadece Washington'dan yapılan bir açıklamayla sınırlı kalıyordu. Oysa önceki gün ABD'nin Irak'taki sivil yöneticisi Paul Bremer Bağdat'ta yazılı bir açıklama yaparak, PKK-KADEK ve Kongra-Gel'in ABD yasasına göre terörist örgütler olduğunu, buna göre muamele göreceklerini duyurdu. 
   2. En önemli mesaj, Washington'daki Türk heyetine Beyaz Saray'daki görüşmeden sonra ulaştı. ABD ve Irak'taki Türk kaynakları, Bremer'e bağlı ABD askerlerinin Bush - Erdoğan görüşmesinden hemen önce PKK'nın siyasi kanadı olarak kısa süre önce kurulan Demokratik Çözüm Partisi'ne operasyon yaparak bürosunu dağıttığı bilgisini iletti. 
   
   PKK'ya önemli mesaj 
   Baskının, ABD'nin, Kongra - Gel ismini alan PKK'ya, Irak operasyonu ve Saddam Hüseyin rejiminin yıkılmasından bu yana verdiği ilk önemli mesaj olduğu belirtildi. Türk yetkililer, Bremer'in yaptığı açıklamayı, "İlk kez merkezden değil 'araziden' böyle bir açıklama geldi. Büyük önem taşıyor" diye değerlendirdi. 
   
      Başbakan, derin demokrasi istiyor    WASHINGTON Milliyet 

   Başbakan Recep Tayyip Erdoğan, dün Washington'daki American Enterprise Institute AEI adlı fikir kuruluşunda bir konuşma yaptı. ''Muhafazak r demokratlık' kavramına ilişkin görüşlerini açıklayan Erdoğan, "İdeal olan, seçimlere ve belli kurumlara indirgenmiş mekanik bir demokrasi değil, idari, toplumsal ve siyasal alanlara yayılmış organik bir demokrasidir, biz buna 'derin demokrasi' diyoruz" dedi. Din üzerine siyaset yapmayı doğru bulmadıklarını ve derin demokrasinin, "din dahil insanların manevi duygularını istismar etmek isteyen çevrelere karşı en etkili önlem" olacağını söyleyen Başbakan, laiklik ilkesini de "devletin tüm dinler karşısında tarafsız ve eşit mesafeli" olması şeklinde tanımladı. Erdoğan, daha sonra Washington Post gazetesini ziyaret etti üstte . 
   
   
   
   
</TEXT>
</DOC>
