<DOC>
<DOCNO> 228446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/04/son/sonspo06.html </URL>
<DATE> 2004/04/04/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Gaziantepspor'da keyifler yerinde... 
</HEADLINE>
<TEXT>

     Sahasında konuk ettiği güçlü rakibi Ankaragücü'nü 2-1'lik skorla geçmeyi başaran Gaziantepspor'da keyifler yerinde. 
     Yeniden UEFA Kupası'na katılabilme hesapları yapan kırmızı-siyahlı ekip, zor da olsa kalan tüm maçları kazanarak, yeni bir başarıya daha imza atabilmenin ince hesaplarını yapıyor. 
     Teknik Direktör Nurullah Sağlam, Ankaragücü'nü yenerek, UEFA yolunda önemli bir engeli daha aşmayı başardıklarını söyledi. 
     Mutlak galibiyet için hazırlandıkları Ankaragücü maçında 3 puan aldıkları için mutlu olduklarını ifade eden Sağlam, şöyle konuştu 
     ''Ankaragücü maçı bizim için önemli bir karşılaşmaydı. Yoğun bir hazırlık döneminden geçtik. Futbolcularım sahada çok iyi mücadele ederek, 3 puan almayı başardı. Bu galibiyet ile hedefimize bir adım daha yaklaşmış olduk. Sezon başından beri her maçımıza güzel futbol ve mutlak galibiyet parolası ile hazırlanıyoruz. 
     Gaziantepspor, büyük hedefleri olan bir takım. Artık, puan kaybetmeye tahammülümüz yok. Her maçımızı kazanmak istiyoruz. Taraftarlarımızın da desteği ile sezon sonuna kadar, hedefe ulaşabilmek için mücadele edeceğiz.'' Ankaragücü maçını unuttuklarını, deplasmanda karşılaşacakları Denizlispor maçını düşünmeye başladıklarını belirten Sağlam, ''Rakibimiz Denizlispor, güçlü bir takım ve onlar da bizim gibi UEFA'ya katılabilmenin hesaplarını yapıyor. Bizim hedefimiz de aynı. Artık, tüm dikkatlerimiz Denizlispor maçına yöneldi. Denizlispor maçı, UEFA Kupası'na katılacak takımı belirleme bakımından da hayati öneme sahip olacak'' dedi. 
     
</TEXT>
</DOC>
