<DOC>
<DOCNO> 249675 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/21/son/sonsiy15.html </URL>
<DATE> 2004/06/21/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
AKP'li Fatsa "Genel beklenti Meclis'in Temmuz başında tatile girmesi" 
</HEADLINE>
<TEXT>

     AK Parti Grup Başkanvekili Eyüp Fatsa, CHP ve AK Parti'nin, Meclis'in Temmuz ayı başında tatile girmesi yönünde genel beklenti içinde olduğunu söyledi. 
     Fatsa, TBMM'de gazetecilerle sohbet ederken, Meclis'in bu haftaki çalışma programı ve ne zaman tatile gireceği konusunda bilgi verdi. 
     Genel Kurul'da yarın gözlükçülük hakkında kanunda değişiklik öngören yasa teklifi, Dahiliye Memurları Kanunu'nda değişiklik içeren tasarı, patent haklarının korunmasına ilişkin yasa tasarısı ile Endüstri Bölgeleri Yasa Tasarısı'nın ele alınacağını bildiren Fatsa, 23 Haziran Çarşamba günü İl Özel İdareleri Yasa Tasarısı, 24 Haziran Perşembe günü ise Hayvanları Koruma Yasa Tasarısı'nın ele alınacağını bildirdi. 
     Fatsa, TBMM'nin ne zaman tatile gireceği konusunda, bu akşam yapılacak MYK toplantısında karar çıkabileceğini belirterek, CHP'nin, kurultayı nedeniyle Temmuz ayı başından itibaren tatile girilmesini istediğini söyledi. Fatsa, ''Muhalefet ile ender uzlaşılan konulardan biri Meclis'in tatile girmesidir. Çünkü bizim grubumuz da Meclis'in Temmuz ayı başından itibaren tatile girilmesi istiyor'' dedi. 
     Öncelikli olarak çıkarılması istenen yasalar arasında TCK'nın da bulunduğunu kaydeden Fatsa, tasarının henüz komisyonda görüşülmediğini vurguladı. Adalet Komisyonu'nun tasarıyı, 28 Haziran'dan itibaren görüşmeye başlayacağını bildiren Fatsa, ''350 maddelik tasarı üzerinde uzlaşma olsa bile tartışılacaktır, önergeler olacaktır. Genel Kurul'da okunup geçmesi bile 1 haftayı bulur. Hükümet, bunu AB'nin Ekim ayındaki İlerleme Raporu öncesinde çıkarmak istiyor. Ama ne zaman görüşüleceği konusunda üzerinde henüz bir uzlaşma yok. Konuyu bu akşam MYK toplantısına götüreceğiz. Tatil için alternatif sunacağız. Meclis'in Temmuz başında tatile girmesi ve 15 Eylül'de yeniden toplanması sözkonusu olabilir'' dedi. 
     Fatsa, çıkarılması istenen Kamu Yönetimi Yasa Tasarısı'nın geçici maddelerinin kaldığını, bunun yanı sıra İl Özel İdareleri ve Belediyeler Kanunu tasarıları için gerektiğinde cumartesi ve pazar çalışılabileceğini ya da çalışma saatleri uzatılarak kısa sürede çıkarılabileceğini söyledi. Fatsa, muhalefet ile oturup bu konuda uzlaşmaya varabileceklerini belirterek., ''Öncelikle Hükümet'in çıkarmak istediği tasarıları görmemiz lazım'' diye konuştu. 
     Fatsa, bir gazetecinin ''öncelikle çıkarılması istenen yasalar henüz belli değil mi '' sorusuna, ''Bakanlıklardan gelen 61 yasa değişikliği var. Bunlar 6 ayda bitmez. Yeni bir değerlendirme yapılması şarttır'' yanıtını verdi. 
     
</TEXT>
</DOC>
