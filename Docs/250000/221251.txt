<DOC>
<DOCNO> 221251 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/10/son/soneko24.html </URL>
<DATE> 2004/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Petrol Ofisi'nden yeni proje... Akaryakıt alana bireysel emeklilik 
</HEADLINE>
<TEXT>

     Petrol Ofisi A.Ş., özellikle hiçbir sosyal güvencesi bulunmayan taksi, minibüs, kamyon ve ticari araç sürücüleri için Anadolu Hayat Emeklilik ile birlikte bireysel emeklilik programı başlattı. 
     Petrol Ofisi POAŞ , asgari katkı paylarını ödeyip sisteme dahil olacak olan katılımcıların aylık bir milyar liralık akaryakıt harcaması için 20 milyon lirayı müşteri hesabına yatıracak. 
     POAŞ Genel Müdürü Ertuğrul Tuncer, anlaşmanın imza töreninde yaptığı konuşmada, kampanyayla amaçlarının sosyal sorumluluk çerçevesinde tüketicilerinin gelecek konusunda endişelerini biraz olsun hafifletmek ve bu yolla yaşamlarına değer katmak olduğunu söyledi. 
     Tuncer, ''Anadolu Hayat Emeklilik ile hayat verdiğimiz bireysel emeklilik grup planı bir yandan tüketicilerimizin emeklilik düşlerini gerçekleştirmelerine, öte yandan şirketimizin uzun döneme yönelik sadık bir tüketici kitlesine ulaşmasına katkıda bulunacak bir proje olarak öne çıkıyor'' dedi. 
     Anadolu Hayat Emeklilik Genel Müdürü Mustafa Su da POAŞ ile varılan anlaşmanın sosyal güvenlik uygulamalarında önemli bir gelişme niteliğini taşıdığını ifade etti. 
     Bireysel emeklilik sisteminin Türkiye'de hızla yaygınlaşmasının bireysel ve toplumsal refah açısından hayati önem taşıdığına dikkat çeken Su, ''Anadolu Hayat Emeklilik bireysel emeklilik alanında daha geniş kitlelere ulaşma ve dağıtım kanallarını artırma yolunda POAŞ ile güçlü bir sinerji oluşturacak ve bu sinerjiden en fazla fayda sağlayacak kişi de geleceklerini güvence altına alma konusunda bundan önce çok fazla alternatif sahibi olmayan ticari araç emeklileri olacak'' diye konuştu. 
     
     100 BİN KİŞİ HEDEFİ 

     POAŞ Akaryakıt Satıcıları Otomasyon Müdürü Cem Arat da müşteri sadakat programı hakkında katılımcıları bilgilendirdi. 
     Diğer emeklilik planlarındaki gibi programa katılanlar için her ay bireysel emeklilik hesabına yatırılması gereken asgari bir katkı payı ödemesi olacağını belirten Arat, katılımcı tarafından yapılacak katkı payının en az 30 milyon lira olacağını bildirdi. 
     Program kapsamında 2-3 yıl içinde 100 bin kişinin bu sisteme katılması hedefleniyor. Sistemin Nisan ayında reklamları televizyonlarda gösterilmeye başlanacak. 15 Nisan'dan itibaren de sisteme dahil olanlar puan toplama işine başlayacaklar. 
     
     1 MİLYAR LİRALIK HARCAMAYA 20 MİLYON LİRA 

     Grup emeklilik planına dahil olan katılımcılar asgari katkı paylarını ödeyip sisteme dahil olacaklar. POAŞ istasyonlarından yaptıkları akaryakıt ve LPG harcamaları üzerinden biriktirdikleri puanlar da emeklilik planına aktarılacak. 
     Katkı payı ödemesini yatıran katılımcılar için hem POAŞ hem da Anadolu Hayat Emeklilik logosu taşıyan manyetik şeritli üyelik kartı hazırlanacak. 
     Bu kart, katılımcının yaptığı akaryakıt alışverişini karşılığı olan puanların toplanmasını sağlayacak. 
     POAŞ, sisteme dahil olan tüketicilerinin aylık bir milyar liralık akaryakıt harcaması için 20 milyon lirayı müşteri hesabına yatıracak. 
     Sisteme girişte aidat alınmayacak. Ancak bu miktar 5 yıldan önce sistemden çıkmak isteyenlerden tahsil edilecek. 
     10 yıldan önce sistemden çıkılması durumunda birikimler üzerinden yüzde 15 gelir vergisi stopajı alınacak. 
     POAŞ'tan 3 ay içinde toplam 60 milyon liralık alım yapmayan üyelerin kartları iptal edilecek. 
     Büyük iller öncelikli olarak 300'ün üzerinde ve daha sonra da bini aşkın POAŞ istasyonunda başlayacak sistemde üyeler nakitte yüzde 2 kazanç sağlayacak. 
     
</TEXT>
</DOC>
