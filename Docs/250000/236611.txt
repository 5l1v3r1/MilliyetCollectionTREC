<DOC>
<DOCNO> 236611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/02/yasam/yas03.html </URL>
<DATE> 2004/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Eğitim gönüllüleri 10 bin çocuğun elinden tuttu 
</HEADLINE>
<TEXT>


Türkiye Eğitim Gönüllüleri Vakfı, 'Eğitim İçin Ben de Varım' kampanyasıyla 1 trilyonu aşkın bağış topladı. Vakıf 23 Nisan'da başlattığı kampanya ile 10 bin çocuğa yardım elini uzattı 

İSTANBUL Milliyet 

TÜRKİYE Eğitim Gönüllüleri Vakfı TEGV , bu yıl 4. kez gerçekleştirdiği "Eğitim İçin Ben de Varım" kampanyası kapsamında 1 trilyon lirayı aşkın bağış topladı. TEGV, 23 Nisan Ulusal Egemenlik ve Çocuk Bayramı'nda başlattığı ve dün sona eren "Aynı güneşin altındayız" sloganlı eğitim kampanyasıyla, ilköğretim çağındaki 10 bini aşkın çocuğa daha yardım edecek. 

Sanatçılardan destek 
TEGV, dün ulusal TV kanallarında sanatçı, eğitmen ve gazetecilerin katkılarıyla yayımlanan programla, eğitim sorununu yeniden gündeme getirdi. Programa, Milliyet Başyazarı Güneri Cıvaoğlu, Ali Kırca, Uğur Dündar, Murat Birsel Jülide Ateş ile Okan Bayülgen, Emre Altuğ, Hamdi Alkan, Yalın ve Alişan'ın aralarında olduğu birçok sanatçı katıldı. 

'Kampanya devam ediyor' 
TEGV İletişim Koordinatörü Füsun Öztürk, "Yurtdışından da büyük katılım oldu. Şu anki rakamlara göre 10 bin çocuğa daha yardım ediyoruz. Bizim için önemli olan, kamuoyuna eğitim konusundaki faaliyetlerimizi anlatmaktı. Hedefimize ulaştık. Ancak kampanyamız devam ediyor." dedi. 


</TEXT>
</DOC>
