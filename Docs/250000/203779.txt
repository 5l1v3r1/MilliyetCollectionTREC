<DOC>
<DOCNO> 203779 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/22/son/sontur16.html </URL>
<DATE> 2003/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Erbakan hakkında yakalama emri çıkartıldı... 
</HEADLINE>
<TEXT>

     ''Kayıp Trilyon'' davasında ''özel belgede sahtecilik'' suçundan 2 yıl 4 ay hapis cezasına mahkum olan kapatılan RP'nin son Genel Başkanı ve SP Genel Başkanı Necmettin Erbakan hakkında, mahkumiyetin infazı için yakalama emri çıkarıldı. 
     Yargıtay 11. Ceza Dairesi'nin, Ankara 9. Ağır Ceza Mahkemesi'nce verilen mahkumiyet kararlarını onamasının ardından, dosya, yerel mahkemeye gönderildi. Ankara 9. Ağır Ceza Mahkemesi de gerekli işlemleri yaparak, dosyayı Ankara İnfaz Savcılığı'na gönderdi. 
     İnfaz Savcılığı, Türk Ceza Kanunu'nun 345. maddesinde düzenlenen ''özel belgede sahtecilik'' suçundan 2 yıl 4 ay hapis cezasına mahkum olan Erbakan hakkında, mahkumiyetinin infazı için yakalama emri çıkararak polise gönderdi. 
     Erbakan'ın avukatı Yaşar Gürkan, müvekkili ile bir durum değerlendirmesi yapacaklarını belirterek, ''Belki rapor alma durumu olabilir'' dedi. 
     Yargıtay 11. Ceza Dairesi, 69 kişi hakkında 1 yıl ile 1 yıl 2'şer ay arasında değişen hapis cezalarını onamıştı. Daire, AK Parti Bursa Milletvekili Mehmet Emin Tutan ve AK Parti Giresun Milletvekili Ali Temür hakkındaki dosyayı ayırmıştı. 
     
</TEXT>
</DOC>
