<DOC>
<DOCNO> 249469 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/20/son/sontur09.html </URL>
<DATE> 2004/06/20/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Yeşil kartlılara özel sağlık sigortası poliçesi... 
</HEADLINE>
<TEXT>

     Sağlık Bakanlığı, yeşil kartlıları özel sağlık sigortası kapsamına almaya hazırlanıyor. Sağlık Bakanlığı, yeşil kartlıların özel sağlık sigortası kapsamına alınmasına ilişkin yasa taslağı hazırladı. 
     Başbakanlığa sunulan taslağa göre, yeşil kart özel sağlık sigortasına dönüşecek. Böylece yeşil kartlılar özel hastaneye bile gidebilecek. Devlet 13.5 milyon yeşil kartlıya ilaç giderleri hariç yılda yaklaşık 1 katrilyon lira harcama yapıyor. Bu tutarın daha azını sigorta primi olarak özel sigorta şirketlerine ödenmesini planlayan Sağlık Bakanlığı, devletin hem ilaç giderlerinden tasarruf etmesini hem de masrafları düşürmeyi hedefliyor. 
     
     İHALEYLE SİGORTA ŞİRKETİ BELİRLENECEK 
     Taslağa göre, her ilde devlet 1 yıllık sigorta primine denk gelen kaynağı, il sağlık müdürlüklerinin emrine verecek. Bu tutar belirlenirken ildeki yeşil kartlı sayısı dikkate alınacak. Daha sonra her ilde ayrı ihaleye çıkılacak. İhaleye katılan özel sigorta şirketleri arasından en uygun şartları ve en ucuz teklifi veren seçilecek. Sistem koruyucu sağlık önlemi esasına göre çalışacak. Her yeşil kartlı yılda iki defa sağlık kontrolünden geçirilecek. Kontrole gitmeyen, hastalandığı takdirde masrafların belirli bir yüzdesini yüklenmek durumunda kalacak. 
     
     ÖZEL HASTANEDEN DE YARARLANABİLECEK 
     Taslağa göre, devlet harcayacağı parayı önceden bilecek. Sigorta şirketleri ile anlaşma her yıl yenilenecek. Anlaşılan sigorta şirketinin teklifine göre, hasta kamu ya da özel hastanelerden yararlanabilecek. Sigorta hastane evrakını inceleyip işlem tam yapılmış ise ödeme yapacak. Bu, denetimi de artıracak. 

ANKA 
     
</TEXT>
</DOC>
