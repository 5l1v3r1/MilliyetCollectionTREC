<DOC>
<DOCNO> 243453 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/28/spor/aspo.html </URL>
<DATE> 2004/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Latin ateşi 
</HEADLINE>
<TEXT>


Brezilyalı Alex, Sarı - Lacivertli yönetimden 6 Haziran'a kadar düşünme süresi istedi. Arjantin'den River Plate ise Ortega - Cavenaghi takasının gündemde olduğunu açıkladı 

MEHMET ÇİFTÇİ 


1 - Son tango Arjantin'de 

"Fransa'da buluştuk" 
ARJANTİN'İN River Plate Kulübü'nün Başkanı Jose Maria Aguilar, ülke basınına verdiği demeçte, Fenerbahçe'nin kendilerinden Ortega'ya karşılık Fernando Cavenaghi'yi istediğini açıkladı. Aguilar, Fransa'da oynanan Fransa - Brezilya maçı sırasında Sarı - Lacivertli yöneticilerle bir araya geldiğini de ifade etti ve "Ortega için bizden 6 milyon Dolar istediler. Biz de veremeyeceğimizi bildirdik. Bunun üzerine karşılığında Fernando'yu talep ettiler" diye konuştu. 

Haziranda görüşme 
BAŞKAN Aguilar, Fenerbahçe'nin Cavenaghi konusundaki talebini olumlu karşıladıklarını da belirtti. Arjantinli yönetici, "Bize biraz para verebileceklerini de söylediler. Ancak ben 2 milyon Dolar istedim, yanaşmadılar. Haziranın ilk haftasında Fenerbahçe'den bir heyet Arjantin'e gelecek ve masaya oturup bire bir takas koşullarını konuşacağız. Ortega işi de çok uzadı. Büyük olasılıkla artık noktayı koyacağız" dedi. 

2 - Alex karar veremiyor 

Valencia asılıyor 
BAŞKAN Aziz Yıldırım'ın FBTV'de yaptığı, "Alex'in işi 10 - 15 gün içinde belli olur" açıklamasının nedeni ortaya çıktı. Brezilyalı futbolcunun, Sarı - Lacivertli yöneticilerden 6 Haziran'da oynanacak Brezilya - Şili maçına kadar düşünme süresi istediği bildirildi. Alex'in, İspanya'da bulunduğu sıralarda Valencia'nin kampa bir heyet göndererek gizli bir görüşme yaptığı, Monaco'nun da menajerler kanalıyla teklifini ilettiği ifade edildi. 

Fener avantajlı 
BREZİLYA basını, Fenerbahçe'nin, Valencia ve Monaco'ya oranla daha yüksek ücret önermesine rağmen, Alex'in özellikle İspanya'yı cazip bulduğunu ileri sürdü. Gazeteler, Alex'in geçen sezondan itibaren Fenerbahçe'yi yedeğe aldığını, Valencia ile el sıkıştığı için pazarlıklarını 6 Haziran'a kadar sürdürmeyi düşündüğünü de ifade etti. Ancak Alex'in, para yüzünden Fenerbahçe'yi tercih edebileceğine de dikkat çekildi. 

Rüştü sıkıntı yarattı 

YUSUF KOBAL 

YENİ sezon öncesi kaleci arayışlarını sürdüren Fenerbahçe, Rüştü konusunda büyük kararsızlık yaşıyor. Teknik Direktör Daum'un, yabancı kontenjanını kaleciden yana kullanmak istemediği, yönetimin ise Rüştü'ye pek sıcak bakmadığı biliniyor. Alman hocanın, geçtiğimiz sezonda ısrarla istediği Rüştü ile gizlice görüştüğü ve Başkan Aziz Yıldırım'dan gelecek cevabı beklediği bildirildi. 

'Etik davrandık' 

YÖNETİCİ Mithat Yenigün, yabancı transferinde bilgi sızdırmadan sonuca gitmek için büyük çaba harcadıklarını söyledi. Yenigün, Konya Fenerbahçeliler Derneği'nin şampiyonluk balosunda, "Eksikleri gidermek için Avrupa, Arjantin ve Türkiye'de çalışmalar yapıyoruz. Kulübüyle bir yıllık mukavelesi olan Gökdeniz'e talip olmamız etik dışı bir davranış değil" diye konuştu. 



</TEXT>
</DOC>
