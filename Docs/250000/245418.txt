<DOC>
<DOCNO> 245418 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/04/son/sontur46.html </URL>
<DATE> 2004/06/04/ </DATE>
<TIME> 21.31 </TIME>
<AUTHOR>  </AUTHOR>
<HEADLINE>
Yurtta Asayiş... Yolcu otobüsüne taş atan çocuklar... 
</HEADLINE>
<TEXT>

     Bolu'da yolcu otobüsüne taş atan 2 çocuğun, otobüs sürücülerin tarafından dövüldüğü öne sürüldü. 
     Edinilen bilgiye göre, İstanbul'dan Diyarbakır'a giden Kemal Z'nin kullandığı 34 VE 6106 plakalı yolcu otobüsüne, 6-7 yaşlarında 2 çocuk tarafından taş atıldı. 
     Ön camında hasar oluşan otobüsün şoförü ile diğer şoför Mehmet A, 2 çocuğu yakalayarak darp etti. 
     7 yaşındaki İ.D'nın ailesi şoförlerden şikayetçi oldu. Otobüs, polis tarafından durdurularak, sürücüler gözaltına alındı. 
     
     KUMLUCA'DA RÜŞVET İDDİASI... 
     Antalya'nın Kumluca İlçesi'nde Tapu Sicil Müdürlüğü'nde çalışan Osman Çelik, rüşvet aldığı iddiasıyla tutuklandı. 
     Kumluca'da mağazası bulunan Recep Kutlu, Kumluca Tapu Sicil Müdürlüğü'nde şef olarak çalıştığı belirtilen Osman Çelik'in 47 zirai ipotek yaptırmak için 20 milyon lira rüşvet aldığını iddia ederek, Kumluca Emniyet Müdürlüğü'ne başvurdu. 
     Çelik'in üzerinde yapılan aramada, önceden seri numarası alınmış 20 milyon lira ele geçirildi. Çelik, nöbetçi mahkeme tarafından tutuklandı. 
     
     ADIYAMAN'DA KAYBOLAN KIZ ÇOCUKLARI... 
     Adıyaman'da okuldan çıktıktan sonra eve dönmeyen 3 kız çocuğundan, iki günden beri haber alınamıyor. 
     Hürriyet İlköğretim Okulu'nda okuyan Halise Diler 13 , Kübra Altun 12 ve Sema Beküç 12 dün okuldan ayrıldıktan sonra evlerine dönmedi. 
     Kayıp çocuklardan Halise Diler'in babası Mehmet Diler, çocuğuyla hiçbir sorunu olmadığını, nerede olduğunu bilmediklerini belirtti. 
     Polis, olayla ilgili soruşturma başlattı. 
     
     ALANYA'DA BOĞULMA... 
     Antalya'nın Alanya İlçesi'nde tatil yapan bir kişi, denizde boğuldu. 
     Bir otelde tatil yapan Ahmet Cevdet Yalçın , otel sahilinde denize girdi. Bir süre sonra fenalaşan ve çırpınmaya başlayan Yalçın, çevreden yetişen vatandaşlar tarafından denizden çıkarıldı. 
     Alanya Devlet Hastanesi'ne kaldırılan Yalçın, hayatını kaybetti. 
     
     TUTUKLU, HASTANEDEN FİRAR ETTİ 
     Ordu Efirli Cezaevi'ndeki bir mahkum, tedavi için götürüldüğü hastaneden firar etti. 
     Efirli Cezaevi'nde kalan tutuklu Abbas Atun'un 25 , tedavi için götürüldüğü Ordu Devlet Hastanesi mahkum koğuşundan görevlilerin dalgınlığından yararlanarak firar ettiği belirtildi. 
     Yetkililer, olayla ilgili soruşturmanın sürdürüldüğünü, firari tutuklunun yakalanmasına çalışıldığını söyledi. 
     
</TEXT>
</DOC>
