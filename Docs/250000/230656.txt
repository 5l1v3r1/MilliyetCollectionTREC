<DOC>
<DOCNO> 230656 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/12/son/sonsiy02.html </URL>
<DATE> 2004/04/12/ </DATE>
<TIME> 06.00 </TIME>
<AUTHOR>  </AUTHOR>
<HEADLINE>
Erdoğan Meslek liseleriyle ilgili derdim, teknolojide başarı için 
</HEADLINE>
<TEXT>

     Başbakan Recep Tayyip Erdoğan, meslek liseleriyle ilgili derdinin, aşkının, heyecanının Türkiye'yi bilgisayar teknolojisinde bir numaraya çıkarmak olduğunu ifade ederek, bunu zorla başka yerlere kanalize edenlerin tarihe hesap vereceğini söyledi. 
     Erdoğan, Japonya ziyareti çerçevesinde bugün, ikamet ettiği New Otani Oteli'nde Türk işadamlarıyla çalışma kahvaltısında bir araya gelerek, bir konuşma yaptı. 
     ''Ekonomik açıdan dost'' diye tanımladığı Japonya'da bulunmaktan duyduğu memnuniyeti ifade eden Başbakan Erdoğan, Japonya'nın 4 trilyon dolarlık geliriyle, dünya sıralamasında 3. sırada yer aldığını belirtti. 
     İngiltere, Fransa ve Almanya'nın toplam gelirinin üstünde bir gelire sahip olan Japonya ile ticareti geliştirmek istediklerini kaydeden Erdoğan, ''Dünyada siyaset ekonomiyi yönlendirmiyor, ekonomi artık siyaseti yönlendiriyor. Bunu görmeye mecburuz'' diye konuştu. 
     İki ülke arasındaki ticaret ilişkisinin potansiyeli yansıtmadığını belirten Erdoğan, Japonya'nın 2001 yılında yaşadığı krizi atlatarak, yeniden büyüme eğilimine girdiğini söyledi. 
     Türk işadamlarının da bugüne kadar Japonya ile pek fazla ticari ilişkiye giremediğini belirten ve bunu ''kötü bir tablo'' diye nitelendiren Erdoğan, içe kapanmacı anlayışın yerini, artık dışa açılan bir anlayışın aldığını ifade etti. 
     Başbakan Erdoğan, iki ülke arasındaki eş kuruluşların yapacağı ortak çalışmalar ile münasebetlerin daha da gelişebileceğini dile getirerek, bu çalışmanın hükümet olarak kendilerinin işadamlarına vereceği destekle daha da kuvvetleneceğini kaydetti. 
     Başbakan Erdoğan, ''Türk müteşebbisi dünyayı harmanlayan, dünyayı adım adım arşınlayan işadamıdır. Bu böyle bilinmelidir'' dedi. 
     Erdoğan, 1995'ten beri Japonya'yı ziyaret eden ilk Türk Başbakan olduğunu anımsatarak, 2003 yılının da bu ülkede Türk yılı ilan edildiğini belirtti. 
     İki ülke arasındaki sıcak ilişkinin artık somut olarak meyvelerinin toplanması gerektiğini anlatan Erdoğan, ''Bunlar güzel, ama hep orta sahada top çeviriyoruz. Ama gol yok. Neye yarar '' diye konuştu. 
     Konuşmasında ara eleman ihtiyacına da değinen Erdoğan, bu alanda Türkiye'deki açığı anlattı. Avrupa'da meslek liselerinin yüzde 60'lar civarında olduğunu kaydeden Erdoğan, ''Meslek liseleri ile ilgili derdim, aşkım, heyecanım, inanın ki bilgisayar teknolojisinde Türkiye'yi bir numaraya çıkarmaktır. Bunu zorla başka yere kanalize edenler tarihe hesap vereceklerdir'' dedi. 
     4-5 yaşındaki yeğenlerini bilgisayarla uğraşırken gördüğünde çok mutlu olduğunu söyleyen Erdoğan, Türkiye'nin genç nüfus potansiyelinin önemine işaret etti. 
     Ekonomik kalkınmada genç nüfusunun önemini bir kez daha tekrarlayan Erdoğan, yapılacak çok iş bulunduğunu söyledi. 
     Erdoğan, ekonomide atılacak adımlarda işadamlarının önünü açmak için her türlü desteği vermeye hazır olduklarını da dile getirdi. 
     
     ERDOĞAN, PRENS MİKASA İLE BİRARAYA GELDİ 

     Öte yandan Başbakan Recep Tayyip Erdoğan, Japonya Prensi Tomohito Mikasa ile görüştü. 
     Başbakan Erdoğan'ın Akasa Sarayı'nda Mikasa ile yaptığı ve basına kapalı gerçekleşen görüşmede, Erdoğan'ın eşi Emine Erdoğan ile Mikasa'nın eşi de bulundu. 
     Erdoğan, yaklaşık yarım saat süren görüşmenin ardından New Otani Otel'de Mitsubishi firması Başkanı Kojima ve şirketin 5 yetkilisini kabul ederek, bir süre görüştü. 
     Basına kapalı görüşmede görüntü alınmasına izin verildi. 

     
</TEXT>
</DOC>
