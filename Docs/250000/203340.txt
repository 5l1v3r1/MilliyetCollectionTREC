<DOC>
<DOCNO> 203340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/20/spor/spo03.html </URL>
<DATE> 2003/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Canaydın'a kıskaç 
</HEADLINE>
<TEXT>

   Yaklaşık 80 kişilik bir üye grubu, Başkan'ı bir bildiriyle ayrılmaya çağıracaktı, duayenler engel oldu... Mehmet Cansun'a adaylık için baskı yapılırken, Mesut Yılmaz'ın adı da başkanlık için gündeme geldi... Canaydın'ın tek çıkış yolu UEFA'da tur, ikinci yarıda ligde düzelme ve kredinin gelmesi olarak gösteriliyor... 
      HALİL ÖZER 

   
   Muhtıra gibiydi 
   GALATASARAY'DA Başkan Özhan Canaydın'a tepkiler giderek büyürken, aday arayışları da hızlandı. Sarı - Kırmızılı kulübün ağır toplarından oluşan yaklaşık 80 üye kendi aralarında bir bildiri hazırlayarak bunu yönetim ve Divan Kurulu'na göndermeyi planladı. Muhtıra özelliği taşıyan bu bildiride Canaydın ve ekibinin görevi bırakması isteniyordu. Ancak araya giren duayenler, bunun verilmesine engel oldu. 
   
   Çıkış yolu futbolda 
   BİR grup üye de mali ve seçim kongresinin birleştirilmesini istedi. Ancak tüzüğe aykırı olması nedeniyle bu istekten de vazgeçildi. Canaydın'ın kulüp için 50 milyon dolarlık kefaletinin bulunmasının, aday olarak ortaya çıkacak isimler için en büyük engel olduğu vurgulandı. Başkanın bundan sonra tek çıkar yolunun UEFA'da Villarreal'in elenmesi, ikinci yarıda ligde düzelme ve kredinin gelmesi olduğu ifade edildi. 
   
   Yılmaz'ın adı gündemde 
   CANAYDIN'A karşı Mehmet Cansun'un aday olmasını isteyen gruplar çalışmaya başlarken, Mesut Yılmaz'ın adaylığının da gündemde olduğu öğrenildi. Cansun ise, ne kadar yanlış yaparsa yapsın, Özhan Canaydın'ın durumuna çok üzüldüğünü belirterek, şunları söyledi "Kendisine karşı hiç bir hırsım yok. Her zaman dışarıdan desteğe hazırım. Ayrıca adaylığı düşünmüyorum. Ama işler bundan daha da kötü olursa ne olur bilemem. Öncelikle bu kafa yapısının değişmesi gerekir." 
   
   Eski yıldızlar evde kaldılar    ERHAN TELLİ 

   Gündüz endişesi 
   GALATASARAY, Elazığspor ile yapacağı maç için dün Elazığ'a gitti. Sarı - Kırmızılı kafileyi, havaalanında Elazığspor 2. Başkanı Cezayir Aydın karşıladı. Az sayıda taraftarın ilgi gösterdiği ve çiçek verdiği kafile, Hazar Gölü kenarında bulunan Turpol Turistik Tesisleri'ne gitti. Bordo - Beyazlılar ile bugün 13.30'da karşılaşacak olan Cim - Bom, gündüz maçlarından endişe ediyor. Aslan, oynadığı son altı gündüz maçında, 9 puan kaybetti. 
   
   10 futbolcu gitmedi 
   LİGDE şampiyonluk şansını iyice zora sokan Terim, Trabzonspor maçından sonra vurduğu neşterde kararlı olduğunu gösterdi. Terim, Türkiye Kupası'nda görev vermediği Bülent, Hakan Ünsal, Lukunku, Baliç ve Arif'i yine İstanbul'da bıraktı. Ayrıca, kırmızı kart cezasını kupada çeken Frank de Boer de kadro dışında kaldı. Sarı - Kırmızılılar'da sakatlığı süren Hakan Şükür, Mondragon, Abdullah ve Suat da Elazığ'a gitmedi. 
   
   Batista'dan vazgeçmedi    CİM - BOM, İstanbulspor'dan Faruk'a talip oldu, Sarı - Siyahlılar da bunun karşılığında Batista ve PAF takımında oynayan Macar Daniel Tözser'i istedi. Teknik Direktör Fatih Terim bu talebi geri çevirerek, iki futbolcudan da vazgeçmediğini belirtti. Galatasaray'ın, İstanbulspor'un diğer alternatif olarak sunduğu nakit para önerisine de sıcak bakmadığı, bu transferin olma ihtimalinin zayıfladığı vurgulandı. 
   
   Masraflar dernekten    GALATASARAYLI Yönetici ve İşadamları Derneği GSYİAD , Sarı - Kırmızılılar'ın altyapısının ve pilot takım Beylerbeyi'nin sezon sonuna kadar olan deplasman giderlerini karşılayacağını açıkladı. Dernek Başkanı Ulvi Süvarioğlu, 28 öğrenciye de burs verdiklerini belirterek, "Liseye gidenlere 150, üniversiteye gidenlere ise 250'şer milyon lira aylık veriyoruz" diye konuştu 
   
   Operasyon devre arası    REAL Sociedad maçında sakatlandığını, buna rağmen Trabzonspor karşısında özveri göstererek oynadığını belirten Hakan Şükür, "Ayrıca burnumdaki kırık nedeniyle nefes almakta zorlanıyorum. Devre arasında hocam izin verirse ameliyat olacağım" dedi. Kötü bir dönemden geçtiklerini ifade eden Kral, "Gerçek Galatasaraylılar'ın sadece iyi günümüzde değil, kötü günümüzde de yanımızda olmasını istiyoruz'' dedi. 
   
   
</TEXT>
</DOC>
