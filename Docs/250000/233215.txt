<DOC>
<DOCNO> 233215 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/son/sonspo13.html </URL>
<DATE> 2004/04/20/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Arıca Cavcav'dan teklif geldi ama kararımı bildirmedim... 
</HEADLINE>
<TEXT>

     Samsunspor Teknik Direktörü Erdoğan Arıca, Gençlerbirliği Kulübü Başkanı İlhan Cavcav'ın yaptığı teknik direktörlük teklifiyle ilgili kararını henüz bildirmediğini söyledi. 
     Nuri Asan Tesisleri'nde basın toplantısı düzenleyen Arıca, çeşitli konularda basın mensuplarının sorularını yanıtladı. 
     Geçen hafta oynadıkları Fenerbahçe karşılaşmasıyla ilgili değerlendirmelerde bulunan Arıca, iyi bir oyun sergilediklerini ve galip gelebilecekleri maçtan berabere ayrıldıklarını söyledi. 
     Samsunspor'da herkesin moralinin yüksek olduğunu ve hiçbir sorun yaşamadıklarını belirten Arıca, Fenerbahçe karşılaşmasının ardından kampa girdiklerini, bu haftayı Nuri Asan Tesisleri'nde geçireceklerini ve belki oyunculara 1 günlük izin verebileceğini söyledi. 
     Bu hafta içeride iki maç oynayacaklarını kaydeden Arıca, ''Konyaspor ile yarın erteleme maçı oynayacağız. Bu maçı mutlaka kazanmamız gerekiyor. Sezon sonuna geldik. Ligi 6. sırada tamamlamak istiyoruz. Bunun için de tedbiri elden bırakmıyoruz'' dedi. 
     Arıca, bazı olumsuzluklar yaşanması halinde ligi en kötü ihtimalle 7. sırada bitireceklerini, ayrıca Samsunspor'un yeni bir yapılanmaya gittiğini söyledi. 
     Arıca, teşvik primi konusundaki bir soru üzerine bu konunun son günlerde kamuoyunda çok tartışılır hale geldiğini belirterek, futbolculara verilecek teşvik priminden teknik direktörün haberinin olamayacağını ifade etti. 
     
     GENÇLERBİRLİĞİ'NDEN GELEN TEKLİF 
     Sezon sonunda takımda kalıp kalmayacağı yolundaki bir soru üzerine ise kulüp başkanı İsmail Uyanık ile bu konuyu görüştüğünü anlatan Arıca, şunları kaydetti 
     ''Ben başkan Uyanık'a teklifimi sundum. Şartlarda anlaşırsak takımda kalırım. Daha detaylı konuşmadık. Samsunspor'da devam etmek istiyorum. Ayrıca, Fenerbahçe karşılaşması öncesinde Gençlerbirliği Başkanı İlhan Cavcav'dan bana teklif geldi, ama kararımı daha bildirmedim. Ben kendisine net bir şey söylemedim. En azından önümüzdeki 2 maçın geçmesi gerekiyor. Zaten Samsunspor ile sezon sonuna kadar sözleşmem var.'' ''İstersem Gençlerbirliği'nin teknik direktörü olacağım'' diyen Arıca, ''İlhan Cavcav ile ayrı bir dostluğumuz var. Daha önce ihtiyaç olduğu takdirde gelebileceğimi söylemiştim. Şu an ortada net bir şey yok. Ayrıca, bana bir takımdan daha teklif geldi, ama ben şu an teklifi değerlendiremeyeceğimi söyledim. Halen Samsunspor yönetimiyle görüşmelerimiz devam ediyor'' diye konuştu. 
     Arıca, takımdan ayrıldığı takdirde yerine Ertuğrul Sağlam'ın geçmesi konusunda yönetim kurulu kararı bulunduğunu da sözlerine ekledi. 
     
</TEXT>
</DOC>
