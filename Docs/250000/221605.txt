<DOC>
<DOCNO> 221605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/11/son/sontur23.html </URL>
<DATE> 2004/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Karayalçın Anket yapılsın, geride kalan çekilsin .. 
</HEADLINE>
<TEXT>

     SHP Genel Başkanı ve Ankara Büyükşehir Belediye Başkan Adayı Murat Karayalçın, TMMOB'a solun tek aday çıkarması için anket yapması önerisinde bulunarak, ''Yılmaz Ateş öndeyse ben çekileyim, onun için var gücümle çalışayım, ben öndeysem, o benim için var gücüyle çalışsın'' dedi. 
     Karayalçın, Mimarlar Odası Genel Merkezi'nde TMMOB yöneticileriyle gerçekleştirdiği toplantıda, Ankara'da solun tek adayla seçimlere katılması için özel çaba harcadığını, ancak bunu tam olarak başaramadığını anlattı. 
     Seçim kampanyası süresince solda tek aday çıkarılması için anket yapılması çağrısında bulunduğunu ifade eden Karayalçın, şöyle konuştu 
     ''Ön seçim niteliğinde bir anket yapılması önerimiz kabul görmedi. Şimdi de TMMOB'a öneride bulunmak istiyorum. TMMOB ve Emek Platformu'nu oluşturan örgütler, ön seçim niteliğinde bir anket yapsın. Ben onun gereğini ön mutabakat aramaksızın yerine getirmeye hazırım. 
     Bir soruluk bir anket yapılsın, Sayın Yılmaz Ateş öndeyse ben çekileyim, onun için var gücümle çalışayım, ben öndeysem, o çekilsin, benim için var gücüyle çalışsın.'' TMMOB Genel Başkanı Kaya Güvenç de, güç birliğini önemsediklerini ifade ederek, Karayalçın'ın önerisini hemen değerlendireceklerini söyledi. 
     
     ''BELEDİYE ŞEFFAFLAŞMALI'' 
     Ankara Serbest Muhasebeci ve Mali Müşavirler Odası'nı da ziyaret eden Karayalçın, burada yaptığı konuşmada, Ankara'nın son 10 yılının ''çapsız, plansız ve Ankaralısız'' geçtiğini kaydetti. 
     Ankara'nın en temel sorunlarının işsizlik ve yoksulluk olduğunu belirten Karayalçın, bu konuda gerçekleştirmeyi düşündükleri projeleri anlattı. 
     Karayalçın, belediyelerin şeffaflaştırılmasını amaçladıklarını da dile getirerek, belediye hesapları ve harcamalarının mali müşavirlerce denetlenmesini ve belediye başkanının müdahalesi olmaksızın halka duyurulmasını sağlayacaklarını söyledi. 
     Karayalçın, iş başına geldiklerinde, başkentin doğu koridoruna doğru genişletileceğini, su sorununun çözümü için Kızılırmak üzerinde projeler geliştirileceğini, belediye meclisi toplantılarının da yerel televizyon ve radyolarda canlı yayınlanacağını anlattı. 
     
</TEXT>
</DOC>
