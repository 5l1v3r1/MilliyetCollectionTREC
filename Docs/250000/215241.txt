<DOC>
<DOCNO> 215241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/15/siyaset/siy20.html </URL>
<DATE> 2004/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Politika turu 
</HEADLINE>
<TEXT>

   
   DYP'den reformda 'kadrolaşma' iddiası 
   DYP, AKP'ye Kamu Yönetimi Temel Kanun Tasarısı konusunda "kadrolaşma" suçlamasında bulundu. DYP Araştırma - Geliştirme Merkezi, Kamu Yönetimi Reformu'nu mercek altına aldı. Ar - Ge raporunda, tasarının yasalaşması halinde "kaos" doğuracağı ileri sürüldü. AKP'nin tasarıda ısrarlı olmasına da "İptal edilen kadrolara sorun olmadan atamalar yaparak kadrolaşmayı hızlandırmak" iddiası gerekçe gösterildi. 
   Raporda, tasarının yalnızca uygulamada sorunlar getirmeyeceği, Anayasa'ya aykırı hükümler içermesi ve Türk hukukuna uygun olmayan tarzıyla da çok tartışılacağı belirtildi. AKP'den değerlendirme yaparak acilen gerçek anlamda bir reform tasarısını TBMM gündemine getirmesi istendi. 
   
   SHP ve CHP'nin 'Ankara' kavgası 
   CHP'yi bir yandan solda güç birliğine yanaşmamakla suçlayan SHP, diğer yandan Genel Başkan Murat Karayalçın'ın karşısına çıkacak CHP adayını merakla bekliyor. Karayalçın'ın adaylığına kesin gözüyle bakılan SHP'nin Genel Sekreteri Fikri Sağlar, Ankara Büyükşehir Belediye Başkan adaylığı konusunda adı geçen CHP Grup Başkan Vekili Haluk Koç'u önceki gün telefonla arayarak nabız yokladı. Koç ile bir süre sohbet eden Sağlar, Samsun Milletvekili Koç'a tepki gösterdi. 
   Telefonda Koç'u "Ankara'yı ne kadar tanıyorsunuz Karayalçın kadar Ankara'yı biliyor musunuz " diye eleştiren Sağlar, "En az Karayalçın kadar Ankara'yı tanırım. Sokak sokak, cadde cadde bilirim Ankara'yı. Siz merak etmeyin, kendime güveniyorum" yanıtını aldı. 
   
   Aman nazar değmesin .. 
   AKP Genel Başkan Vekili Dengir Mir Mehmet Fırat'ın kızı Neval Fırat ile TOBB personeli Anıl Çekiç dün dünya evine girdi. Neval Fırat'ın şahitliğini yapan Başbakan Recep Tayyip Erdoğan, çiftin birbirine çok yakıştığını ifade ederek "Allah nazardan saklasın" dedi. Nik hı Ankara Büyükşehir Belediye Başkanı Melih Gökçek kıydı. Sırt dekolteli gelinliğiyle göz kamaştıran Neval Fırat, Emine Erdoğan ve Münevver Arınç'ın hediyeleri olan altın bilezikleri saten kumaştan kesesine koydu. 
   
   
   
</TEXT>
</DOC>
