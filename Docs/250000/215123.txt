<DOC>
<DOCNO> 215123 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/14/son/sondun01.html </URL>
<DATE> 2004/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD ve İngiltere Yunanistan'a yoğun baskı yapmış .. 
</HEADLINE>
<TEXT>

     ABD ve İngiltere'nin, Kıbrıs müzakerelerine başlanması yönünde anlaşma sağlanması için önceki gece BM'de yaşanan maraton sırasında Yunanistan'a yoğun baskı yaptıkları bildirildi. 
     BM'deki diplomatlar, ABD ve İngiltere Dışişleri Bakanları Colin Powell ve Jack Straw'un bu konuda bizzat devreye girerek Yunanistan'a yoğun baskı yaptıklarını, yaklaşık 12 saat süren müzakerelerin yedibuçuk saatinin, Yunanistan'ın AB'nin sürece dahil edilmesi yolundaki ısrarından vazgeçmesi yolunda ikna edilmesi için harcandığı söylediler. 
     Diplomatlar, Powell ve Straw'un Yunanistan Dışişleri Bakanı Yorgo Papandreu'yu arayarak ikna edici konuşmalar yaptıkları kaydedildi. 
     Anlaşmaya varılmasından sonra açıklamada bulunan KKTC Cumhurbaşkanı Rauf Denktaş, "Bizim için en önemli mesele halkımızın haklarının korunmasıdır" derken, Rum lideri Tasos Papadopulos, "Geçmişte pek çok boş umuda kapıldık. Bu nedenle bir tahminde bulunmak istemiyorum. Umarım bu kez sorun çözümlenir" şeklinde konuştu. 
     Önce müzakerelerin uzaması, daha sonra da kar ve kötü hava koşulları nedeniyle İstanbul-New York uçak seferinin iptal edilmesi nedeniyle New York'ta kalan Rauf Denktaş başkanlığındaki KKTC heyetinin bugün THY'nin tarifeli seferiyle Kıbrıs'a dönmesi bekleniyor. 
     
</TEXT>
</DOC>
