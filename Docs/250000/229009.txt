<DOC>
<DOCNO> 229009 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/06/son/sonspo02.html </URL>
<DATE> 2004/04/06/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Satrancın genç yıldızına sponsor aranıyor... 
</HEADLINE>
<TEXT>

     Almanya'da düzenlenen Avrupa Satranç Şampiyonası'nda 6 puan alarak Uluslararası Bayan Usta WIM unvanını kazanan Betül Cemre Yıldız 14 , kendisine antrenör tutabilecek bir sponsor arıyor. 
     Betül Cemre Yıldız, Almanya'da düzenlenen turnuvada, Nilüfer Çınar'ın ardından WIM unvanını alan ikinci Türk sporcu olduğunu belirtti. 
     Bu aşamaya kendi çabalarıyla geldiğini anlatan Yıldız, ''Bundan sonraki hedefim büyük usta olmak'' dedi. 
     Baba Hüseyin Yıldız da kızı Betül'ün büyük bir başarıya imza attığını belirterek, şöyle konuştu 
     ''Betül kendi çabalarıyla gelebileceği en yüksek noktaya ulaştı. Bundan sonra kendi kendisine gidebileceği yer yok. Betül'de büyük usta olabilecek potansiyel olduğunu herkes biliyor. Gençlik ve Spor Genel Müdürlüğü ile Satranç Federasyonu, Betül'ü çok sayıda turnuvaya gönderiyor. Ancak bu yeterli değil. Eğer bir sponsor bulunup Betül'e antrenör desteği sağlanırsa inanıyorum ki kızım 2 yıl gibi kısa bir sürede 'Büyük Usta' olur.'' 
     
     FEDERASYON BAŞKANI YAZICI 
     Satranç Federasyonu Başkanı Ali Nihat Yazıcı, yaptığı açıklamada, Betül Cemre Yıldız'ın geldiği noktanın tesadüf olmadığını kaydederek, ''Bu başarıyı bekliyorduk. Onu çok sayıda turnuvaya sokarak, Avrupa Şampiyonası öncesinde destek sağladık'' dedi. 
     ''Betül, eğer Rusya'da olsaydı bugün Avrupa Şampiyonu olmuştu'' diyen Yazıcı, kadrolu antrenör çalıştırma konusunda federasyonlarının bürokratik engellerle karşı karşıya kaldığını belirterek, şunları söyledi 
     ''Dünyanın hiçbir ülkesinde böyle bir sorun yaşanmıyor. Bir büyük usta antrenörün yıllık maliyeti 20 milyar lira civarında. Eğer biz Federasyon bünyesinde biri İzmir, biri Ankara, biri de İstanbul'da olmak üzere 3 antrenör istihdam edebilirsek, Betül ve gelecek vaat eden tüm sporcularımızın sorunlarını kökten çözmüş olacağız. Bu konuda devlet nezdinde girişimlerimiz var. Gençlik ve Spor Genel Müdürümüz ve Bakanımızın bu konuda çabaları var. Ancak henüz sorun çözümlenemedi.'' 
     
</TEXT>
</DOC>
