<DOC>
<DOCNO> 229077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/06/son/sontur39.html </URL>
<DATE> 2004/04/06/ </DATE>
<TIME> 23.27 </TIME>
<AUTHOR>  </AUTHOR>
<HEADLINE>
KKTC başbakanı Talat "24 Nisan'da sandıklara gidip 'Evet' diyeceğiz" 
</HEADLINE>
<TEXT>

     KKTC Başbakanı ve Cumhuriyetçi Türk Partisi CTP Genel Başkanı Mehmet Ali Talat, nihai Annan planının referanduma sunulacağı 24 Nisan'da gönül rahatlığıyla sandıklara gidip ''evet'' diyeceklerini söyledi. 
     Başbakan Talat, CTP'nin referanduma yönelik tavrını belirlemek üzere ''bir evet'le dünyaya bağlan'' adı altında yapılan olağanüstü kurultayda yaptığı konuşmada, tarihi günlerden geçildiğini ve ''dünyanın nefesini tutup kendilerini gözlediğini'' ifade etti. 
     Talat, ''ne kadar endişe ettikleri konular varsa bütün bunları konuşarak, tartışarak gönül ve vicdan rahatlığıyla bir plan ortaya çıkardıklarını'' kaydetti. 
     Bir zafer kazanmadıklarını, Kıbrıs Türk halkının haklarını ve çıkarlarını gözeterek Rum toplumu ile uzlaşmaya vardıklarını anlatan Talat, ''40 yıldan fazla özledikleri barışı, yarın öbür gün hep birlikte sağlayacaklarını'' belirtti. 
     ''Türkiye ne derse onu yapar, Denktaş ne derse onu yapar'' denilen Kıbrıs Türkünün çözüm isteğini ortaya koyduğunu ifade eden Talat, bunda CTP'nin tavrının önemli olduğunu kaydetti. 
     İsviçre müzakerelerinden çıkan sonucun bir zafer belgesi olmadığını, ''dengeli, çıkarları koruyan, Rumların çıkarlarına da saygı gösteren bir belge olduğunu'' belirten Talat, ''Onun için 24 Nisan'da sandıklara gidip gönül rahatlığı ile 'evet' diyeceğiz'' dedi. 
     
     ''TÜRKİYE İÇİN DE EVET'' 
     Kıbrıs sorununa çözümün Türkiye için de çok büyük gereklilik haline geldiğini söyleyen Başbakan Talat, ''Kıbrıs sorununun bitmesi Türkiye'nin aydınlık geleceği için de önemli bir adım haline geldi'' diye konuştu. 
     Talat, halktan, 24 Nisan'da referandum sandığına giderken, ''sadece Kıbrıs Türkü ve Kıbrıs Rumu için değil Türkiye için de 'evet' demelerini'' istedi. 
     Kıbrıs sorununu 24 Nisan'da mutlaka sona erdirmek zorunda olduklarını dile getiren Talat, ortaya çıkarılan belgenin, Kıbrıs Türkünün en hayati konularına cevap verdiğini ve senatoda 24 Türk 24 Rum ifadesi ile iki taraf arasında siyasi eşitlik dengesinin kurulduğunu anlattı. 
     Kıbrıs Rum kesimindeki bazı anketlerden referandumda ''hayır'' sonucunun çıktığına işaret ederek, bunlara inanmadığını dile getiren Talat, komünist AKEL partisinin ortaya koyacağı tutumla Güney Kıbrıs'tan ''evet'' çıkacağına inandığını söyledi. 
     ''Bu tarihi fırsatı kaybedemeyiz. Kaybedersek bir daha ne zaman ortaya çıkacağı belli olmaz'' diyen Başbakan Talat, Kıbrıs Rum kesiminin Avrupa Birliği üyeliğini imzalamasının, Kıbrıs Türk tarafının istediği kalıcı derogasyonların ayrıcalıkların plana girmemesine neden olduğunu kaydetti. 
     24 Nisan'da gönül rahatlığıyla sandığa giderek tercihlerini yapacaklarını ifade eden Talat, ''Sonra, ver elini Birleşik Kıbrıs Cumhuriyeti, ver elini barış ve Avrupa ve dünya'' diye konuştu. 
     
     SALONDA TÜRK BAYRAĞI DA VARDI 
     Başbakan Talat'ın konuşmasının ardından, kurultayda 24 Nisan'da yapılacak referandumda ''evet'' denileceği kararı alındı. 
     Bu arada, kurultayın yapıldığı Lefkoşa Atatürk Spor Salonu ağırlıklı olarak CTP bayraklarıyla donatıldı. 
     Salonda yerden yüksekte oluşturulan platformda konuşma kürsüsünün yanında bir KKTC bir de Türk bayrağının olduğu görüldü. Platformun diğer köşesindeyse bir CTP bir de AB bayrağı yer aldı. 
     
</TEXT>
</DOC>
