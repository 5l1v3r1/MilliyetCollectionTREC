<DOC>
<DOCNO> 232561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/18/son/sonsiy07.html </URL>
<DATE> 2004/04/18/ </DATE>
<TIME> 19.22 </TIME>
<AUTHOR>  </AUTHOR>
<HEADLINE>
Gül "Tahminim Rum tarafının 'Evet' diyeceği yönünde" 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, gelecek hafta Ada'da yapılacak referandumda Rumların evet diyeceğini tahmin ettiğini belirterek, aksi halde Rum tarafının izolasyonla karşılaşacağını söyledi. 
     Gül, AK Parti'nin bugün sona eren istişare ve değerlendirme toplantısının ardından IC Otel'de gazetecilerle kısa bir süre sohbet etti. 
     Kampın bugünkü son oturumunda milletvekillerine Kıbrıs konusunda bilgi verdiğini ve süreci anlattığını ifade eden Gül, milletvekillerine hiç bir zaman ''Biz karar verdik siz de gelin'' anlayışıyla yaklaşmadıklarını söyledi. 
     Gül, milletvekillerinin görüş ve önerilerine önem verdiklerini vurgulayarak, müşterek bir karar alma yöntemini benimsediklerini belirtti. Bunun örneğini geçmişte Irak'la ilgili gelişmelerde sergilediklerini ifade eden Gül, milletvekillerinin, yaptığı sunuştan memnun kaldığını kaydetti. Gül, ''Milletvekillerimizin akıllarını, fikirlerini cebimize koymalarını düşünmeyiz. Milletvekillerimizin bu konuyu sahiplendiğini görüyorum'' dedi. 
     Milletvekillerinin daha çok derogasyon konusu ile ilgili sorular yönelttiğini ifade eden Gül, ayrıca bu konuda Belçika'dan bir hukuk bürosundan istedikleri mütalaadan teknik detayları da milletvekilleriyle paylaştığını söyledi. 
     Gül, bir soru üzerine, referandumda Rum tarafının evet diyeceğini tahmin ettiğini, aksi halde bir izolasyon ile karşı karşıya kalacaklarını belirterek, ''bunu göze alamayacaklarını'' kaydetti. 
     Abdullah Gül, Kıbrıs konusunda milletvekillerinin tam bir fikir birliği içinde olup olmadıkları yönündeki soruya karşılık da, ''milletvekillerinin bu konuda tam bir mutabakat içinde olduğunu söyleyebileceğini'' ifade etti. Referandumla ilgili bir başka soru üzerine de Gül, ''Böyle bir durumda evet diyen taraf herkesin dikkate alacağı bir şekilde desteklenecektir. Bu açık bir şey'' dedi. 
     Rum tarafının hayır , Türk tarafının evet demesi halinde KKTC'nin tanınıp tanınmayacağı sorusu üzerine Gül, ''Yarın öbür gün hemen tanıma diye bir şey olmaz. Ama yeni bir zemin oluşur. Mesela ambargolar kalkar'' diye konuştu. 
     
     Rantisi'nin öldürülmesi 
     Hamas'ın yeni lideri Rantisi'nin İsrail güçleri tarafından öldürülmesiyle ilgili soruyu da yanıtlayan Gül, bu olayı kınadıklarını bildirdi. 
     Bu tür olayların Filistin-İsrail sorununu çıkmaza soktuğunu dile getiren Gül, Rantisi'nin öldürülmesini, ''yargısız infaz'' sözleriyle değerlendirdi. 
     Devletin suikast yapamayacağını ifade eden Gül, bu tür girişimlerin barış sürecini çıkmaza sokacağını sözlerine ekledi. 
     
</TEXT>
</DOC>
