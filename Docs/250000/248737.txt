<DOC>
<DOCNO> 248737 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/17/son/sonsiy06.html </URL>
<DATE> 2004/06/17/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Atalay ''Kısa bir süre sonra KKTC'ye ambargo kalkmış olacak'' 
</HEADLINE>
<TEXT>

     Devlet Bakanı Beşir Atalay, Kuzey Kıbrıs'ta bir süre sonra uzun süredir yaşanan ambargonun kaldırıldığının görüleceğini söyledi. 
     Devlet Bakanı Beşir Atalay, Moldova - Türkiye Parlamentolararası Dostluk Grubu Başkanı İvan Calcic ve beraberindeki heyeti, makamında kabul etti. 
     Kabulde yaptığı konuşmada Türkiye ile Moldova arasındaki dostluğa dikkati çeken Bakan Atalay, ilişkilerin gelişmesinin önemine değindi. 
     Su sorunu konusunda Moldova'nın taleplerinin yerine getirildiğini ve TİKA'dan karar çıkarıldığını kaydeden Atalay, Başbakan Recep Tayyip Erdoğan'ın da Moldova'yı ziyaret etmeyi planladığını bildirdi. 
     Moldova - Türkiye Dostluk Grubu Başkanı Calcic de yaptığı açıklamada, Türkiye'de çok sıcak karşılandığını ve ağırlandığını belirterek, Türkiye'nin desteğine teşekkür etti. Moldova ve Gagavuzya olarak gerçekleştirilecek projelere verdiği destekten dolayı Türk hükümetine teşekkürlerini ileten Calcic, Türkiye'den gelen yardımlara Gagavuzya Başbakanı adına teşekkür etti. 
     
     KIBRIS TÜRK DEVLETİ 

     Devlet Bakanı Atalay, kabulde basın mensuplarının sorularını da yanıtladı. Atalay, bir gazetecinin, ''İKÖ zirvesinde KKTC'den Kıbrıs Türk Devleti adıyla söz edilmesini nasıl değerlendiriyorsunuz'' sorusuna şu yanıtı verdi 
     ''Referandumdan sonra KKTC'nin alanının genişlemesi, ambargonun kalkması ve daha rahat bir hayat sürmesi için biz Türkiye olarak çok çaba sarf ettik. BM Genel Sekreteri Annan, BM'ye bir çağrıda bulundu. BM Güvenlik Konseyi'ne verilen rapor çok önemlidir. Genel Sekreter Annan, orada Türkiye ve Kuzey Kıbrıs'ın çabalarını anlatıyor ve çok olumlu ifadeler kullanılıyor. KKTC'ye uygulanan izolasyonun ve ambargonun kaldırılmasını istiyor. Bizim görüşmelerimiz oldu, Dışişleri Bakanımız İslam ülkelerini ziyaret etti.'' İstanbul'da düzenlenen İKÖ toplantısındaki Kuzey Kıbrıs'la ilgili kararın çok önemli olduğunu kaydeden Atalay, daha önceden KKTC'nin İKÖ toplantılarına bir Müslüman topluluk olarak katılabildiğini hatırlattı. Bu toplantı öncesine kadar Kuzey Kıbrıs'ın gözlemci statüsünün olmadığını belirten Atalay, şöyle konuştu 
     ''Alınan kararla, KKTC tarafı gözlemci olarak toplantılara katılıyor. Göreceksiniz, kısa bir süre sonra Kuzey Kıbrıs'ta uzun süredir yaşadığımız ambargo kalkmış olacak. Referandumun sonucunda ve bizim izlediğimiz politikalar sonucunda, Kuzey Kıbrıs tarafı daha rahatlayan bir devlet konumunda hayatını sürdürecek. Biz bundan çok memnunuz. Bu konferansın sonucunda elimizde iki önemli kazanım oldu. İlk defa İKÖ Genel Sekreterliği'ne bir Türk seçildi ve Kuzey Kıbrıs'la ilgili kazanım elde ettik.'' 

     
</TEXT>
</DOC>
