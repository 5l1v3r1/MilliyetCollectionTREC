<DOC>
<DOCNO> 235090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/magazin/amag.html </URL>
<DATE> 2004/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
'O zaman festivale katılmasaymış ..' 
</HEADLINE>
<TEXT>


İstanbul Film Festivali jürisini eleştiren ve filminin 'uluslararası dalda' yarışması gerektiğini savunan Yılmaz Erdoğan'a tepkiler sürüyor... 

Birsen Altuntaş 

'Vizontele Tuuba' filmiyle '23. İstanbul Film Festivali'nde yarışan, ancak ödül alamayan Yılmaz Erdoğan'ın sonuçlar açıklanmadan önce söylediği sözler tartışma yarattı. "Onlar bizim gişede geçtiğimiz seyircisiz filmlere ödül verir. Bize ödül vereceklerini zannetmiyorum. Ayrıca filmimin uluslararası dalda yarışması gerekirdi" diyen Erdoğan'a, festivalin jüri üyeleri tepki gösterdi. 
Ahmet Uluçay'ın 'Karpuz Kabuğundan Gemiler Yapmak' filmini, "Film, iki gencin taşranın sınırlayıcılığına rağmen oluşturup tutku haline dönüştürdükleri sinema sevgisini yalın, sıcak ve etkileyici bir dille evrensel boyutlara taşıyabildiği için" 'En İyi Film Ödülü'ne layık gören jüri üyeleri, şunları söyledi 

Hülya Koçyiğit Jüri başkanı Karar sübjektif 
"Yılmaz Erdoğan, Türk sineması adına gurur duyduğum değerli bir sinema adamı. Eleştirisinde haklılık payı var ama 12 film yarışıyordu. Ahmet Uluçay'ın filmi diğer filmleri geride bıraktı. Sonuçta bu 5 kişilik jürinin sübjektif kararı, bir başka 5 kişi daha farklı düşünebilir. Uluslararası yarışmaya gelince Vizontele Tuuba bence bu dalda yarışabilirdi. Çünkü İstanbul Film Festivali'nde bir filmin uluslararası alanda yarışabilmesi için yazın, tiyatro, plastik sanatlar gibi sanat dallarından birini ya da bir edebiyat uyarlamasını ana tema olarak anlatması gerekiyor. Vizontele Tuuba da bir yazarı anlatıyordu." 

Yusuf Kurçenli Yönetmen Sanat teması yoktu 
"Yığınların beğendiği bir film, çoğu zaman gerçek sinema sanatı açısından başarılı bulunmayabiliyor. Bunu genellemiyorum ama böyle bir çoğunluk var. Yılmaz'ın böyle bir tespiti varsa ve sonucun kaçınılmaz olduğunu düşünüyorsa, o zaman festivale katılmasaymış. Kaldı ki, seçtiğimiz film ticari açıdan da iş yapabilecek bir film. Vizontele Tuuba'nın uluslararası bölümde yarışması için de sanat teması taşıması gerekiyordu ama bu yoktu" 

Ruken Öztürk Öğretim Görevlisi Dramatik hatalar vardı 
"Yılmaz Erdoğan'ın filminde dramatik hatalar var. Film bir çocuğun gözünden anlatılacakmış gibi başlıyor ama sonra sırf kendi rolüne geniş yer ayırmak için öyle devam etmiyor. Biz filmleri seyirci sayısı üzerinden değerlendirmeye tabi tutmadık. Ayrıca ortak kararla seçtiğimiz film de, göreceksiniz gişede çok iyi iş yapacak. Film, uluslararası alanda yarışabilmesi için ise sanata ve sanatçıya dair olmalıydı. Böyle bir durum yokken Erdoğan'daki güven ve eleştiriye tahammülsüzlüğü anlayamadım." 

Ara Güler fotoğrafçı Gişe kriter değil 
"Genellikle festivallerde sanat yönü ağır filmlere ödül verildiği bir gerçek ama biz filmin iyi olup olmamasına baktık. Filmleri izledikten sonra 'Çok fazla izlendi, ödül vermeyelim' ya da 'Daha az izlendi, ödül verelim' şeklinde bir bakış açısıyla bakmadık. Zaten böyle bir durum da çok saçma olurdu." 


</TEXT>
</DOC>
