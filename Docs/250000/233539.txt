<DOC>
<DOCNO> 233539 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/son/sonsiy23.html </URL>
<DATE> 2004/04/21/ </DATE>
<TIME> 21.22 </TIME>
<AUTHOR>  </AUTHOR>
<HEADLINE>
Güneydoğu Avrupa Ülkeleri işbirliği süreci zirvesi sona erdi. 
</HEADLINE>
<TEXT>

     Başbakan Recep Tayyip Erdoğan, ''Arzumuz 'kazan-kazan' temelinde Kıbrıs'ı bir barış ve özgürlük adası haline getirmektir'' dedi. 
     Holiday Inn Oteli'nde gerçekleştirilen Güneydoğu Avrupa Ülkeleri İşbirliği Süreci Devlet-Hükümet Başkanları Zirvesi sona erdi. 
     Zirveye katılan diğer ülkelerin devlet hükümet başkanları ile gazetecilerin karşısına çıkan Başbakan Erdoğan, zirve nedeniyle Saraybosna'da bulunmaktan büyük memnuniyet duyduğunu söyledi. 
     Zirvenin gerçekleştirilmesinde emeği geçen herkese teşekkür eden Erdoğan, şunları kaydetti 
     ''Teröre çok kurban vermiş bir ülke olarak üzerinde önemle durmak istediğim husus şudur Geçtiğimiz ay Kosova'da meydana gelen, can ve mal kaybına neden olan şiddet olaylarını büyük üzüntü ile karşılıyorum. Bunun 'Balkan Modeli' anlayışına gölge düşürmemesi en önemli temennimizdir. Bu sayede Balkanlar, anıldığı olumsuz kavramlardan kendisini kurtarak, 'etnik uyum, karşılıklı saygı, barış içinde birlikte varolabilme' gibi kavramlarla birlikte anılmaya başlamıştır. 
     Bunu başarabilmek için gayret sarfetmek, bu dünyada barışı egemen kılmaya gayret etmek zorundayız. Yeni dönemde görevi sürdürecek olan Romanya'ya, bu süreçte de aynı başarıyı daha artırarak devam ettireceği düşüncesiyle başarılar diliyorum.'' Erdoğan, yabancı bir gazetecinin, Türkiye'nin, zirveye katılan ülkelerin NATO'ya üye olmalarına destek olup olmayacağına ilişkin bir sorusu üzerine, ''Bu konuda işin başından itibaren bu yoldaki girişimleri desteklemeye devam edeceğiz'' dedi. 
     Başka bir yabancı gazetecinin, ''Kıbrıs'taki referandum konusunda bir endişeniz var mı '' sorusuna Erdoğan, şu yanıtı verdi 
     ''Herhangi bir korkumuz sözkonusu değil. İyi niyetle bu yola çıktık. Olumlu bir şekilde sonuç alınmasına... Bu sonuç evet-evettir. Arzumuz 'kazan-kazan' temelinde Kıbrıs'ı bir barış ve özgürlük adası haline getirmektir.'' Başbakan Erdoğan'a, otelden ayrılırken, yıkılan tarihi Mostar Köprüsü'nün inşasında görevli mühendislerce, köprünün bakır kabartması hediye edildi. 
     
     Başbakanlar tesbihleri değişti 
     Bu arada, Başbakan Erdoğan'ın, Yunanistan Başkanı Kostas Karamanlis ile gerçekleştirdiği ve iki ülke dışişleri bakanlarının da katıldığı görüşmede, tesbih alışverişi oldu. 
     Karamanlis'in elinde tesbih gören Erdoğan, ''Madem ki tesbihi seviyorsunuz, ben size bir tesbih hediye edeyim'' diyerek, Karamanlis'e tesbih verdi. Karamanlis de ''Madem siz bana tesbihinizi verdiniz. Ben de tesbihimi size vereyim'' diyerek, kendi tesbihini hediye etti. 
     Karamanlis, Holiday Inn Oteli'nin girişinde, Başbakan Erdoğan'ın hediye ettiği tesbihi gazetecilere gösterdi. 
     
</TEXT>
</DOC>
