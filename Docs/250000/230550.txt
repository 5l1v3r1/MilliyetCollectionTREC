<DOC>
<DOCNO> 230550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/12/yazar/oztrak.html </URL>
<DATE> 2004/04/12/ </DATE>
<TIME>  </TIME>
<AUTHOR> FAİK ÖZTRAK  </AUTHOR>
<HEADLINE>
Çekici olmanın tam zamanı 
</HEADLINE>
<TEXT>

   
   IMF tarafından hazırlanan Küresel Mali İstikrar Raporu bu ay yayımlandı. Yükselen piyasa ekonomilerinin YPE 2002 sonundan itibaren uluslararası finans piyasalarına hızlı dönüşüne raporda bir hayli geniş yer ayrılmış. Uluslararası yatırımcıların bu piyasalara artan ilgisinin altında yatan sebeplerin irdelenmesi Türkiye'nin de içinde bulunduğu bu kategoride yer alan ekonomiler için önemli. 
   YPE'lerin uluslararası piyasalara ihraç ettiği kağıtların faizlerinde görülen düşüş bu kağıtlara olan talep artışının göstergesi. Genellikle Borç GSMH, rezervler GSMH, enflasyon oranları gibi bir ekonominin temel dengelerindeki iyileşmelerin talep üzerinde etkisi olduğu saptanmış. Bunlara "çekici faktörler" deniyor. Küresel likidite ve sanayileşmiş ülkelerdeki faizlerin seviyesi gibi uluslararası yatırımcıların risk iştahını belirleyen ve YPE'lerin kendi koşullarından kaynaklanmayan faktörlere ise "itici faktörler" deniyor. Sanayileşmiş ülkelerdeki faizlerdeki düşmenin de YPE tahvillerine olan talebi artırdığı tespit edilmiş. 
   IMF teknisyenleri tarafından yapılan en son çalışmada 2001'in Eylül ayından bu yana itici faktörlerin YPE kağıtlarına olan talebin temel belirleyicisi olduğu tespit edilmiş. Bir başka ifadeyle son bir yılda yaşadığımız uluslararası yatırımcıların YPE'lere yönelişinde bu ekonomilerdeki temel dengelerde gözlenen gelişmelerden çok, uluslararası likiditedeki artış ve buna bağlı olarak gelişmiş ülke faizlerindeki düşüşler etkili olmuş. Bu ekonomilerde yapılan bazı yanlışlar ve uyum süreçlerinde yaşanan gecikmeler görmezlikten gelinebilmiş. 
   2003 yılında gözlenen küresel likidite ve risk iştahındaki artışın bu yıl aynı şekilde devam etmesi beklenmiyor. ABD de faizlerin yükselmesinin özellikle YPE'lere yönelik sermaye hareketlerinde düzensiz dalgalanmalara yol açması riskinin bulunduğunun altı çiziliyor. 
   Ancak bazı diğer gelişmelerin bu riskleri azalttığı da belirtiliyor. Dünya faaliyet hacmindeki toparlanma güçleniyor ve yaygınlaşıyor. Birçok YPE, 2004 için planladıkları tahvil ihracını gerçekleştirmiş. Ülkelerin önemli bir kısmı 2003 yılının elverişli ortamından yararlanarak borç yapısını iyileştirmiş. Ancak bazı ülkeler de maliye politikalarını gevşetmiş veya yapısal uyum sürecini geciktirmiş. 
   Uluslararası yatırımcıların gelişmiş ülkelerdeki faizlerin artması ile risk iştahsızlığına girmeleri mutlaka ülkelerin yapısal zaafiyetlerini daha fazla dikkate almalarına yol açacaktır. Ancak daha da önemlisi genel olarak YPE kağıtlarının faizlerinin tarihi olarak en düşük seviyesine gerilemiş olması 2003 yılında yaşanan sürecin tam tersi bir gelişmeyi de başlatabilir. YPE'lere dönük, bu ülkelerin özel koşullarını dikkate almayan genel bir hareketin etkisi çok daha önemli olacaktır. 
   Bu açıdan bakıldığında önümüzdeki dönemin ülkemiz bakımından da kolay olmayacağı anlaşılıyor. 2003 yılında elde edilen sonuçlarda uluslararası konjonktürün olumlu etkilerini iyi anlamak gerekiyor. Bu yıl mali dengelerde veya uyum süreçlerinde yaşanacak sapmalara piyasaların reaksiyonu geçen yıldan çok daha farklı olabilir. Türkiye'ye özel uluslararası ilişkilere dair olumlu beklentiler büyük ölçüde satın alındı. TL'nin reel efektif kur bazında tarihi en yüksek değerine ulaşmış olması da riskleri artırıyor. Bu gelişmeleri dikkate alarak yapısal reform programının hızlandırılması, mali disiplinin korunması, IMF ile ilişkilerimizin 2005'teki durumu gibi konularda kararlı ve hızlı adımların atılması gerekiyor. Reform yorgunluğu ve yanlışları diyerek işi bozan olmayalım yaklaşımı bu dönemde en ciddi düşmanımız olacaktır. Bizim dışımızda gelişen itici faktörler azalırken artık bizim kontrolümüzdeki çekici faktörleri güçlendirmenin tam zamanıdır. 
   
      
   
</TEXT>
</DOC>
