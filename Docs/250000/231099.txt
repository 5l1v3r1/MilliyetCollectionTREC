<DOC>
<DOCNO> 231099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/son/sontur43.html </URL>
<DATE> 2004/04/13/ </DATE>
<TIME> 22.13 </TIME>
<AUTHOR>  </AUTHOR>
<HEADLINE>
Aliyev Ankara'da... "Türkiye hep yanımızda oldu" 
</HEADLINE>
<TEXT>

     Cumhurbaşkanı Ahmet Necdet Sezer, Azerbaycan Cumhurbaşkanı İlham Aliyev'in başlattığı reform hareketlerini yakından izlediklerini ve bu süreçte başarılı olması için kendisine destek vermeye hazır olduklarını söyledi. 
     Sezer, İlham Aliyev ve eşi Mehriban Aliyev onuruna Çankaya Köşkü'nde verdiği akşam yemeğinde yaptığı konuşmada, başbakanlığı döneminde ilk yurtdışı seyahatini Türkiye'ye yapan Aliyev'i bir kez daha burada görmekten dolayı çok mutlu olduğunu ifade etti. 
     Türkiye ile Azerbaycan ilişkilerinin çok özel nitelikte olduğunu ve bunda eski Cumhurbaşkanı Haydar Aliyev'in unutulmaz katkısı bulunduğunu belirten Sezer, oğlu İlham Aliyev'in de onun akılcı politikalarını sürdürürken, ülkesinin yönetimine kendi tarzıyla önemli yenilikler getirmeye başladığını kaydetti. 
     Sezer, şöyle devam etti 
     ''Bu bağlamda, Azerbaycan'ın Avrupa kurum ve kuruluşlarının bünyesinde çağdaş dünyayla bütünleşmesi sürecine ivme kazandıracağına da inanıyoruz. Cumhurbaşkanı İlham Aliyev'in başlattığı reform hareketlerini yakından izlediğimizi ve bu süreçte başarılı olması için kendisine destek vermeye hazır olduğumuzu belirtmek istiyorum.'' 
     
     Bakü-Tiflis-Ceyhan projesi 
     Sezer, Azerbaycan'ın attığı adımlara önemli ölçüde katkı sağlayacak bir gelişmenin de Bakü-Tiflis-Ceyhan BTC petrol ana ihraç boru hattının yapımının tamamlanması olacağını belirterek, ''Bir zamanlar hayal olarak anılan BTC boru hattı bugün artık gerçekleşme yolundadır'' diye konuştu. 
     Kazakistan'ın da en kısa sürede BTC projesine katılmasını, ardından Şahdeniz projesinin gerçekleştirilerek, Azerbaycan doğal gazının da Türkiye'ye, Türkiye üzerinden de Avrupa'ya taşınmasını dilediklerini ifade eden Sezer, ''Bu büyük ölçekli ve çok önemli tasarıların, etkisini sadece enerji ve ekonomi alanlarında göstermekle kalmayacağını, Türkiye'nin dış politikada en çok önem verdiği konulardan biri olan, Güney Kafkasya'da istikrarın yerleşmesine ve işbirliği ruhunun gelişmesine de önemli katkı sağlayacağını'' belirtti. 
     
     Yukarı Karabağ sorunu 
     Sezer, bu bölgede hüküm süren en önemli sorunun Yukarı Karabağ olduğuna işaret ederek, tanınmış uluslararası sınırların zor kullanılarak değiştirilmesi, sorunların güç kullanımı yoluyla çözülmesinin kabul edilemez olduğunu kaydetti. 
     Türkiye'nin her zaman olduğu gibi bu sorunda da ''kardeş Azerbaycan'ı'' desteklemeye devam edeceğini belirten Sezer, ''Bizim dileğimiz, Yukarı Karabağ sorununun uluslararası hukuk kurallarına uygun olarak, Azerbaycan'ın toprak bütünlüğü içinde ve barışçı yollardan çözülmesidir'' diye konuştu. 
     Sezer, şunları söyledi 
     ''Kalıcı ve hakça bir çözüme ulaşılabilmesi herkesin dileği olmakla birlikte, böyle bir çözüm ancak, Ermenistan'ın, Güney Kafkasya'da barışın, huzur ve istikrarın yeniden kurulmasına olanak tanıyacak adımlar atmasıyla mümkün olabilecektir. 
     Bugüne kadar, çözüme giden yolda herhangi bir tıkanmaya yol açmamaya özen gösteren Azerbaycan'ı bu yaklaşımından ötürü övüyor, bu tutumunu ve diyalog kanallarını açık tutmayı sürdürmesini diliyoruz.'' Cumhurbaşkanı Sezer, bugün Aliyev ile çok verimli görüşmeler yaptıklarını, Türkiye ve Azerbaycan'ın, ikili ilişkilerin erişmesini arzu ettikleri düzey konusundaki görüşlerinin uyumlu olduğunu, iki ülkeyi ilgilendiren belli başlı uluslararası konulara ve bölgede yaşanan gelişmelere yaklaşımlarının koşut olmasından büyük sevinç duyduklarını ifade etti. 
     İki ülke arasındaki temasların artırılmasının önemini vurgulayan Sezer, Bakü'de Atatürk Merkezi'nin açılışının bizzat Aliyev tarafından yapıldığına işaret ederek, ''Çağdaş Türkiye Cumhuriyeti'nin kurucusu Ulu Önder Atatürk'e Azerbaycan'da gösterilen bu ilgi bizi derinden mutlu etmiştir'' dedi. 
     
     Aliyev'in konuşması 
     Konuk Cumhurbaşkanı Aliyev de konuşmasında, Türkiye ile Azerbaycan arasında uzun yıllardır devam eden güçlü ilişkilerin, tüm bölgenin gelişimi açısından özel bir rol oynadığını söyledi. 
     İki ülke arasında tüm alanlarda hüküm süren işbirliğinin örnek niteliğinde olduğunu ifade eden Aliyev, BTC projesinin, iki ülke halkını birbirine daha da yaklaştırdığını kaydetti. 
     Aliyev, gerek BTC gerekse de Bakü-Tiflis-Erzurum doğalgaz boru hattı projelerinde çok önemli adımlar atıldığını belirterek, yakın bir zamanda bu projelerin tamamlanacağına olan inancını dile getirdi. 
     Türkiye'nin her zaman Azerbaycan'ın yanında olduğunu, Yukarı Karabağ meselesinde de Türkiye'nin desteğini sürekli arkalarında hissettiklerini kaydeden Aliyev, sorunun hukuk kuralları esasında çözüleceğine olan umudunu ifade etti. 
     Aliyev, konuşmasında, Bakü'de Atatürk Merkezi'nin açılışına değinirken Atatürk'ten ''Ulu Önderimiz'' diye söz etti. 
     Azerbaycan Cumhurbaşkanı İlham Aliyev, Sezer ile bugün yaptığı görüşmelerde, iki ülke arasında hiçbir sorun bulunmadığına bir kez daha tanık olduğunu da belirterek, ''bu dostluk ve kardeşlik ilişkilerinin devam edeceğine inandığını'' kaydetti. 
     Çankaya Köşkü'ndeki yemeğe Aliyev, eşi Mehriban ve kızı Leyla ile katılırken, yemekte TBMM Başkanı Bülent Arınç, Dışişleri Bakanı ve Başbakan Yardımcısı Abdullah Gül, Genelkurmay Başkanı Orgeneral Hilmi Özkök, Sanayi ve Ticaret Bakanı Ali Coşkun, Tarım ve Köyişleri Bakanı Sami Güçlü, Devlet Bakanı Kürşat Tüzmen, Anayasa Mahkemesi Başkanı Mustafa Bumin, Ankara Valisi Yahya Gür ve bazı milletvekilleri de yer aldı. 
     
</TEXT>
</DOC>
