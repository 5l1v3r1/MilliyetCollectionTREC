<DOC>
<DOCNO> 207126 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/07/son/sontur38.html </URL>
<DATE> 2004/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP'den İmar bonozedeleri için yasa önergesi... 
</HEADLINE>
<TEXT>

     CHP Malatya Milletvekili Muharrem Kılıç, İmar Bankası'ndan devlet iç borçlanma senedi alanlara da ödeme yapılmasını öngören bir yasa önerisi hazırladı. 
     Kılıç ve arkadaşlarının imzalarıyla TBMM Başkanlığı'na sunulan yasa önerisinde, İmar Bankası'ndan makbuz karşılığında devlet iç borçlanma senedi alan yatırımcıların mağduriyetlerinin giderilmesi için 3 Temmuz 2003'de ilan edilen günlük değerler esas alınarak ödeme yapılması istendi. Öneride, ödemenin, mevduat ödenmesinde izlenen usul ve esaslara göre yapılması da öngörülüyor. 
     Önerinin gerekçesinde, bankadan makbuz karşılığı devlet iç borçlanma senedi alan vatandaşın bunun karşılığının bulunup bulunmadığını bilmesinin mümkün olmadığı kaydedildi. Vatandaşların devlete güvenerek bu yatırımlara giriştiği kaydedilen gerekçede, ''Yatırımcıların mağduriyetlerinin giderilebilmesi için yeni bir yasal düzenleme yapmak gerekmektedir'' denildi. 
     
</TEXT>
</DOC>
