<DOC>
<DOCNO> 206023 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/02/son/soneko31.html </URL>
<DATE> 2004/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüzmen 2023'te 500 milyar dolar ihrnacat rakamı aşılacak 
</HEADLINE>
<TEXT>

     Devlet Bakanı Kürşad Tüzmen, Türkiye'nin Cumhuriyet'in 100. yıldönümü olan 2023 yılında, 500 milyar dolar ihracat rakamını aşacağına inandığını bildirdi. 
     Tüzmen, ihracat rakamlarının açıklandığı basın toplantısında yaptığı konuşmada, 2003 yılında büyük bir başarı yakalandığını ama bu başarının hiç kimseye miras olarak bırakılamayacağını belirterek, ''şimdi daha zoru var. Sporcularımız bilir, bir rekor kırarsınız, ondan sonra o rekoru yenilemek, daha iyisini yapmak zorlaşır'' dedi. 
     İhracatçılar ile yeni bir başlangıç yapmak istediğini, bununda yeni bir stratejiyle mümkün olacağını belirten Tüzmen, şöyle devam etti 
     ''Biz üst üste yıllardır rekorlar kırıyoruz ama bunun bizden sonraki kuşaklara bırakacak şekilde hareket ettirilmesi lazım. Bu stratejiyi de sizlerle beraber çizeceğiz. Çünkü ihracata dayalı bir kalkınma modeli benimsedik. Bunu hükümet programında yazdık ve uyguladık. 
     İhracat stratejisi planının 2004-2006 çalışmasını tamamladık. Burada hepinizin katkısını bekliyorum. Sürdürebilir ihracat artışını sağlayacak ihracat yapısı oluşturulmalı.'' 
     
     50 MİLYAR DOLARLIK PSİKOLOJİK BARAJ 
     2004 yılı programında 51.5 milyar dolarlık ihracat, 75 milyar dolar civarında ithalat hedeflendiğini anımsatan Bakan Tüzmen, şunları kaydetti 
     ''Ben şuna inanıyorum ki geçen yıl program hedefini aşmak için elinden gelen gayreti gösteren ihracatçımız, 2004'te 55 milyar doları geçmek için çalışmak zorunda. Bunu yapacağız. Bu rakamı gerçekleştirebileceğinize inanıyorum. 2004 yılında birinci basamak 50 milyar dolarlık psikolojik barajı aşmak. Arkadaşlarla oturup bu yıl ciddi bir çalışma yaptık. Türkiye'nin 2023'ünü sizlerle çizmemiz lazım. İlk önce 2010 hedefimiz, 100 milyar doları aşmak. 2006 sonunda 75 milyar doları zorlayacağız. 2023'te sizlerle beraber Allah izin verirse Türkiye, 500 milyar dolar ihracat rakamını aşacak. Bu erişebilir, ayakları yere basan bir hedeftir. Biraz zorlar ama bunu gerçekleştirebileceğinize inanıyorum.'' 
     
</TEXT>
</DOC>
