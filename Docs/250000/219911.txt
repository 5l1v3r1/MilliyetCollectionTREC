<DOC>
<DOCNO> 219911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/05/siyaset/siy02.html </URL>
<DATE> 2004/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Sürpriz öneri resmen açıklandı 
</HEADLINE>
<TEXT>

   Milliyet'in dün manşetten duyurduğu, dörtlü müzakereye başbakanların katılması önerisi için Dışişleri Bakanlığı "Yararlı olur" açıklaması yaptı... 
   ANKARA Milliyet 

   
   Türkiye, Kıbrıs müzakerelerinde sonuç alınmazsa 22 Mart'ta garantör ülkeler Türkiye ve Yunanistan'ın katılımıyla yapılacak dörtlü görüşmelerin Başbakan - Dışişleri Bakanı seviyesinde gerçekleşmesi önerisini dün resmen açıkladı. 
   Dışişleri Bakanlığı Sözcüsü Namık Tan, basını bilgilendirme toplantısında Milliyet'in dün manşetinden duyurduğu habere ilişkin soru üzerine, "Dörtlü görüşmelerde siyasi kişiliklerin bulunmasının daha yararlı olacağını düşünüyoruz" açıklamasını yaptı. Tan, KKTC Cumhurbaşkanı Rauf Denktaş'ın müzakerelerden çekileceği yönündeki iddialara için de, bu konuda ellerinde herhangi bir bilginin bulunmadığını belirtmekle yetindi. 
   
   De Soto geliyor 
   Tan, BM Genel Sekreteri Kofi Annan'ın Kıbrıs Özel Temsilcisi Alvaro de Soto'nun da bugünkü görüşmelerin ardından Ankara'ya geleceğini bildirdi. Tan, ziyaretin karşılıklı siyasi istişarede bulunma ihtiyacı nedeniyle gerçekleşeceğini söyledi. Tan, De Soto'nun, Dışişleri Bakanlığı Müsteşarı Büyükelçi Uğur Ziyal ve Kıbrıs Dairesi yetkilileriyle bir araya geleceğini, programın uygun olması durumunda Dışişleri Bakanı Abdullah Gül'le de görüşebileceğini kaydetti. 
   
   
   
</TEXT>
</DOC>
