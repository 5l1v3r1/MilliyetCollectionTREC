<DOC>
<DOCNO> 216869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/22/siyaset/siy20.html </URL>
<DATE> 2004/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Politika turu 
</HEADLINE>
<TEXT>

   
   Erdoğan'a Siirt'te Kürtçe karşılama 
   Yerel seçim turlarına, milletvekili olduğu Siirt'ten eşinin yaş gününde başlayan Başbakan Recep Tayyip Erdoğan, Kürtçe "Ki zava" Kim damat , "Erdoğan zava" Erdoğan damat sloganlarıyla karşılandı. Halka seslenen Başbakan ve eşi Emine Erdoğan, topluluğa karanfil attı. İsminin yazılı olduğu Siirtspor forması hediye edilen Erdoğan, "Elektriğe, doğalgaza, benzine bir yıldan bu yana zam yapmadık. Önümüzdeki günlerde küçük bir zam düşünüyoruz. Aldatan ve aldatılan bir Türkiye olmayacağız" dedi. 
   Siirt'in ardından Batman'da da halka hitap eden Erdoğan, SSK'lı ve Bağ-Kur'luların da özel hastanelerden faydalanacağı müjdesini verdi. Ilısu Barajı'yla ilgili gerekli adımları attıklarını da bildiren Erdoğan, Hasankeyf'i kurtarıp bir turizm beldesi yapacaklarını da söyledi. Erdoğan, konuşmasında batık bankacılar konusuna da değinerek, "Modern hırsızlara 'dur' dedik. Bunlar senin benim cebimden para alacaklardı. Artık hesap sormaya başladık" diye konuştu. 
   
   CHP'nin Ankara adayı Yılmaz Ateş 
   Siyasi partilerin aday listelerini Yüksek Seçim Kurulu'na bildirmelerine birkaç gün kala CHP'nin adayları netleşmeye başladı. CHP'nin Ankara Büyükşehir Belediye Başkan adayı TBMM Başkan Vekili Yılmaz Ateş oldu. Ateş, adaylığına ilişkin CHP Genel Başkanı Deniz Baykal ile bir araya geldi. Baykal, SHP Genel Başkanı Murat Karayalçın'ın Ankara adaylığını açıklamasına göndermede bulunarak, "Olay Murat, Melih yarışına dönüştü. Buna son verilmeli" dedi. Ateş, Baykal'ın teklifine "Siz uygun gördüyseniz hazırım" diye yanıt verdi. Ateş'in adaylığı bugün genel merkezdeki Parti Meclisi toplantısından sonra açıklanacak. 1953 yılında Ovacık'ta doğan Ateş, Basın İş Sendikası Genel Yönetim Kurulu Üyeliği yaptı. 
   
   Sol ittifakın SHP'li adayları belli oldu 
   Sosyal Demokrat Halk Partisi SHP listesinden sol ittifak adına yerel seçime girecek bazı adaylar belli oldu. SHP'den yapılan açıklamaya göre, kesinleşen bazı adaylar şunlar Büyükşehir belediye başkan adayları Adana - Sedat Doğan, Ankara - Murat Karayalçın, Antalya - Kubilay Döşeyen, Diyarbakır - Osman Baydemir, İzmir - Fehmi Işıklar, Kocaeli - Nalan Ünsal, Mersin - Fikri Sağlar, Samsun - Nafiz Çalıkoğlu. İl belediye başkan adayları Adıyaman - Şeho Saya, Aydın - Sema Pişkinsüt, Ağrı - Hüseyin Yılmaz, Batman - Hüseyin Kalkan, Bilecik - Akın Olcay, Bingöl - Selahattin Kaya, Bitlis - Şefik Beyaz, Bolu - İbrahim Kaygusuz, Edirne - Serdar Seçkin, Elazığ - Harun Veyis Metin, Giresun - Hayati Tökez, Hakk ri - Metin Tekçe, Iğdır - Hasan Alagöz, Karabük - Kadri Ün, Kars - Güngör Alp, Kırşehir - Yıldırım Kaya, Mardin - Aziz Baran, Muş - Sait Sever. 
   
   AKP, son kararını bugün verecek 
   AKP'de, Büyükşehir Belediye Başkan adaylığı için İstanbul'da Beyoğlu Belediye Başkanı Kadir Topbaş, Ankara'da Melih Gökçek ve İzmir'de Taha Aksoy'un isimleri öne çıktı. Ancak, Başbakan Recep Tayyip Erdoğan'ın, parti içinden gelecek tepkileri değerlendirdikten sonra son kararı vereceği belirtildi. Erdoğan, dün akşam saatlerinde genel merkeze gelerek, İstanbul adaylığı için isimleri öne çıkan Topbaş, Tuzla Belediye Başkanı İdris Güllüce ve eski DSİ genel müdürü Veysel Eroğlu'nu çağırdı. Erdoğan başkanlığında önceki gece geç saatlere kadar süren MYK toplantısında ise İstanbul adaylığı için Topbaş, Ankara adaylığı için Gökçek, İzmir adaylığı için de Aksoy'un isimleri öne çıktı. Büyükşehir aday adaylarıyla ilgili dün gece son kez bir gözden geçirme çalışması yapan Erdoğan, bugün isimleri açıklayacak. 
   
   Rusya'daki Türk müteahhit aklandı 
   RUSYA İnşaat Komitesi Başkan Yardımcısı Anatoliy Petrakov, Moskova'daki Transvaal Su Parkı faciasıyla ilgili komisyon araştırmasında elde edilen ilk bulguları açıkladı. Petrakov, "İnşaatı yapan Türk müteahhit firmanın, park yapımında kaliteli beton kullandığı ortaya çıktı. Yani betonla ilgili hiçbir sorun yok. Binanın çelik kafesi ve temelinde de faciaya yol açabilecek bir bulguya ulaşamadık" dedi. Moskova Belediye Başkan Yardımcısı Vladimir Resin, binanın temeli ve inşaatta kullanılan betonla ilgili bir sorunla karşılaşmadıklarını, incelemenin sürdüğünü söyledi. 
   
   İşçi yerine çalışan 
   Hükümet, kamu ve yerel yönetim reformlarının yasalaşmasının ardından gündeme getireceği Personel Rejimi Reformu'yla, çalışma yasalarında, kavramsal değişiklik yapmaya hazırlanıyor. Hükümetin, Devlet Memurları Yasası'nda yer alan 'memur' kavramı ve iş yasalarındaki 'işçi' kavramını kaldıracağı belirtiliyor. Buna göre her iki kavram çalışma yasalarından çıkarılarak yerlerine "ücretli çalışan" ya da sadece "çalışan" sözcükleri kullanılacak. 
   
   Anne Babamız gönlümüzde yaşıyor 
   Bingöl'de düşen askeri helikopterde şehit olan Hava Yüzbaşı Hakan Tan'ın cenaze törenine eşi Birgül, çocukları Büşra 13 ve Burak 10 , vatandaşlar ve askerler katıldı. Birgül Tan, 'Ben seni böyle yollamadım' diyerek ağıtlar yaktı. Burak, 'Anne Babam ölmedi. O gönlümüzde yaşıyor. Neden ağlıyorsun' diyerek babasının fotoğrafını gösterdi. Tan, Pınarbaşı Şehitliği'nde toprağa verildi. 
   
   
   
</TEXT>
</DOC>
