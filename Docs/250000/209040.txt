<DOC>
<DOCNO> 209040 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/16/son/sondun23.html </URL>
<DATE> 2004/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Savunma Bakanı Hoon Çavuş Roberts için "üzgünüm " 
</HEADLINE>
<TEXT>

     İngiltere Savunma Bakanı Geoff Hoon, Irak'ta çelik yeleği elinden alındıktan sonra ölen tank çavuşu Steven Roberts için büyük üzüntü duyduğunu açıkladı. 
     Ölen çavuşun eşi tarafından sert şekilde eleştirilen ve istifası istenen Hoon, olay nedeniyle görevini bırakabileceğiniyse söylemekten kaçındı. 
     BBC'nin radyo 4 kanalındaki Today programına konuşan Savunma Bakanı Hoon, ''çavuş Roberts'ın elinde olması gereken çelik yeleğinden yoksun kalmasından büyük üzüntü duyduğunu'' bildirdi. Cepheye 38 bin adet çelik yelek gönderildiğini belirten Hoon, ''bütün askerlerimizin bu koruyuculardan kullanmasını hedefledik. Ancak Çavuş Roberts'ın bu ekipmandan yoksun kalmış olmasını büyük üzüntüyle karşıladım'' dedi. 
     İstifa edip etmeyeceği yolundaki sorular üzerine, ''komutanlar bize emirleri altındaki güçlerin savaşa hazır olduklarını bildirdi'' yanıtını veren Hoon, böylece sorumluluğu askeri yetkililerin üzerine atmaya çalıştı. Irak'taki askeri operasyonun genel olarak çok başarılı geçtiğini de vurgulayan Hoon, bir dahaki ay bu zamanlarda hala Bakan olacağına inanıp inanmadığı yolundaki bir soru üzerine de, ''ben politikacıların her zaman güçlüklerle yüz yüze olduklarına inanırım, bu sadece benim dört yıldır yürüttüğüm bakanlık için geçerli değil'' yanıtını verdi. 
     Görevinin yüklediği güçlüklerin farkında olduğunu da vurgulayan Hoon, şunları söyledi 
     ''Benim bütün isteğim, insanların yaptığım görevle ilgili yargılarında adil ve dengeli olmalarıdır. Kimse İngiliz silahlı kuvvetlerinin genel başarısını göz ardı etmemelidir, bu başarı sadece Irak için de geçerli değildir, Afganistan'da, Sierra Leone'de ve Balkanlar'da da büyük başarılar elde edilmiştir.'' Bilindiği gibi Lord Hutton'ın 28 ocak tarihinde sonucunu açıklayacağı soruşturma kapsamında Savunma Bakanı Geoff Hoon'un Bakanlık bürokratlarından Dr. David Kelly'nin ölümünden sorumlu tutulması ihtimali bulunuyor. 
     
</TEXT>
</DOC>
