<DOC>
<DOCNO> 210749 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/24/ekonomi/aeko.html </URL>
<DATE> 2004/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Kış turizminin yeni merkezi 
</HEADLINE>
<TEXT>

   İstanbul'daki yoğun kar nedeniyle yollarda mahsur kalanların sığındığı otellerde önceki gece yüzde 100 doluluk oranına ulaşıldı 
      EKONOMİ SERVİSİ 
   
   İstanbul'daki yoğun kar yağışı otellerin yüzünü güldürdü. İşyerlerinden evlerine ulaşmakta güçlük çeken çalışanlar ve yollarda mahzur kalan vatandaşların bir bölümü çareyi otellere sığınmakta buldu. 
   The Marmara Oteli doluluk oranını yüzde 46'dan yüzde 100'e çıkararak hareketli bir gece yaşadı. Genel Müdür Cem Gündeş, "Kar herkesi üzdü, bizim yüzümüzü güldürdü" dedi. 
   
   Tüm odalar doldu 
   Mövenpick Hotel de çevresindeki holding ve plazalardan çok sayıda konuk ağırlayarak doluluğunu yüzde 25 artırarak tam kapasiteye ulaştı. Çok sayıda işyerinin bulunduğu Gayrettepe'deki Sürmeli Oteli'nin Satış Direktörü Bayram Birnican, perşembe akşamı tutulmuş oda sayılarını ikiye katladıklarını belirtti. Anadolu yakasına geçemeyenleri ve yoğun trafikte sıkışanları konuk ettiklerini belirten Birnican, "Bugün dün itibariyle çıkışlar oluyor. Çünkü finans sektörü tatilde" dedi. Ataköy'deki Crowne Plaza, Yeşilyurt'taki Polat Rönesans ve Beşiktaş'taki Conrad Otel'de de tüm odalar doldu. 
   Geceyi 'full' geçiren bir başka otel de Yeşilköy'deki Çınar Otel oldu. Otel görevlileri dün akşam itibariyle 30 - 40 kişinin oda taleplerini geri çevirmek zorunda kaldıklarını belirttiler. Harbiye'deki Hilton Oteli'nin Halkla İlişkiler Koordinatörü Duygu Semizoğlu da "Müşteri sayısında artış gözlemlemedik yalnız havaalanına gidenler uçuşların iptal olması nedeniyle geri döndüler" dedi. 
   
   Bir günde 500 milyar liralık tuz harcandı    İstanbul'da yollara bir yılda kullanılandan daha fazla tuz atıldı. Büyükşehir Belediyesi ve Karayolları Müdürlüğü dün geceden itibaren yollara 10 bin ton tuz döktü. Bu miktarda tuzun toplam maliyeti 500 milyar lirayı buldu.Zincirsiz araçların trafiğe çıkışının yasaklandığı İstanbul'da son iki günde normalin üç katı zincir satışı gerçekleşti. Atlı Zincir Yönetim Kurulu Başkanı Naki Erenyol, geçen yıl 50 - 70 milyon lira olan takmatiklerin bu sene 30 - 40 milyon liraya satıldığını belirtirken, 8 dolara satılan Çin menşeili zincirlerin haksız rekabet yarattığı söyledi.Turkcell, elektrik kesintileri nedeniyle Eminönü, Şile, Büyükçekmece, Çatalca ve Kağıthane semtlerinde iletişimde aksaklıklar olabileceği uyarısında bulunurken, "Sarıyer, Büyükada, Kartal, Sultanbeyli, Ümraniye, Esenler, Gaziosmanpaşa ve Silivri de de zaman zaman kesintiler yaşanabilecektir" dedi. 
   
   
</TEXT>
</DOC>
