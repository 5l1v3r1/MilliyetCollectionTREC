<DOC>
<DOCNO> 239136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/11/son/sonspo37.html </URL>
<DATE> 2004/05/11/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
İtalya'da bahis oyunları için bazı oyuncuların anlaştıkları iddiası... 
</HEADLINE>
<TEXT>

     Napoli Mafyayla Mücadele Savcılığı'nın emriyle jandarma tarafından İtalya genelinde düzenlenen operasyonlarda 12 futbol kulübünde arama yapıldığı bildirildi. 
     Yaklaşık 20 futbolcu hakkında mafyayla bağlantılı bahis oyunları için maçlarda şike eylemlerine karıştıkları gerekçesiyle kuşku duyulduğu, Napoli civarındaki mafya örgütü ''Camorra''nın mafya babalarından Giacomo Cavalcanti'nin yanı sıra Napoli'deki bir banka yetkilisinin de soruşturmanın hedefi olan sanıklar arasında olduğu belirtildi. 
     Şike skandalına karışmakla suçlanan oyunculardan beşinin isimleri haber ajanslarına yansıdı. Generoso Rossi, Roberto D'Aversa, Nicola Ventola, Salvatore Ambrosino ve Vincenzo Onorato'nın isimlerinin karıştığı şike iddialarıyla ilgili bu futbolcuların dinlenen telefon görüşmelerinde, oynanacak maçların sonucu hakkında önceden karar verdikleri ileri sürüldü. 
     Savcılık iddianamesinde bu konuda örneklere de yer verildi. AC Siena'nın eski kalecisi Generoso Rossi ile Roberto D'Aversa arasında 18 Nisan Pazar günü yapılan bir telefon görüşmesinde, bahis oyunlarından bahsedilerek, ''Chievo berabere, Ascoli berabere, Crotone 1, Catanzaro 2'' şeklinde bir konuşma geçtiğine dikkat çekildi. Savcılık, söz konusu karşılaşmalardan Crotone-Fermana maçının 3-0, Lumezzane-Torres maçının 0-0, Taranto-Catanzaro maçının 0-1, Ascoli-Piacenza maçının 0-0, Chievo-Reggina maçının da 0-0'lık skorlarla bittiğini ve bunların tesadüf olamayacağını belirtiyor. 
     Jandarma birimlerinin gün içerisinde AC Siena, AC Chievo Verona, US Lecce, Reggina, Piacenza, Ascoli, Lumezzane, Sassari, Taranto, Catanzaro, Crotone ve Fermana kulüplerini arayarak bazı belgelere el koyduğu ve skandala karışan futbolcuların evlerine de baskın düzenlediği bildirildi. 

     
</TEXT>
</DOC>
