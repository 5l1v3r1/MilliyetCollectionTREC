<DOC>
<DOCNO> 211084 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/25/son/sontur17.html </URL>
<DATE> 2004/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Kurban atıklarıyla çevreyi kirletene 7 milyar lira ceza 
</HEADLINE>
<TEXT>

     Kurban Bayramı'nda kurban atıklarıyla çevreyi kirletenlere 7 milyar liraya kadar ceza verilebileceği bildirildi. 
     Nevşehir Çevre ve Orman Müdürü Eren Bircan, yaptığı açıklamada, kurbanlıkların sağlıklı ortamlarda kesilmesi ve kesim sonrasında çevre temizliği konusunda hassasiyet gösterilmesi gerektiğini belirtti. 
     Kurban Hizmetleri Kurulu kararı gereğince, kurbanlıkların belediyelerce belirlenen yerlerde veya kapalı alanlarda kesilmesi, kesim yerlerinde din görevlisi, veteriner hekim ve kasap bulundurulması gerektiğini hatırlatan Bircan, şunları söyledi 
     ''Kurbanlıkların sağlıklı bir ortamda kesilmesi kadar, kesim sonrasında ortaya çıkan atıkların da çevreye zarar vermemesi önem taşıyor. Kurban atıkları, öncelikle kamu kurum ve kuruluşları tarafından ekonomiye kazandırılmalı. Bunun mümkün olmadığı durumlarda atıklar bir araya toplanıp, sızdırmaz torbalara konulmalı, çöp merkezlerine taşınarak üzeri toprakla kapatılmalıdır.'' Kurban atıklarının gerektiği şekilde ortadan kaldırılmaması durumunda çevre ve insan sağlığına zararlı sonuçların ortaya çıkabileceğini ifade eden Bircan, Çevre Kanunu'nun ilgili hükümlerine göre, kurban atıklarıyla çevre kirliğine neden olanlara 1 milyar 459 milyon ile 7 milyar 296 milyon lira arasında değişen oranlarda ceza verilebileceğini vurguladı. 
     
</TEXT>
</DOC>
