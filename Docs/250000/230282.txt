<DOC>
<DOCNO> 230282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/11/dunya/adun.html </URL>
<DATE> 2004/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
'Irak'ı 3'e böl ve terk et' 
</HEADLINE>
<TEXT>

   Amerikalı analistler Irak batağından çıkış yolları arıyor. İngilizlerin ünlü 'böl ve yönet' politikası, 'yönetilemeyen' Irak'a, 'Kürt, Şii ve Sünni olarak üçe bölelim ve terk edelim' şeklinde uyarlandı 
      SEMA EMİROĞLU New York 

   
   ABD önderliğindeki koalisyonun Irak'ı işgal etmesinin birinci yıldönümünde yaşanan kaos ortamı, Başkan George W. Bush'un politikalarına verilen desteği azaltırken, ABD'nin önde gelen uluslararası ilişkiler uzmanları, aralarında Irak'ın üçe bölünmesinin de yer aldığı alternatif politikalar gündeme getirdi. 
   İngilizlerin kolonyalist geçmişine atfedilen ünlü "böl ve yönet" politikasını Irak'ın şartlarına adapte ederek değiştiren "böl ve terk et" formülasyonunu California'daki "Oakland Independent Institute"den askeri analist Dr. İvan Eland ortaya attı. 
   
   Aşağı tükürsen sakal... 
   Irak'ta zor tercihlerle karşı karşıya olduklarını vurgulayan Eland, Amerikan kuvvetlerinin silahlı Şii ve Sünnilere karşı zayıf tepki vermesi halinde, bunun isyancıları güçlendireceğini savundu. 
   Eland, "Ama Amerikan ordusu, doğal tepkisi olan kuvvetli biçimde karşılık vermeyi yeğlerse, o zaman da tüm Irak halkını alevlendirip karşısına alma riskiyle karşılaşacak" dedi. 
   Dr. Eland, bu durumda ABD'nin ülkeyi Şii, Sünni ve Kürt olarak etnik ve dinsel çizgiler boyunca üçe bölüp düzenli, ama ağır biçimde geri çekilmesini önerdi. 
   "GlobalSecurity.org" adlı düşünce kuruluşunun Başkanı John Pike da, Sadr yanlılarının küçük bir gerilla grubu mu, yoksa İran adına savaş açacak daha büyük bir Şii hareketi mi olduğunun bilinmediğine dikkat çekti. 
   
   Yeni Batı Şeria 
   "Cato Institute"den Charles Pena, ABD'nin Irak'ta "İsrail işgali altındaki Batı Şeria"nın bir benzerini yaratacağı uyarısında bulundu. Pena, isyancıları bastırmak için yapılan askeri harekatın daha fazla isyancı yaratacağına ve Filistin'deki gibi sonu gelmeyen bir şiddet döngüsüne yol açabileceğini söyledi. 
   
   PLAJDAKİ SEMBOLİK MEZARLIK    ABD'nin California eyaletindeki Santa Barbara kenti yakınlarındaki bir plajda, barış eylemcisi Nancy Tunel Irak'ta ölen Amerikan askerleri için düzenlenmiş sembolik mezarlığın kumlarını düzlüyor. "Mezarlığa" ölen her asker için yeni bir haç dikiliyor. Irak'taki Amerikan zayiatının artması ABD'de işgale karşı muhalefeti de artırıyor. 
   
   
   
</TEXT>
</DOC>
