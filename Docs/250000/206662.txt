<DOC>
<DOCNO> 206662 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/06/ekonomi/eko03.html </URL>
<DATE> 2004/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
'Mevduat gizlendi' itirafı 
</HEADLINE>
<TEXT>

   Cem Uzan, İmar Bankası'nda 8.5 katrilyonluk mevduatın gizlenmesini 'pasifler saklandı' diyerek kabul etti ve bunu da 'bildirim suçu' olarak tanımladı 
      EKONOMİ SERVİSİ 
   
   Sahibi olduğu Star TV'de yayınlanan Objektif programında Genç Parti lideri sıfatıyla konuşan Cem Uzan, İmar Bankası'nda gerçek mevduatın gizlendiğini kabul etti. Önceki gece yayınlanan programda Uzan'ın yaptığı açıklamalar ve bu açıklamalarla ilgili gerçek durum şöyle 
   Kendisinin Adabank'a ortak olduğunu, İmar Bankası'nın içini bilmediğini iddia eden Uzan, BDDK'nın "nitelikli dolandırıcılık" iddiasıyla suç duyurusunda bulunduğu, resmi rakamlara göre 750 trilyon olan ancak gerçekte 8.5 katrilyon düzeyindeki mevduatın gizlenmesini "bildirim suçu" olarak yorumladı. Uzan bu konuda şunları söyledi 
   "Ben BDDK raporlarını baz almak, 8.5 katrilyon mevduatı kabul etmek zorundayım. Bu mevduatın Merkez Bankası'na bildirilmesi lazımdı, bildirilmemiştir. 2000'de, 2001'de bankacılık krizi yaşandı. Her banka kendine göre bilanço düzenledi. Kimisi aktifini ve pasifini yüksek gösteriyor, kimisi de düşük gösteriyor. Burada ise pasifin saklanması yoluna gidilmiştir. Bu yanlış olmuştur. Merkez Bankası bildirilmesi lazımdı. Ortada bir suç varsa bildirim suçudur." 
   Uzan "Gerçek mevduatı bildirmiş olsaydı BDDK bu kadar büyük bir maliyetin altına girer miydi " şeklindeki soruya da "Bilmiyorum. Hayatta her şeyin bedeli vardır. Tamamen bir yorumdur söyleyeceklerim. Eğer bu rakamları bilselerdi bu siyasi lince kalkışmazlardı" karşılığını verdi. 
   
   'Babamın yerini söylemem' 
   Haklarında gıyabi tutuklama kararı bulunan ve firari olan babası Kemal Uzan ile kardeşi Hakan Uzan'ın yerini bilmediğini savunan Cem Uzan, "Bilsem bile söylemezdim" dedi. Uzan bir soru üzerine, "İmar Bankası'nın hayatiyeti ÇEAŞ ve Kepez ile bağlantılıydı" dedi. 
   
   
</TEXT>
</DOC>
