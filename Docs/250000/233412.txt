<DOC>
<DOCNO> 233412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/son/sondun22.html </URL>
<DATE> 2004/04/21/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Basra'daki saldırılar intihar mı 
</HEADLINE>
<TEXT>

     Irak'ın güneyinde, Zübeyir kasabasındaki polis akademisinde bugün meydana gelen 2 patlamada ölenlerin sayısı 10'a çıktı. 
     Basra'da 3 polis karakolunda meydana gelen patlamalarla hemen hemen aynı anda, 25 kilometre öteye düşen Zübeyir'de bir patlamanın, bir saat sonra da ikinci patlamanın meydana geldiği bildirildi. 
     Görgü tanıkları ve yetkililer polis akademisindeki patlamalarda 10 kişinin öldüğünü belirtirken, Londra'da Savunma Bakanlığı'ndan yapılan açıklamada, polis akademisine düzenlenen saldırılarda ikisi ağır 4 İngiliz askerinin yaralandığı belirtildi. 
     Basra kentindeki polis karakollarına bombalı araçlarla düzenlenen saldırılarda 59 kişi ölmüş, 238 kişi yaralanmıştı. 
     Basra'daki İngiliz birliklerinin sözcüsü Binbaşı Hisham El Halavi, El Arabiye televizyonuna yaptığı açıklamada, saldırıları kimin düzenlediğini henüz bilmediklerini söyledi. 
     
     İNTİHAR SALDIRISI 
     İngiltere Savunma Bakanlığı'nın Basra'daki bir sözcüsü ise Basra ve Zübeyir'deki patlamaların, büyük olasılıkla intihar saldırısı olduğunu söyledi. 
     Sözcü, ''4 saldırı da intihar bombacıları tarafından düzenlenmiş gözüküyor'' dedi. 
     
     KARAKOLDA BÜYÜK HASAR 
     Saldırıya uğrayan Basra'daki Saudi karakolunun önünde 4 aracın patlama nedeniyle tahrip olduğu, bunlardan birinin okul, diğerinin kreş servisi olduğu kaydedildi. 
     Servis otobüslerinden birinin içinin yandığı, koltukların parça parça olduğu bildirildi. 
     Karakolun ön cephesinin de büyük hasar gördüğü, karakolun önünde 2'ye 3 metre çapında bir çukur açıldığı belirtilirken, diğer iki karakola ulaşmaya çalışan İngiliz askerlerini kızgın göstericilerin taş atarak protesto ettiklerini bildirildi. 
     Son saldırılar İngiliz birliklerinin kontrolündeki görece sakin olan Basra'da, işgalden bu yana yapılan en kanlı saldırı oldu. 
     Şii din adamı Mukteda el Sadr'a bağlı milislerin işgal birliklerine karşı başlattığı ayaklanmadan sonra, Irak'ın nüfusunun büyük çoğunluğu Şii olan en büyük kenti Basra'da İngiliz birlikleri ile silahlı militanlar arasında zaman zaman çatışmalar yaşanmıştı. 
     
</TEXT>
</DOC>
