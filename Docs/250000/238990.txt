<DOC>
<DOCNO> 238990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/11/son/sondun17.html </URL>
<DATE> 2004/05/11/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Michel Türkiye'yi AB'de bir koltuk bekliyor 
</HEADLINE>
<TEXT>

     Özgür EKŞİ bildiriyor 
Belçika Başbakan Yardımcısı ve Dışişleri Bakanı Louis Michel, Türkiye'nin AB'ye katılmasından yana olduklarını belirterek, ''Türkiye'yi AB'de bir koltuğun beklediğini'' söyledi. 
     Belçika'daki Türk işadamlarından oluşan Belçika Türk Özel Sektör Dostluk Grubu'nun TÖSED düzenlediği toplantıda konuşan Michel, Türkiye'nin AB üyeliği konusunda yapıcı tavır sergiledi ve olumlu mesajlar verdi. 
     AB'nin son genişleme dalgasında Doğu Avrupa ve Balkan ülkelerinin çoğunluğunu üyeliğe aldığını, gelecek dönemde Bulgaristan ve Romanya'nın üyeliğe kabul edileceğini belirten Michel, AB Komisyonu Başkanı Romano Prodi'nin, Türkiye ile tam üyelik müzakerelerinin başlaması için Kopenhag kriterlerinin yerine getirilmesi gereği üzerinde durduğunu hatırlattı. 
     ''Türkiye'nin Kopenhag kriterlerine uyum sağlaması, müzakere sürecinin başarıyla tamamlanması gerekiyor'' diyen Michel, Avrupa Konseyi'nin ve NATO'nun sadık üyesi Türkiye'nin laik ve demokratik yapısına işaret etti. 
     Michel, Türkiye'nin AB üyeliğine karşı çıkanların iddialarının aksine, bu ülkenin her zaman yüzünü batıya çevirdiğini kaydederek, ''Farklı din ve kültürler arasında doğal bir köprü görevi gören Türkiye, laik yapısıyla medeniyetler arasındaki diyalogu sağlayabilir'' dedi. 
     AB'nin genişlemesi çerçevesinde sürdürülen sınır tartışmaları konusuna da değinen Michel, ''Coğrafi sınırlar AB'nin sınırlarını belirlemede yetersizdir. AB, değerler sistemi üzerine inşa edilmiştir'' diye konuştu. 
     AB üyesi bir Türkiye'nin bölgede istikrar unsuru olabileceğini ifade eden Michel, AB'nin son genişleme sürecine değinerek, ''Bugün Türkiye'ye ilişkin ifade edilen kaygıların benzerleri o dönemde diğer ülkeler için de dile getirilmişti'' dedi. 
     Türkiye'nin AB yolunda son 18 ayda yaptıklarının 20 yılda yaptıklarından daha fazla olduğunu ifade eden Michel, Türkiye'nin AB üyeliği sürecinin adil olacağını belirterek, kriterlerin yerine getirilmesi halinde müzakerelerin başlaması gerektiğini kaydetti. 
     Kıbrıs'taki referandumlarda Rum tarafından olumsuz sonuç çıkmasından üzüntü duyduğunu söyleyen bakan, ''Kıbrıs maalesef birleşmiş olarak AB'ye giremedi'' dedi. 
     
     TÜRKİYE'NİN JEOSTRATEJİK ÖNEMİ 

     Jeostrateji ve güvenlik unsurları başta olmak üzere birçok nedenle bölgede önemli rol oynayan Türkiye'nin AB'ye katılmasının AB'nin de çıkarına olduğunu belirten Michel, Türkiye'nin bölgedeki istikrar açısından çok önemli bir yeri bulunduğunu vurguladı. 
     AB'nin dünyada söz sahibi olabilmesi için stratejik bölgelerde etkin olması gerektiğine işaret eden Michel, Türkiye'nin NATO içinde oynadığı role dikkat çekti. Michel, ''Jeostratejik konumu, siyasi ve askeri gücüyle büyük rol sahibi bir ülke söz konusudur'' diye konuştu. 
     Michel, ABD'nin küresel bir güç olduğunu söyleyerek, Ankara'nın, stratejik önemi nedeniyle Brüksel ile Washington arasındaki ilişkiler denklemi açısından da önem taşıdığını kaydetti. 
     Michel, konuşmasını, ''AB'de bir koltuk sizi bekliyor'' diyerek bitirdi. 
     
     SORUMLULUK POLİTİKACILARDA 

     Konuşmasından sonra sorulara yanıt veren Michel, AB kamuoyunun Türkiye'nin üyeliğine hazır olup olmadığına ilişkin soru üzerine, bu konuda sorumluluğun halkta değil politikacılarda olduğunu söyledi. Michel, ''Politikacılar halkın söylediklerine uyarak değil, halkın önünde, onları yönlendirerek politikacı olurlar'' dedi. 
     Michel, ''Türkiye'de askerlerin ağırlığının Kopenhag kriterlerine uyum çerçevesinde azaldığı zaman laiklik ilkesinin uygulanmaya devam edip etmeyeceği tartışmalarıyla'' ilgili olarak da ''Ben devam edeceğine inanıyorum, ama bazı AB üyesi ülkeler buna inanmıyor. Buna cevap vermek gerekiyor'' diye konuştu. 
     Türkiye'nin komşusu Irak'taki son gelişmelerin bir başka endişe kaynağı olduğunu belirten Michel, ''Irak'taki gelişmeleri biliyoruz ama Irak'ta geleceğin nasıl olacağını bilmiyoruz. Bu belirsizlik Türkiye'yi de istikrarsızlığa taşıyabilir. Türkiye'yi bu nedenle de AB'ye almak gerekiyor'' dedi. 
     
</TEXT>
</DOC>
