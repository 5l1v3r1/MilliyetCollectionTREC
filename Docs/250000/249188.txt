<DOC>
<DOCNO> 249188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/19/spor/bnba.html </URL>
<DATE> 2004/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Pistons karnavalı 
</HEADLINE>
<TEXT>


NBA şampiyonu 14 yıl sonra gelen zaferini Detroit sokaklarını dolaşarak kutladı, taraftarını selamladı 


Yüzbinler katıldı 
NBA Final serisinde Los Angeles Lakers'ı 4-1 yenerek NBA şampiyonluğuna ulaşan Detroit Pistons takımı oyuncuları ve yöneticileri 14 yıl sonra gelen 3. kupanın sevincini yüzbinlerce taraftarıyla birlikte karnavala dönüşen bir törenle kutladı. Aralarında milli gururumuz Mehmet Okur'un da bulunduğu Detroitli oyuncular üstü açık arabalardan sokakları dolduran coşkulu kalabalığı selamladılar. 

Okur'a büyük sevgi 
GEÇİT törenine Pistons oyuncuları ve teknik heyetinin dışında takımın 81 yaşındaki sahibi Bill Davidson, Michigan valisi Jennifer Granholm ve Detroit Belediye Başkanı Kwame Kilpatrick de katıldı. Mehmet Okur, halktan aldığı yoğun alkışa ve desteğe, giydiği şampiyonluk tişörtünü gösterip şampiyonluktaki en büyük pay sahibinin Pistons taraftarları olduğunu belirterek karşılık verdi. 


</TEXT>
</DOC>
