<DOC>
<DOCNO> 245415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/04/son/sontur43.html </URL>
<DATE> 2004/06/04/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
Diplomatik kaynaklar İstanbul'da bulunan silahlar kişisel kaçakçılık 
</HEADLINE>
<TEXT>

     İstanbul'da Ambarlı Gümrüğü'nde, Ukrayna'dan gönderilen bir konteynırda silahlar ele geçirilmesinin kişisel bir kaçakçılık olayı olduğu, olayın diplomatik bir tarafının bulunmadığı belirtiliyor. 
     Diplomatik kaynaklar, konuyla ilgili soruşturmanın devam ettiğini, ancak şu anki değerlendirmeler ışığında, ortada diplomatik bir meselenin bulunmadığını belirterek, Ukrayna ve Mısır'ın resmi belgelerinde silah alımının yer aldığını söylediler. 
     Sorunun, malın cinsiyle ilgili yanlış bildirimde bulunan aradaki firmalardan kaynaklandığını kaydeden kaynaklar, taşıyıcı firmaların, geminin konşimentosunda malı yedek parça olarak gösterdiklerini belirttiler. 
     Ankara'daki Mısır ve Ukrayna büyükelçilerinin Dışişleri Bakanlığı'nı arayarak silah alımını doğruladığını kaydeden kaynaklar, ''Her iki devletin bir suçu olmadığını, konunun, aradaki taşıyıcılardan kaynaklanan kişisel bir kaçakçılık olayı olduğunu'' söylediler. 
     
     ABD'NİN ASKERİ TALEPLERİNE İLİŞKİN HABERLER 
     Diplomatik kaynaklar, Konya Karapınar üssüne ilişkin ABD talepleri konusunda, ''Amerikalı askeri yetkililerin, Türk muadillerine, hava atış eğitimi amacıyla evsahibi ülke tarafından sağlanacak desteğe ilişkin birtakım öneriler getirdiğini'' söylediler. 
     Kaynaklar, bu önerilerin ardından Türk tarafının ise ABD'nin Savunma ve Ekonomik İşbirliği Anlaşması SEİA çerçevesinin dışındaki taleplerine sıcak bakmadığını Amerikan makamlarına ilettiğini kaydettiler. 
     Kaynaklar ayrıca, ABD'nin Türkiye'nin herhangi bir bölgesinde yeni bir üs kurulması gibi bir talepte bulunmadığını, bu konunun hiçbir zaman gündeme gelmediğini de belirttiler. 
     New York Times'de bugün yayınlanan, ABD'nin İncirlik Üssü'ne F-16 uçakları konuşlandırmayı planladığına dair haberlere ilişkin olarak da kaynaklar, ''ABD'nin dünya üzerindeki silahlı kuvvetlerinin dağılımını gözden geçirmekte olduğunu, bu çalışmalarının sadece Türkiye ile sınırlı olmadığının bilindiğini, Amerikan basınında çıkan haberlerin de bu çerçevedeki çalışmalarla ilgili olduğunu'' belirttiler. 
     Kaynaklar, ABD'nin Türkiye'ye bu konuda herhangi bir başvurusunun olmadığının altını çizdiler. 
     
</TEXT>
</DOC>
