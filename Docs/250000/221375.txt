<DOC>
<DOCNO> 221375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/11/dunya/dun02.html </URL>
<DATE> 2004/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Verheugen Sorumlu Denktaş 
</HEADLINE>
<TEXT>

      GÜVEN ÖZALP Brüksel 

   
   Avrupa Parlamentosu AP , 1 Mayıs'ta AB'ye üye olacak 10 ülkenin performanslarına ilişkin olarak Dışişleri Komisyonu Başkanı Elmar Brok tarafından hazırlanan "bilanço raporunu" genel kurul oturumunda ele aldı. Kıbrıs konusu da ele alınmasına karşın Türkiye'nin doğrudan eleştirilmediği ender toplantılardan birisi olarak dikkat çeken AP oturumunda söz alan AB Komiseri Günter Verheugen'in hedefi ise yine KKTC Cumhurbaşkanı Rauf Denktaş oldu. Verheugen, çözüm sürecindeki gecikmelerin sorumlusu olarak Denktaş'ı gösterdi. 
   Kıbrıs'ta soruna yönelik görüşmelerin AB'nin girişimiyle başladığına dikkat çeken Verheugen, olası bir çözüm halinde bunun AB'nin kriz çözme kapasitesini de ortaya koyacağını vurguladı. Kuzey'in AB'ye hazırlanması için çalışmaların sürdüğünü söyleyen Verheugen, "Bu çalışmaların geç başladığını itiraf ediyorum ancak bunun sorumlusu Denktaş'tır" dedi. AB'nin teknik ve hukuki destek verdiği görüşmelerin genel seyrinin olumlu olduğuna değinen Verheugen, çözümün AB müktesebatına uydurulması için çalışmaların devam ettiğini ifade etti. 
   
   
   
</TEXT>
</DOC>
