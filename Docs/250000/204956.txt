<DOC>
<DOCNO> 204956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/28/son/sontur03.html </URL>
<DATE> 2003/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk Arama Kurtarma ekipleri İran'da çalışmalarını sürdürüyor 
</HEADLINE>
<TEXT>

     Türk arama-kurtarma ekipleri, son yılların en büyük deprem felaketlerinden birinin yaşandığı İran'ın Bem kentinde arama-kurtarma çalışmalarına sabah saatlerinde tekrar başladılar. 
     İran makamları, kenti 10 ayrı bölgeye ayırarak, bu yerleri yurtiçi ve yurtdışından gelen arama kurtarma ekiplerine paylaştırdı. 4. bölgenin sorumluluğunu alan Türk ekipleri, üçe ayrılarak, beraberlerindeki köpeklerle enkazda incelemelere başladı. Yanlarında sağlık personeli de bulunan ekipler, şu ana kadar hayat belirtisiyle karşılaşmadı. 
     İranlı askerlerin de destek verdiği Türk ekibinin çalışmaları, gün boyunca devam edecek. Türk ekibine, bugün İstanbul Üniversitesi'nden gelecek öğrenci grubunun da katılması bekleniyor. 
     Sağlık Bakanlığı'na bağlı ekipler de yaralıları muayene edebilecek ve yardım ulaştırılabilecek uygun bir yer belirlemeye çalışıyor. 
     Enkaz altından çıkarılan cesetler, şehir merkezi dışındaki büyük mezar alanlarında bekletilmeden defnediliyor. Yerel yetkililer, yaklaşık 90 bin kişinin yaşadığı kentte, 30 bin ölü, 35 bin yaralı olduğunu ifade ediyor. 
     
     YİYECEK SIKINTISI ÇEKİLİYOR 

     Bu arada, anayollardaki kaldırımlar üzerinde biriken halk, bölgeye gelen yardım malzemelerinden almaya çalışıyor. Araçları durduran İranlılar, yiyecek ve içecek istiyor. Yardım malzemelerinin dağıtımı sırasında, izdiham yaşanıyor. 
     Öte yandan, Bem Havaalanı'ndaki teknik arıza giderilerek, uçuşlar dün öğleden itibaren normal olarak gerçekleştirilmeye başlandı. 
     Bölgedeki güvenlik sorunları ve yağmalar nedeniyle, Türk ekibi, kaldığı bölgede gece boyunca nöbet tuttu. Güvenlik zaafı nedeniyle, bazı yabancı arama kurtarma ekiplerinin sorunlar yaşadığı, çadırlarda soygun olayları yaşandığı gözleniyor. 
     Yerli halk ve arama-kurtarma çalışmaları için gelen yabancılar ile gazeteciler, önemli ölçüde konaklama sorunu yaşıyor. Ancak, kış mevsimi olmasına rağmen bölgenin güneyde yer alması ve çöl iklimi, kalacak mekan sorunu yaşayanlar için uygun bir ortam sunuyor. 
     
</TEXT>
</DOC>
