<DOC>
<DOCNO> 235950 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/29/son/sonspo34.html </URL>
<DATE> 2004/04/29/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Birinci Söylenenlere kulaklarımı tıkadım, tek düşüncem ligde kalmak 
</HEADLINE>
<TEXT>

     Akçaabat Sebatspor Teknik Direktörü Mehmet Birinci, son haftalarda takım ve kendisine yönelik söylemlere kulaklarını tıkadığını ve tek düşüncesinin Akçaabat Sebatspor'un ligde kalması olduğunu söyledi. 
     Birinci, AA muhabirine yaptığı açıklamada, Akçaabat Sebatspor'un tarihinde ilk kez Süper Lig'de mücadele ettiğini belirterek, ''Akçaabat Sebatspor'un gücü ortada. Buna rağmen başarılı sonuçlar aldık'' dedi. 
     Özellikle son haftalarda kendisi ve takımına yönelik bazı suçlamalar yapıldığını, ancak bunu önemsememek zorunda olduğunu ifade eden Birinci, ''Kulaklarımı tıkadım. Tek düşüncem Akçaabat Sebatspor'un ligde kalmasıdır. Bunun için ben ve takımım elimizden gelen her şeyi yapacağız'' diye konuştu. 
     Ligde son 3 haftaya girilirken, artık idmanların basına daha fazla kapanacağını da kaydeden Birinci, şöyle konuştu 
     ''Hafta sonunda Samsunspor ile karşılaşacağız. Son 3 günkü idmanları basına kapadık. Bu uygulamamız sezon sonuna kadar sürecek. Çünkü çok önemli bir döneme girdik. Huzurlu bir çalışma ortamı bulmak zorundayız. İyi konsantre olup, bu 3 haftayı en iyi biçimde geride bırakıp, hedefimize ulaşmak istiyoruz.'' 
     
</TEXT>
</DOC>
