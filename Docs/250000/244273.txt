<DOC>
<DOCNO> 244273 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/31/son/sontur22.html </URL>
<DATE> 2004/05/31/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Aydın Doğan Medya yeni Babil Kulesi'nin mimarı olmalı 
</HEADLINE>
<TEXT>

     Türkiye Gazete Sahipleri Birliği Başkanı Aydın Doğan tarihte yer alan efsanevi Babil Kulesi'nin hayal olduğunu öne sürerek, "Medya, barış, kardeşlik ve dostluğun birlikte yer alacağı yeni bir babil kulesinin mimarı olmalıdır" diye konuştu. 
     İstanbul Lütfi Kırdar Kongre Merkezi'nde düzenlenen 57'inci Dünya Gazeteciler Birliği Kongresi ve 11'inci Dünya 
     Editörler Forumu" açılış töreninde bir konuşma yapan Türkiye Gazete Sahipleri Birliği Başkanı Aydın Doğan, geçen yıl Dublin'de yapılan toplantının ardından bu yıl toplantının Ortadoğuya yakın İstanbul'da yapılmasının önemini vurguladı. 
     Efsanevi Babil Kulesi'nin yerine barış, dostluk ve kardeşlik için yeni bir Babil Kulesi'nin yapılmasını dileyen Doğan, "Medyanın öncü olacağı bu çalışmada, içinde bulunduğumuz toplantı bir temel atma töreni olsun" dedi. 
     İstanbul'un bunun için biçilmiş kaftan olduğunu belirten Doğan, "İşte bakın Ortaköy'de cami, kilise ve sinagog yan yana" diye konuştu. 
     Medya ve demokrasinin birbirinden ayrılmaz tek yumurta ikizi olduklarını söyleyen Doğan, son günlerde dünya kamuoyunu meşgul eden Irak'taki işkence olaylarının da yine medya sayesinde ortaya çıktığını anımsattı. Doğan, "Bu, bizim için 21'inci yüzyıla şerefli bir girişin göstergesidir" dedi. 
     Yayın kuruluşları için ekonomik bağımsızlığın oldukça önemli olduğunu belirten Doğan, basın özgürlüğü ve ekonomik bağımsızlığın mutlaka korunması gerektiğini bildirdi. Doğan, "Basın aynı zamanda ahlaki sorumluluğu taşımalı, kara ve kirli parayı bünyesine sokmamalıdır" dedi. 
     Türkiye'nin bazı önyargılardan dolayı geçmişte çok sıkıntı çektiğini söyleyen Doğan, AB yolunda önemli adımlar atıldığını belirtti, uluslararası camianın bu konuda Türkiye'ye destek olmasını istedi. 
     
     "TÜRKİYE'DE İFADE ÖZGÜRLÜĞÜ YÜZDE YÜZE ULAŞAMADI" 
     Açılış töreninde bir konuşma yapan Dünya Gazeteciler Birliği Başkanı Dr. Seok Hyun Hong ise Türkiye'de bilgi ve ifade özgürlüğünün geçmiş yıllara oranla geliştiğini ancak, henüz ifade özgürlüğünün yüzde yüzlere ulaşmadığını söyledi. 
     "Geçmiş yıllarda Türkiye'nin yaptığı davetleri kabul etmiyorduk, çünkü basın özgürlüğünün yeterli olmadığını düşünüyorduk" diyen Hong Başbakan Tayyip Erdoğan'ın da 1999'da düşünce suçu nedeniyle hapse girdiğini hatırlattı. 
     2004 yılının Türkiye ve AB ilişkileri açısından oldukça 
     önemli olduğunu vurgulayan Hong, "Müslüman bir ülkede insan hakları, demokrasi ve bilgi özgürlüğü gibi konular önem kazanıyor. Türkiye diğer ülkelere etkili olabilir" dedi. 
     
     "BASIN TEHDİT ALTINDA" 
     Serbest medyanın görevinin parçalanmış dünyada önemli olduğunu belirten Hong, basının patronlar, rejimler, devletler ve suç örgütleri tarafından tehdit edildiğini belirtti. 2003'te gazetecinin, 2004'ün ilk beş ayında da 25 gazetecinin görevi başında öldürüldüğünü belirten Hong, 
     yüzlerce gazetecinin de hapisanelerde olduğunu hatırlattı. 
     
     YAŞAR KEMAL "İNSANLIK DEĞERLERİNİ YİTİRİYOR" 
     Kongrede bir konuşma yapan yazar Yaşar Kemal, dünyanın en acılı yüzyılı geride bıraktığını belirterek, "İnsanlık, değerlerini bir bir kaybediyor ve yerlerini dolduramıyor" diye konuştu. 
     Dünyada gelir dağılımında çok büyük bir dengesizlik olduğuna dikkat çeken Yaşar Kemal, teknolojik gelişme ilerlediği halde açlık, yoksulluk ve sefaletin hala devam ettiğini söyledi. Kemal, "Yoksul insanların yaşadıklarını içinde olmayan bilemez" dedi. 
     Dünyada mevcut olan "ezberci eğitim sisteminin" dünyada yaşanan felaketlerin sebebi olduğunu öne süren Kemal, "Üreterek, yaratarak eğitim yapılmalı" şeklinde konuştu. 
     
     KONGREDEN NOTLAR 
     İstanbul Lütfi Kırdar Kongre Merkezi'nde devam eden toplantının açılış töreninde Özbek gazeteci Ruslan Şerifova "Altın Kalem" ödülü verildi. Özbekistan'daki insan hakları ihlallerini ortaya çıkaran çalışmaları nedeniyle hapiste olan Şerifov'un ödülünü arkadaşı gazeteci Elena Ruleva aldı. 
     Dünya'dan 1200'e yakın gazetecinin katıldığı toplantılar mehteran bölüğünün gösterisi ile başladı. 
     Konuşma aralarında Anadolu Ateşi Grubu da dans gösterileri yaptı. 
     
</TEXT>
</DOC>
