<DOC>
<DOCNO> 213284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/05/son/sondun40.html </URL>
<DATE> 2004/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Frankfurter Allgemeine Zeitung'dan İstanbul depremi araştırması 
</HEADLINE>
<TEXT>

     Alman Frankfurter Allgemeine Zeitung gazetesi İstanbul'da son 500 yılın en büyük depremi için önlem alınması gerektiğini, bu depremin 50 yıl içinde gerçekleşebileceği olasılığının fazla görüldüğünü yazdı. 
     Almanya'nın önemli gazetelerinden Frankfurter Allgemeine Zeitung FAZ İstanbul Teknik Üniversitesi Yerbilimleri ve Jeoloji Bölümü Öğretim Üyelerinden Prof.Dr.Celal Şengör'ün bir araştırması ve İstanbul'daki deprem olasılığıyla ilgili bir habere yerverdi. 
     Gazete Prof.Dr.Celal Şengör'ün, İstanbul'daki deprem tehlikesine ilişkin bilimsel çalışmalarının sona erdiğini belirterek, "Şimdi nasıl olacağı biliniyor, 1509'dan bu yana en kötü depreme hazırlıklı olunması gerekiyor. Şengör, 1509'da dev bir tsunaminin İstanbul'daki Osmanlı filosunu batırdığını ve bugünkünden daha küçük olmasına karşın binlerce İstanbul evinin yıkıldığını söylüyor" ifadesine yerverdi. 
     Bilim adamlarının Marmara denizinde, kıyıya paralel 120 kilometrelik bir kırık meydana gelebileceği öngörüsüne değinen gazete, "Güney bloğunun batıya doğru dört metre yükseleceği tahmin ediliyor. Amerikan Bilimler Akademisi'ne atanan tek Türk olan Şengör, kırılmanın 7.6 büyüklüğünde bir deprem ortaya çıkarabileceğini tahmin ediyor" dedi. Çatlağın doğuda Hersek'ten batıda, Şarköy'e kadar uzanabileceği ve 90 saniyelik bir sürede gerçekleşebileceği tahmini de gazetede yeraldı. 
     
     BİR İYİ İKİ KÖTÜ HABER 

     Frankfurter Allgemeine Zeitung, Celal Şengör'ün bir de iyi haber verdiğini belirtirken, şöyle dedi 
     "Büyük bir olasılıkla beklenen deprem, yıkıcı etkisini kuzeydeki kentten çok çok güneye Marmara Denizine doğru yöneltecek. Çünkü geçtiğimiz aylarda bilim adamları, Global Positioning System ile yapılan milimetre duyarlılıklı ölçümler sonucu güneydeki parça bozunmalarının kuzeydekinden daha fazla olduğunu buldular. Katmanların birbirini itmesi durumunda bu nedenle asimetrik bir bozulma ortaya çıkıyor. Bilim adamları veriler sonucu güneydeki kaya yapısının kuzeyden daha yumuşak olduğu görüşüne ulaştılar. Celal Şengör, bu nedenle depremin yıkıcı gücü güneydeki yumuşak kayada daha kolay yayılacağını açıklıyor. Çünkü Boğazlardaki kent, 150 milyon yaşına ulaşan bir granit ve andezit bloğu üzerine oturuyor." . 
     Gazete Fransız Yerbilimci Xavier Le Pichon'un Anadolu kitlesinin İstanbul üzerinde gerilimi artırıcı etkisinin bulunduğu, bu baskının güneydeki parçayı akışkan hale getirebileceği tezine de yerverdi. Gazetede, "Anadolu yer kitlesinin baskısı İstanbul üzerindeki gerilimi artırıyor" ifadesini kullanırken bunu kötü haber olarak yorumladı. 
     Frankfurter Allgemeine Zeitung'un "İkinci kötü haber" olarak tanımladığı konu ise Celal Şengör'ün Türkiye'deki depremlerin bir döngü içinde gerçekleştiği tezi oldu. FAZ, "20'nci yüzyılda, 1939'da yıkıcı Erzincan depremiyle başlayan yıkıcı bir döngü, gerilimini bir süre önce İstanbul kapılarına kadar getirdi. Basınç İstanbul'da olduğu kadar Gelibolu yarımadasında da hissediliyor" ifadesini kullandı. 
     
     NE ZAMAN OLACAĞI BİLİNMİYOR 

     Frankfurter Allgemeine Zeitung'ta "Bilim adamları sadece depremin ne zaman geleceğini bilmiyor. Bilim adamlarının yüzde 70'I depremin gelecek 50 yıl içinde geleceği konusunda mutabık durumda" denilirken Celal Şengör'ün, "Deprem araştırmalarının birinci sınıf, uygulamaların ise üçüncü dünya ülkeleri düzeyinde olmaması" uyarısında bulunduğunu yazdı. 
     Alman gazetesi Kuzey Anadolu fayının dünyanın en iyi belgelenmiş ve araştırılmış fayı olduğunu belirtirken, "Jeologlar bundan sonra gelebilecek depremin 1766'daki depremi anımsatabileceği kanısındalar Önce binalar Marmara kıyısı boyunca çökebilir, daha sonra 9 metre büyüklüğüne kadar dalgalar meydana gelebilir ve afet yaşanabilir" dedi. 
     
</TEXT>
</DOC>
