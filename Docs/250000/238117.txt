<DOC>
<DOCNO> 238117 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/07/son/soneko28.html </URL>
<DATE> 2004/05/07/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Dolar, 1.5 milyon liraya çıktı... 
</HEADLINE>
<TEXT>

     ABD Doları, İstanbul serbest piyasada 1 milyon 500 bin liraya çıktı. 
     Türkiye'nin 2004 yılı Şubat ayı ve Ocak-Şubat dönemi cari işlemler açığı rakamlarının açıklanmasının ardından dolar hızlı bir yükselişle 1 milyon 500 bin liraya ulaştı. Dolar serbest piyasada bu seviyeyi en son geçen yıl Ekim ayı sonlarında görmüştü. 
     Dün kapanışta 1 milyon 465 bin lira seviyelerinden kapanan dolar sabah açılışta 1 milyon 490 bin liradan güne başladı. Daha sonra bir miktar gevşeyen ve 1 milyon 485 bin lira seviyelerine kadar gerileyen dolar, akşam cari işlemler açığına ilişkin rakamların açıklanmasıyla 1 milyon 500 bin lira seviyelerine kadar yükseldi. Serbest piyasada 1 milyon 503-505 bin liraya ulaşan rakamların da telaffuz edildiği gözlendi. 
     Bankalararası piyasada ise saat 17.15 itibariyle dolar alışta 1 milyon 498-1 milyon 503 bin, satışta ise 1 milyon 504-1 milyon 509 bin liradan işlem görüyor. 
     
</TEXT>
</DOC>
