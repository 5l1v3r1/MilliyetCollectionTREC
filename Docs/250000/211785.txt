<DOC>
<DOCNO> 211785 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/28/son/sontur16.html </URL>
<DATE> 2004/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Beyoğlu'nda gösteri girişiminde bulunan 30 kişi gözaltında 
</HEADLINE>
<TEXT>

     Beyoğlu'nda izinsiz gösteri yapmak isteyen gruba müdahale eden polis, yaklaşık 30 kişiyi gözaltına aldı. 
     İstiklal Caddesi üzerinde toplanan ''Halkevleri'' üyesi bir grup, pankart açarak, Taksim Meydanı'na doğru yürüyüşe geçti. 
     Başbakan Recep Tayyip Erdoğan ile ABD Başkanı George Bush'un yapacağı görüşmeyi protesto amacıyla çeşitli sloganlar atan yaklaşık 30 kişilik grup, önce sivil polisler tarafından durdurulmak istendi. 
     Yürümekte ısrar eden gruba, Çevik Kuvvet Şube Müdürlüğü'ne bağlı polisler tarafından cop ve biber gazıyla müdahale edildi. 
     Müdahale sonucu gözaltına alınan yaklaşık 30 kişi, emniyete götürülmek üzere 2 otobüse bindirildi. 
     Otobüslerin camlarından da slogan atmayı sürdüren grup, polislerin bir kez daha biber gazlı müdahalesiyle karşılaştı. 
     Bu müdahale sonucu camlardan geri çekilmek zorunda kalan göstericiler, bindirildikleri otobüslerle İstanbul Emniyet Müdürlüğü'ne götürüldü. 
     
</TEXT>
</DOC>
