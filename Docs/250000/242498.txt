<DOC>
<DOCNO> 242498 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/24/son/sonyas13.html </URL>
<DATE> 2004/05/24/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Aspirin cinsel dürtüleri azaltıyor 
</HEADLINE>
<TEXT>

     Aspirin ve Paracetemol gibi yaygın biçimde kullanılan ağrı kesici ilaçların, ana karnındaki bebeklerin beynini etkilediği, doğup büyüdükten sonra erkek cinsel dürtülerini zayıflattığı belirtildi. 
     BBC'den Ania Lichtarowicz'in haberine göre, Nature Neuroscience adlı tıp dergisinde yayınlanan, fareler üzerinde yapılmış araştırmanın sonuçları, bu ilaçların ana rahmindeki bebeklerin gelişimini etkilediğini gösteriyor. 
     Amerika'nın Baltimore şehrinde Maryland Üniversitesi uzmanları fareler üzerinde Aspirin ve benzeri ilaçlarla deneyler yaptılar. 
     Deneyler sonucunda bu ilaçların, erkek farelerin beynini etkileyip, erkeklik hormonu testosteronun işlevini aksattığını ortaya koydular. Annelerine hamileyken bu ilaçlar verilen erkek fareler, doğunca, seks ihtiyacı duymuyor. 
     Daha ayrıntılı incelendiğinde bunların beyinlerinin dişi farelerin beyinlerine benzediği ortaya çıktı. 
     Araştırmada bu ilaçların insanları nasıl etkileyebileceğine dair sorular ortaya atılıyor. 
     Aspirin düşükleri veya kanın pıhtılaşmasını önlemek için hastalara verilebiliyor. Fareler üzerinde incelenen diğer ilaçlar da hamile kadınlara erken doğumu önlemek için verilen ilaçlardan. 
     Araştırmacılar, insanın beyninin nasıl geliştiğinin henüz tam olarak bilinmediğini vurguluyor. Kesin hükme varmak için daha çok çalışma yapmak gerektiğini belirtiyorlar. 
     Ama bu rapor, geleneksel bir tavsiyeyi, hamile kadınlara gerekmedikçe ilaç verilmemesi fikrini destekliyor. 
     
</TEXT>
</DOC>
