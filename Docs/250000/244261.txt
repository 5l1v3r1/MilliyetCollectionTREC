<DOC>
<DOCNO> 244261 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/31/son/sontur10.html </URL>
<DATE> 2004/05/31/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Kahramanmaraş'ta 12 PKK'lı terörist, silahlarıyla birlikte yakalandı 
</HEADLINE>
<TEXT>

     Kahramanmaraş Emniyet Müdürlüğü'nün Elbistan İlçesi'nde gerçekleştirdiği operasyonda, 12 kişi bol miktarda silah, mühimmat ve örgütsel malzemeyle birlikte yakalandı. 
     Kahramanmaraş Emniyet Müdürü Yılmaz Orhan, Elbistan'da gazetecilere yaptığı açıklamada, terör örgütü PKK KONGRA-GEL adına Kahramanmaraş kırsal alanında silahlı faaliyet yürüten Mardin nüfusuna kayıtlı Amed kod adlı Mehmet Y'nin yakınlarıyla buluştuğu haberini alıp operasyon başlattıklarını söyledi. 
     Orhan, Mehmet Y'nin Elbistan Şeker Fabrikası önünde durdurulan bir otomobilde ağabeyleri geçici köy korucusu Fethi ve Abdullah, akrabası geçici köy korucusu Mehmet Sait ve Abdulvahap Y. ile birlikte yakalandıklarını kaydetti. 
     Mehmet Y'nin örgütten ayrılacağını öğrendiklerini kaydeden Orhan, Mehmet Y'nin ifadesi doğrultusunda Hasan Ü, Mahir K, Tacim K, İsmail Ş, Ramazan A, Ali Ş. ve Ali S'nin yakalandığını, Binali K, Ali D. ve Mehmet Ü'nün ise arandığını belirtti. 
     Mehmet Y'nin içerisinde yakalandığı otomobilde ve kırsal alanda gösterdiği yerler ile yakalanan diğer kişilerin evlerinde yapılan aramalarda 5 adet kalaşnikof marka piyade tüfeği, 1 makineli tabanca, 1'i kurusıkı 3 tabanca, 1 savunma tipi el bombası, 2 av tüfeği ile çok sayıda şarjör ve mühimmat ile bomba hazırlamada kullanılan malzemenin ele geçirildiğini bildirdi. Yılmaz Orhan, aramalarda çok sayıda örgütsel dokümanında ele geçirildiğini kaydetti. 
     Yılmaz Orhan, Mehmet Y'nin 1992 yılında amcasının 2 oğluyla birlikte örgüte katılarak İran, Suriye ve Irak'ta örgüt adına yürütülen faaliyetlere katıldığının belirlendiğini söyledi. 
     Orhan, yakalanan kişilerin soruşturmanın ardından Adliyeye sevk edileceklerini bildirdi. 
     
</TEXT>
</DOC>
