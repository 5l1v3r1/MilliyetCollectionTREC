<DOC>
<DOCNO> 224311 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/22/dunya/dun02.html </URL>
<DATE> 2004/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
'Irak'ta hedef bol, orayı vuralım' 
</HEADLINE>
<TEXT>

   ABD Savunma Bakanı Rumsfeld, başlıktaki sözleri Beyaz Saray'ın eski terör uzmanı Richard Clarke'a söylemiş 
      DIŞ HABERLER SERVİSİ 

   
   ABD'de, 30 yıl boyunca Beyaz Saray'ın terörle mücadele danışmanı olarak çalıştıktan sonra Başkan George W. Bush yönetiminin yetkilerini azaltması üzerine istifa eden Richard Clarke, CBS televizyonunda önceki gün katıldığı bir programda, Bush yönetimini kıyasıya eleştirdi. 11 Eylül saldırılarının hemen ardından ABD Savunma Bakanı Donald Rumsfeld'in, "Irak'ı bombalayalım" dediğini, "El Kaide Irak'ta değil, Afganistan'da" uyarısına karşılık olarak da "Olsun, Afganistan'da hiç hedef yok, Irak'ta çok hedef var, biz orayı bombalayalım" diyerek ısrar ettiğini anlattı. 
   "Rumsfeld şaka yapıyor sandım ancak ciddiydi" diyen Clarke, ABD Başkanı Bush'un da, 11 Eylül'ün ardından kendisini kolundan çekip tehditkar bir ifadeyle, "Irak mı yaptı bunu Bağlantıyı bul" diye konuştuğunu, "Yıllardır Irak'ı takip ediyoruz. Bağlantı yok" demesine rağmen kendisini dinlemediğini, sinirlendiğini söyledi. Clarke, Bush'un 11 Eylül öncesinde terör tehdidine karşı parmağını kımıldatmadığını da öne sürdü. 
   Richard Clarke'ın, Bush yönetimine ilişkin eleştirilerini dile getirdiği "Against All Enemies" Tüm Düşmanlara Karşı adlı kitabı, gelecek hafta ABD'de yayımlanacak. 
   
   
   
</TEXT>
</DOC>
