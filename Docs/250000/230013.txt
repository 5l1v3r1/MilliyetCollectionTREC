<DOC>
<DOCNO> 230013 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/09/son/sontur20.html </URL>
<DATE> 2004/04/09/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
İlköğretim 12 yıla çıkıyor... Meslek liseleri kaldırılıyor .. 
</HEADLINE>
<TEXT>

     Zorunlu eğitim gelecek yıldan itibaren 12 yıla çıkıyor. Hükümet ortaöğretim sistemini baştan aşağı değiştiriyor. CNN Türk'ün haberine göre üzerinde çalışılan yeni sistem 2006 Eylül ayından sonra uygulamaya konulacak. Yeni sistemde, meslek liseleri kaldırılıyor, program liselerine dönüştürülüyor. 76 tür lise, 4 ana başlık altında toplanıyor. 
     Hükümet 1950'li yıllar öncesi geliştirilen ve yıllar içinde dönemsel değişikliklerle tıkandığına inandığı ortaöğretim sistemini sil baştan değiştirmeye hazırlanıyor. Çalışmalar talim terbiye kurulu başkanı Ziya Selçuk öncülüğünde yürütülüyor. Hedef ekonomi ve demokrasi ile örtüşecek yeni bir yapı geliştirmek olarak açıklanıyor. 
     AB' uyum çerçevesinde yeniden gözden geçirilen sistem ortaöğretimi mesleki ve genel eğitim olarak ikiye bölüyor. Şu anda Türkiye'de 76 tür lise var. Lise türü sayısı dörde indiriliyor. 
     Liseler fen, Anadolu,genel ve sosyal bilimler lisesi başlığı altında toplanıyor. 
     Mesleki eğitimde meslek türüne göre lise sistemine son veriliyor. Lise tür ve isimleri yerine program türlerine geçiliyor Standart hale getirilecek meslek liselerinde 21 ayrı programdan birini tercih eden öğrenci buna uygun dersleri tamamladıktan sonra uluslararası sertifika sahibi olacak. 
     İşte bu noktada en kritik karar, imam hatip liseleriyle ilgili. İmam hatipler beşinci tür lise mi olacak yoska meslek liseleri içinde bir program mı buna hükümet karar verecek. Ancak teknik çalışmada imam hatip liselerinin kapatılarak din programlarına dönüştürülmesi sözkonusu. 
     Meslek lisesi mezunları üniversite sınavına da girebilecek, ancak buradaki uygulamanın nasıl olacağına yine son olarak hükümet karar verecek. 
     Hangi öğrencinin hangi liseye gitmesine ilişkin tüm kurallar da belirlendi . Buna göre, öncelikle 8'inci sınıfı bitiren her öğrenci zorunlu olarak ulusal ölçekte sınava girecek. Sınav öncesi ailelere öğrencinin 8 yıllık ilköğretimi boyunca gösterdiği performansı esas alınarak öneri formu verilecek. Öğrencinin hangi liseye gitmesi gerektiği bu formda belirtilecek. 
     Ama yerleştirme, sınav sonucuna göre yapılacak. Öğrencinin hangi lisede okuyacağı sınavda alacağı puanla belirlenecek. Örneğin fen ve Anadolu lisesine girebilmek için 75 puan sınırı getirilecek.. 
     Öğrencilere 9'uncu sınıf sonunda açılacak ayrı bir sınav ile geçiş hakkı da tanınacak. Yani ilk sınavda tercih ettiği ancak yeterli puanı alamadığı için giremediği liseye geçiş şansı olabilecek Değişecek ortaöğretim sistemi için yeni bir müfredat da uygulanacak. Haziran ayı sonunda ilköğretim ana ders kitapları Ekim'de ise lise müfradatı hazır hale gelecek. İçerik kolaylaştırılacak, öğrencinin katılımı arttırılacak. Sistem 2005-2006 eğitim-öğretim yılında hayata geçirilecek. 

     
</TEXT>
</DOC>
