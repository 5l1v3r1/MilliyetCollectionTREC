<DOC>
<DOCNO> 204656 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/26/son/sontur15.html </URL>
<DATE> 2003/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Batman'da 14 bin öğrenciye grip teşhisi konuldu... 
</HEADLINE>
<TEXT>

     Batman Vali Vekili Kemal Cirit, kentte 14 bin öğrenciye soğuk algınlığı ve grip teşhisi konulduğunu bildirdi. Cirit, kentte kaçak elektrik kullanımı nedeniyle okullardaki kaloriferlerin yeteri kadar ısınmamasının, hastalıklara zemin hazırladığını söyledi. 
     Cirit, AA muhabirine yaptığı açıklamada, önceki gün İl Sağlık Müdürlüğü'nce yapılan sağlık taramalarında ilköğretim ve liselerde öğrenim gören yaklaşık 14 bin öğrenciye grip ve soğuk algınlığı teşhisi konulduğunu ve bu nedenle merkezdeki okulların 1 gün tatil edildiğini belirtti. 
     Kentin, rakım olarak düşük ve çukurda bir yerleşim merkezi olduğunu ifade eden Cirit, şunları söyledi 
     ''Hava kirliğindeki artış, mevcut kış şartları ve kaçak elektrik kullanımıyla yeterli enerji gelmemesi sonucu okullardaki kaloriferlerin yeterince ısınmamasının, soğuk algınlığı ve gribe zemin hazırladığını tahmin ediyorum. Trafolar yetersiz kalıyor. TEDAŞ'ın bu yöndeki çalışmaları sürüyor.'' İl Sağlık Müdür Vekili Dr. Mehmet Oğuz da grip ve soğuk algınlığının karıştırıldığını belirterek, ''Aslında öğrencilerin büyük bölümü soğuk algınlığına yakalanmış. Ancak bunun gribe dönüşmemesi için okullar bir gün tatil edildi'' dedi. 
     
     BİSMİL DE 1 GÜN TATİL 
     Soğuk algınlığı ve grip nedeniyle Diyarbakır'ın Bismil İlçesi ve bağlı köylerinde de okullar 1 gün tatil edildi. 
     Kaymakam Kenan Çiftçi, soğuk algınlığı şikayetiyle öğrencilerin yüzde 30'unun, öğretmenlerin de yarısının okula gelmemesi nedeniyle okulların 1 gün tatil edildiğini kaydetti. 
     
</TEXT>
</DOC>
