<DOC>
<DOCNO> 235405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/28/dunya/axdun01.html </URL>
<DATE> 2004/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Şam'da bombalı gece 
</HEADLINE>
<TEXT>


Suriye başkenti bir dizi patlamayla sarsıldı. Bombalı araçlarla düzenlenen saldırılarda ölü ve yaralı sayısı belirsiz 

DIŞ HABERLER SERVİSİ 


Suriye'nin başkenti Şam'ın yabancı temsilciliklerin bulunduğu El Mezze Mahellesi'nde dün gece çok sayıda patlama olduğu bildirildi. İngiltere, Kanada, İran, Suudi Arabistan büyükelçilikleriyle BM temsilciliğinin bulunduğu semtteki patlamaların ardından silah sesleriyle siren seslerinin duyulduğu bölgenin polis tarafından kuşatıldığı belirtildi. Şam, hedeflenen yer ve olayla ilgili sağlıklı bilgi vermezken, çeşitli kaynaklar da çelişkili haberler verdi. 
Suriye resmi ajansı SANA ve devlet TV'si, bir terörist grubun güvenlik güçlerine saldırdığını, çıkan çatışmada 2 teröristle 1 polis ve 1 sivilin öldüğünü bildirdi. Lübnan'daki Hizbullah'ın El Manar TV'si, Suriye güvenlik yetkililerine dayanarak, olayda 3 saldırganın öldürüldüğünü, birinin de yakalandığını kaydetti. AFP de kukuletalı kişilerin roket saldırısna hedef olan eski bir BM binasının yandığını haber verdi. İsrail TV'si de olaylarda 15 kişinin yaralandığını iddia etti. El Arabiye TV'si, 15'ten fazla patlama olduğunu görgü tanıklarına dayanarak bildirirken, El Cezire TV'si de saldırıda bomba yüklü araçların kullanıldığını ve çok yoğun silahlı çatışmaların dün gecenin geç saatlerine kadar sürdüğünü belirtti. 


</TEXT>
</DOC>
