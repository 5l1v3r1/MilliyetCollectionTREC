<DOC>
<DOCNO> 210529 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/23/ekonomi/eko05.html </URL>
<DATE> 2004/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
'Emekçiler bilinçlenmeli' 
</HEADLINE>
<TEXT>

   Sezer, 'emekçi' ifadesini kullanan ilk Cumhurbaşkanı oldu ve 'Emekçilerimiz haklarının bilincine varmalı' dedi 
      ANKARA Milliyet 
   
   Öz Türkçe sözcükleri kullanmaya gösterdiği özen bilinen Cumhurbaşkanı Ahmet Necdet Sezer, Devrimci İşçi Sendikaları Konfederasyonu'nun toplantısındaki konuşmasında da seçtiği sözcüklerle dikkat çekti. Sezer, sol siyasi söylemin dışında yaygınlaşmayan "emekçi" ifadesini kullanan ilk Cumhurbaşkanı oldu. 
   Sezer, 1. Sosyal Politikalar Kongresi'nde yaptığı konuşmada, "Sendikaların gelişimi için yasal düzenlemeler tek başına yeterli değildir. Emekçilerimizin haklarının bilincine varması, sendikaların ve ülkenin gelişimine güç katacaktır" dedi. 
   'Yolsuzluk çökertiyor' 
   Yolsuzlukların sosyal adaleti ve gelir dağılımını bozan bir etken olduğunu kaydeden Sezer, "Toplumda yozlaşmaya ve ahlaki çöküntüye yol açan yolsuzlukların üzerine kararlılıkla gidilmeli, ülke kaynaklarının kişisel çıkarlara hizmet etmesinin önüne geçilmelidir" diye konuştu. 
   Sezer, ekonomide güven ortamının yeniden oluşmaya başlaması, enflasyonun düşme eğilimine girmesi, dışsatımda ve büyüme hızında elde edilen olumlu sonuçların, ekonominin içinde bulunduğu sorunları aşacağı konusundaki umutları canlandırdığını söyledi. 
   Kongrede konuşan Çalışma Bakanı Murat Başesgioğlu da SSK'ya yönelik eleştirilere değinerek, "Bir karneyle 5 - 10 hak sahibinin SSK güvenliğinde olduğunu görüyoruz" diye konuştu. 
   CHP lideri Deniz Baykal da işsizlik fonunda 8.9 katrilyon olduğunu söyleyerek, hükümetin bu fonu etkin bir şekilde kullanmadığını belirtti. Baykal, sorunların iaşe zihniyetiyle çözülemeyeceğini söyledi. 
   
   
</TEXT>
</DOC>
