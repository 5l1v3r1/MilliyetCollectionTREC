<DOC>
<DOCNO> 203564 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/21/son/sontur22.html </URL>
<DATE> 2003/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Küçük çocuk cehalet kurbanı... 
</HEADLINE>
<TEXT>

     Osmaniye'de tansiyon ve kalp ilaçlarını şeker sanıp yiyen çocuk, ailesi tarafından hastaneye götürülmek yerine ayran içirilip uyutuldu. Talihsiz çocuk, şimdi hastanede yaşam savaşı veriyor. 
     Kızlaç Köyü'nde yaşayan 1.5 yaşındaki Bekir Çelik, annesi Mine Çelik'in masanın üzerinde unuttuğu ilaçları yedikten bir süre sonra fenalaştı. Çocuk rahatsızlanınca ilaç içtiğini anlayan Mine Çelik, ona ayran içirip uyuttu. Mine Çelik, 3 saat sonra oğlunun iyice fenalaşıp titremeye başladığını görünce eşine haber verdi. 
     Kadirli Devlet Hastanesi'ne kaldırılan Bekir Çelik'in midesi yıkandı. Ancak, doktorlar, ilacın çoktan kana karıştığını bu nedenle çocuğun yaşamasının mucize olduğunu belirttiler. 
     Küçük çocuğa ilk müdahaleyi yapan hastane doktorlarından Yaşar Yılmaz, bu tür vakalara sık rastlandığını belirterek, şunları söyledi 
     ''Zehirlenen kişiye asla ayran içirilmemeli. Halk arasında söylenen ayran zehrin etkisini siler düşüncesi çok yanlış. Ne ayranın ne yoğurdun zehirlenen kişiye faydası olur. Küçük Bekir de ayran içirilmek yerine hastaneye zamanında getirilmiş olsaydı, şimdi yaşam mücadelesi veriyor olmayacaktı.'' Yetkililer, olayla ilgili soruşturmanın sürdürüldüğünü bildirdiler. 
     
</TEXT>
</DOC>
