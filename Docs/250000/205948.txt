<DOC>
<DOCNO> 205948 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/02/yazar/pulur.html </URL>
<DATE> 2004/01/02/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Kıbrıs'ta 3 gün, 3 gece 
</HEADLINE>
<TEXT>

   
   ANLAŞILAN o ki Kıbrıs için "Annan planı" görüşülecek ve çözüm, bu plan üzerinde olacak... 
   Çünkü, iktidarın, bu planı dayatanlara karşı, direnecek ne gücü var, ne de isteği... 
   Hem, Amerika görüşün diyorsa, hem Avrupa görüşün, çözmezseniz Avrupa'yı dürbünle bile göremezsiniz diyorsa, bunlara "yerli işbirlikçiler" de eklenince, iktidarın eli mahkum... 
   
   PEKİ, Annan planında ne var ki, bu kadar çok tepki topluyor ve karşı çıkılıyor. 
   Karşı görüşler şöyle özetlenebilir 
   "Türklerin egemenliği ve eşitliği ortadan kaldırılmakta, 100 bini aşkın Türk yeniden göçmen yapılmakta, malı, mülkü elinden alınmakta, toprakların beşte biri ilk etapta ellerinden gitmekte, 52 köy, sulu tarım arazileri, su kaynakları Rumlara verilmektedir." 
   Bunlar yalan mı, yanlış mı 
   
   ANNAN planında öyle maddeler var ki 
   Bir örnek... 
   Sayfa 55, madde 6, fıkra 6. 
   "İkamet hakkına ilişkin hiçbir kısıtlama, Kıbrıs'ın tamamında hareket serbestliğine engel olamaz. Bu hak her Kıbrıslı için, kendi taşınmaz malına haftada azami 3 gün, 3 gece konaklama veya tatil hakkını da içerir." 
   Ne demek bu 
   Bizans entrikalarını bilenler, bu maddeyi, bakın nasıl çözüyorlar. 
   Kuzey Kıbrıs'ta, her şeylerini Güney'de Rumlara bırakarak göç eden 65 bin dolayında Türk var, bunlar Güney'den Kuzey'e göç edince, Rumların bırakıp gittikleri yerlere yerleştirilir. 
   Şimdi ne olacak 
   "Annan planı" uygulanınca, Kuzey'den Güney'e kaçmış Rumlar, Güney'den Kuzey'e, yani KKTC'ye gelecekler, terk ettikleri evlerin kapısına dayanacaklar, "Annan planı" gereğince, Türklere çıkın gidin, üç gün, üç gece biz burada kalacağız diyecekler, ya da Türkler yalvar yakar, bir köşeye sıkışacaklar, o da tabii Rum isterse... 
   Üç gün, üç gecenin sonunda ne olacak 
   Yani Rumlar çıkmazsa ne olacak 
   Ne olacağını siz tahmin edin, biz yazmayalım. 
   Diyeceksiniz ki 
   "Türkler de gitsin, Güney'de bıraktıkları evlerine yerleşsinler " 
   Gidemezler, gitseler bile bulamazlar, çünkü yüzde 90'ı tahrip edilmiş... 
   
   EĞER Annan planı görüşülecekse, - ki öyle görünüyor - görüşmecilerin Kıbrıslı hukukçu, siyasetçi, devlet adamı, yazar Fuat Veziroğlu'nun "Annan Planı ve Yalan Makineleri" adlı kitabını okumalarını öneririz, hem kısa hem de vurucu bir kitap... x 
   Damdan düşenin halini, damdan düşen anlar diye bir laf vardır. 
   Kıbrıslının başına gelecekleri de yine Kıbrıslılar anlar ve anlatır. 
   
   x Akdeniz Haber Ajansı Yayınları 
   
      
   
</TEXT>
</DOC>
