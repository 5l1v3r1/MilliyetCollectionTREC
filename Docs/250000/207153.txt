<DOC>
<DOCNO> 207153 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/08/ekonomi/eko08.html </URL>
<DATE> 2004/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Ayşe Teyze sepette ne olmalı 
</HEADLINE>
<TEXT>

   Dinamit, ahtapot gibi maddeleri içeren enflasyon endeksleri değişiyor. Anketlerle yapılacak güncelleme şubatta başlıyor 
   
   Dinamitten, ping pong topuna, böcek ilacından sülfirik asite kadar yüzlerce kalem malın fiyat değişimlerini ölçerek yapılan enflasyon endeksleri değişiyor. 2005'ten itibaren kullanılmaya başlanacak yeni enflasyon sepetini belirlemek için Devlet İstatistik Enstitüsü DİE önümüzdeki aydan itibaren güncelleme çalışmalarına başlayacağını açıkladı. 
   Devlet İstatistik Enstitüsü DİE Başkanı Ömer Demir dün yaptığı değerlendirmede, 2005 yılında kullanılmaya başlanacak olan enflasyon sepetinin güncelleme çalışmalarına önümüzdeki aydan itibaren başlayacaklarını söyledi. 
   
   Anket tamamlandı 
   Demir, "Sepete girecek veya sepetten çıkacak malları kamuoyu ile paylaşacağız" dedi. Demir, 2003 yılı Hanehalkı İşgücü Anketi çalışmalarının tamamlandığını hatırlatarak, enflasyon sepetine girecek malların ağırlıklarının bu anketin sonuçlarına göre şekilleneceğini ifade etti. Demir, ağırlığı binde 1'in altına düşen malların sepetten çıkarılacağını, binde 1'in üzerindekilerin ise endekse dahil olacağını belirtti. 
   Sepette yer alacak veya sepetten çıkarılacak malları kamuoyu ile paylaşacaklarını belirten Demir, ancak bunun daha çok bilgi verme amaçlı olacağını kaydetti. Demir, sepette yapılacak değişimin enflasyon oranlarında bir değişime yol açacağını düşünmediğini vurguladı. Demir, yeni enflasyon sepeti içinde yer alacak mal sayısı konusunda bir öngörüleri bulunmadığını da kaydetti. 
   
   Dinamit de var ping pong topu da...    Toptan eşya ve tüketici fiyatlarına dahil olan malların hesaplamasında 1994 bazlı endeks kullanılıyor. Beş yılda bir yenilenen endeks daha önce krizler nedeniyle yenilenmedi. Dokuz yıldır yenilenmeyi bekleyen mevcut endekslerde bulunan ilginç mallardan bazıları şunlar 
   
   TEFE'ye dahil mallar 
   Ahtapot 
   Karides 
   Mürekkep balığı 
   Teknik sülfirik asit 
   Enerji nakil direkleri 
   Üre 
   İspirto 
   Vidale Antilop 
   Saman selülozu 
   Delikli kart teleks kağıdı 
   Barut 
   Dinamit 
   Fişek kapsülü 
   Dikenli tel 
   Böcek ilacı 
   
   TÜFE'ye dahil mallar 
   Ping pong topu 
   Atari 
   Lego 
   Soğuk mezeler sarma ve ciğer 
   Birinci ve Bafra sigaraları 
   Bitlis sigarası 
   Cam alım ücreti 
   Hurç 
   Resim çektirme ücreti 
   Naylon bebek bezi 
   Cenaze masrafları 
   
   
</TEXT>
</DOC>
