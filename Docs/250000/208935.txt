<DOC>
<DOCNO> 208935 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/16/dunya/dun03.html </URL>
<DATE> 2004/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
KYB yetkilisi Kerkük bizimdir 
</HEADLINE>
<TEXT>

   
   Ankara'ya gelen Irak Kürdistan Yurtseverler Birliği'nin KYB üst düzey yetkilisi Berham Salih, Kerkük'ün tarihi ve coğrafi olarak Kürdistan bölgesinin bir parçası olduğunu, ancak Kürtler, Türkmenler, Asuriler ve Araplardan oluşan karışık bir yapısı bulunduğunu bildirdi. 
   Esenboğa Havalimanı'nda soruları yanıtlayan Salih, ziyareti sırasında Irak'ta ve "Kürdistan bölgesindeki" gelişmeleri ele almak üzere, Dışişleri ve hükümet yetkilileriyle bir araya geleceğini söyledi. "Kerkük bir Kürt kentidir" şeklindeki sözlerinin hatırlatılması üzerine Salih, bunun neden bu şekilde anlaşıldığını anlayamadığını belirterek şöyle dedi "Bizim düşüncemize göre Kerkük her zaman tarihi ve coğrafi olarak Kürdistan bölgesinin bir parçası olmuştur. Ancak Kürtler, Türkmenler, Asuriler ve Arapların yaşadığı karışık bir şehirdir. Kerkük'ü farklı toplulukların barış içinde bir arada yaşadığı bir yer haline dönüştürmemiz gerekiyor" dedi. Berham Salih, Kerkük'ün geleceğine kendi halkının karar vereceğini sözlerine ekledi. 
   
   
</TEXT>
</DOC>
