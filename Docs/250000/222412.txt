<DOC>
<DOCNO> 222412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/15/son/sondun35.html </URL>
<DATE> 2004/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Rum papazlar Annan Planı'na karşı 
</HEADLINE>
<TEXT>

     Kıbrıs Rum kesiminin önde gelen bazı papazları Annan planına karşı çıkarak, plana referandumda ''hayır'' diyeceklerini açıkladı. 
     Rum basınına göre, Baf Metropoliti Hrisostomos, EOKA'nın ileri gelenlerinden Evagoras Pallikaridis'i anma töreninde yaptığı açıklamada, ''Zürih anlaşmasının kaderini paylaşacak bir çözüm bulunsa bile halkımızın, yeniden vatan aramamamız için cesurca 'hayır' demesi daha iyidir'' dedi. 
     ''Görüşmelerin bir aldatma olduğunu ve kendisinin çözüme bir cevap vermesi gerekseydi 'hayır' diyeceğini'' ifade eden Hrisostomos, ''Anavatanların bir adım bile öteye gidebileceklerine inanmıyorum. BM Genel Sekreteri'nin düşüncelerine gelince, onları zaten biliyoruz. Çünkü önümüzde planı bulunmaktadır'' diye konuştu. 
     ''Görüşmelerde bir adım ileri gidilemediğini'' kaydeden Hrisostomos, ''Kilisenin tezinin Papadopulos'u müzakerelerde desteklemek olduğunu, ancak kilisenin ilerleme olmadığını üzülerek gördüğünü'' söyledi. 
     Sürecin tamamlanmasını bekleyeceklerini ifade eden Hrisostomos, ''Kilise, her ne kadar değiştirilse de, planının işlevsel ve kalıcı olmayacağının kokusunu almaktadır'' dedi. 
     Sözde Girne Metropoliti Pavlos da, ''Amerika ve İngiltere'nin, Genel Sekreter'in haksız ve yasadışı planını zorla kabul ettirme yönünde baskı yaptığını'' belirterek, ''Ulusal rezilliği durdurmak için ulusal onurumuzu yükseltmek bize kalmıştır'' diye konuştu. 
     Cikko Başpiskoposu Nikiforos ise Rum halkını, ''kendi istedikleri sonuca ulaşmayı amaçlayan yabancıların korkutmalarına, tehditlerine ve müdahalelerine kulaklarını kapamaya'' çağırdı. 
     
</TEXT>
</DOC>
