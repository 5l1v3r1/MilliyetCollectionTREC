<DOC>
<DOCNO> 201457 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/12/ekonomi/aeko.html </URL>
<DATE> 2003/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine bonosu isyanı İmar yasasını durdurdu 
</HEADLINE>
<TEXT>

   İmarzedelere yapılacak ödemeleri konu alan yasanın Meclis Genel Kurulu'nda görüşülmesi sırasında milletvekillerinin Hazine bonolarının karşılığının ödenmemesini istemesi yasayı durdurdu 
      SALİHA ÇOLAK Ankara 
   
   İmar Bankası mudilerine ödeme yapılmasını düzenleyen yasa tasarısının TBMM'deki görüşmeleri sürpriz şekilde durdu. Bazı AKP milletvekilleri hayali ve açığa satılan Hazine bonosu ve tahvillerin karşılığının ödenmemesi için önerge hazırlığına girdi. Brüksel'deki Başbakan Tayyip Erdoğan'ın "Yasayı bekletin. Salı gününe erteleyin. Ben gelince çözerim" dediği öğrenildi. 
   AKP milletvekillerinin önerge hazırladıkları bilgisi tasarının tümü üzerindeki görüşmelerin tamamlanmasından sonra gündeme geldi. Hayali devlet iç borçlanma senetlerine ödeme yapılmamasını öngören önergenin Genel Kurul'da kabul edileceği anlaşılınca oturuma ara verildi. 
   
   'Ciddi endişeler var' 
   AKP grubu yöneticileri önerge hazırlığı üzerine Başbakan Erdoğan ile bağlantı kurdular. Son gelişmeler hakkında bilgi alan Erdoğan'ın tasarının önümüzdeki hafta salı gününe ertelenmesini istediği öğrenildi. Erdoğan'dan gelen yanıt üzerine hükümet, Genel Kurul salonundaki yerine oturmayarak görüşmelerin fiilen kesilmesini sağladı. Genel Kurul hortumcu yasası olarak bilinen tasarıyı görüşmeye geçti. CHP milletvekilleri alkışlarla bu kararı protesto etti. 
   AKP'li bir Plan Bütçe Komisyonu üyesi tasarı görüşmelerinin kesilmesinin nedenini "Arkadaşlarda çok ciddi endişeler var" diye açıkladı. AKP önergesinin hazırlanmasında komisyon üyeleri Musa Uzunkaya ile Ali Osman Sali'nin etkili olduğu öğrenildi. Bu milletvekilleri tasarının komisyondaki görüşmeleri sırasında muhalefet şerhi düşmüştü. 
   
   'Batık büyümezdi' 
   Tasarının görüşmeleri sırasında, İmar Bankası'nda, görünürde 750 trilyon lira bulunmasına rağmen kayıt dışı yaklaşık 9 katrilyon toplanırken, sorumlu kurumların yeterli önlemi almaması eleştirildi. 
   CHP Milletvekili Birgen Keleş, Uzanlar'ın yurtdışı çıkış yasağı olmasına rağmen yurtdışına çıkmış olmalarını eleştirdi. AKP'li Ömer Abuşoğlu da "Neden daha önce İmar Bankasına el konulamadı Bu işlem zamanında yapılsaydı İmar Bankası bugün 9 katrilyonluk bir batak haline dönüşmezdi" dedi. 
   
   Yasa ne getiriyor    Bankacılık işlemleri yapma ve mevduat kabul etme izni kaldırılan bankalarda sigorta kapsamı içindeki tasarruf mevduatı, Fon tarafından taksitler halinde ödenebilecek. Ödemelere ilişkin hususlar Fon'un önerisi üzerine Bakanlar Kurulu tarafından belirlenecek.İznin kaldırıldığı tarihten geriye doğru bir ay içinde kıyı bankalarındaki hesapların, garanti kapsamına alınması amacıyla aktarılan hesaplar için bir ödeme yapılmayacak.Hazine Müsteşarlığının, mudilere ödeme yapabilmesi amacıyla kaynak yaratılması için Hazine 8.5 katrilyon liraya kadar Devlet İç Borçlanma senedi ihraç edebilecek.İmar Bankası'nda devlet iç borçlanma senedi bulunmamasına rağmen, ikincil piyasada senet satışı adı altında toplanan tutarlardan, makbuz karşılığı satıldığı belgelenen DİBS karşılığı tutarlar, Merkez Bankasının 3 Temmuz 2003 tarihinde Resmi Gazete'de ilan edilen DİBS günlük değerleri esas alınarak hesaplanacak tutar üzerinden Fon tarafından ödenecek. Bu amaçla DİBS ihraç edilebilecek. Ancak, yasal kurumların aramaları sırasında İmar Bankası bilgi işlem sisteminde ele geçirilen karşılıksız DİBS alanları gösterir listede yeralmayanlar ile, bankanın izninin kaldırıldığı tarihten sonra alındığı tespit edilen karşılıksız Devlet İç Borçlanma Senetlerine ilişkin bir ödeme yapılmayacak.DİSB almadığı halde sahte belge ile başvuranlar hakkında Bankacılık Yasası'nın öngördüğü hapis ve para cezaları uygulanacak. 
   
   
</TEXT>
</DOC>
