<DOC>
<DOCNO> 204420 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/25/son/sontur04.html </URL>
<DATE> 2003/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Açlık sınırı 460 milyon lira .. 
</HEADLINE>
<TEXT>

     Türk-İş, dört kişilik bir ailenin aylık zorunlu gıda harcaması tutarının Aralık ayında 460 milyon 27 bin liraya yükseldiğini açıkladı. 
     Türk-İş Araştırma Merkezi tarafından yapılan araştırmaya göre, Kasım'da 454 milyon 935 bin lira olan ve ''açlık sınırı'' olarak da nitelendirilen 4 kişilik ailenin aylık zorunlu gıda harcaması tutarı, 5 milyon 92 bin lira artarak, Aralık'ta 460 milyon 27 bin liraya yükseldi. 
     Araştırmaya göre, dört kişilik ailenin aylık zorunlu gıda harcamalarının yanı sıra ulaşım, kira, haberleşme, giyim, yakacak ve kültür gereksinimleri için yapması gereken ve ''yoksulluk sınırı'' olarak da adlandırılan tutar ise bir önceki aya göre 15 milyon 476 bin lira artarak, 1 milyar 398 milyon 258 bin lira oldu. 
     Gıda harcaması tutarında Aralık ayında bir önceki aya göre yüzde 1.1, son 1 yılda ise yüzde 21 oranında artış meydana geldiği belirtilen araştırmada, ''Mutfak enflasyonu olarak tanımlanabilen bu oran, son yılların en düşük değeridir ve yılbaşında öngörülen enflasyon hedefine gıda harcama grubu itibarıyla ulaşıldığını ortaya koymaktadır'' denildi. 
     Araştırmada, Devlet İstatistik Enstitüsü'nün, asgari ücret tespit çalışmaları çerçevesinde net 396 milyon 994 bin 971 liralık bir rakamı Asgari Ücret Tespit Komisyonu'na sunduğu anımsatılarak, halen net 225 milyon 999 bin lira olan asgari ücretin, ''sefalet ücreti'' olduğu kaydedildi. 
     
</TEXT>
</DOC>
