<DOC>
<DOCNO> 211052 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/25/son/sonspo05.html </URL>
<DATE> 2004/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İnönü Stadı kardan temizlendi, maç için her şey hazır... 
</HEADLINE>
<TEXT>

     Beşiktaş Kulübü İkinci Başkanı Hüsnü Güreli, Fenerbahçeli yöneticilerin kendisine yönelttiği eleştirilere yanıt verip, ''Fikirlerimizi söylemekten kimse bizi alıkoyamaz'' dedi. 
     Siyah-beyazlı kulübün Lütfü Kırdar Kongre ve Sergi Sarayı Rumeli Salonu'nda yapılan Olağan Seçimli Genel Kurul toplantısı sırasında basın mensuplarının sorularını yanıtlayan Güreli, Fenerbahçe ile Çaykur Rizespor arasında yapılan tekrar maçının, ilk yarıda oynanması gereken bir maç olduğunu yenileyerek, şunları söyledi 
     ''Biz kurallar gereği bu maçın yeni transfer edilen oyuncularla yapılmasının doğru olmadığını söylüyoruz. İlk döneme ait bir maçtı ve o zamanki kadrolarla oynanmalıydı. Demokratik bir ülkedeyiz, herkes görüşlerini açıklamada serbesttir. Biz de çıkıp görüşlerimizi bildirdik. Bu konuda karar mercii federasyon ve tahkim kuruludur. Söylediklerimize tepki gösterilmesi anlamsız. Fikirlerimizi söylemekten kimse bizi alıkoyamaz.'' Fenerbahçeli yöneticilerle vergi konusunda da bazı polemiklere girildiğinin hatırlatılması üzerine de Güreli, ''Vergi konusunda biz yükümlülüklerimizi yerine getiren bir kulübüz. Herkesin de böyle yapmasını istiyoruz. Bunun ispiyonculukla bir alakası yok. Vergi vermek her Türk vatandaşının ve kurumunun görevidir. Biz vergilerimizi kuruşu kuruşuna veriyoruz. Herkes de böyle yapsın dedik o kadar'' diye konuştu. 
     
     ''SERGEN BİZİM EVLADIMIZ'' 
     Sezon sonunda sözleşmesi sona erecek olan Sergen Yalçın ile henüz sözleşme yenilenmediğinin belirtilmesi üzerine Güreli, bu futbolcuyla kısa sürede sözleşme yenileyeceklerini söyledi. 
     Güreli, Sergen'in yerinin kendileri için ayrı olduğunu belirterek, ''Sergen, bu kulübün altyapısından yetişmiş ve büyük hizmetlerde bulunmuştur. Özellikle 100. yılımızdaki şampiyonlukta katkısı büyüktür. Herhangi bir sorun çakacağını sanmıyorum'' dedi. 
     Brezilyalı savunma oyuncusu Zago ile ilgili teknik direktör Mircea Lucescu'nun görüşmeleri yürüttüğünü belirten Güreli, bu oyuncuya 1 yıllık, 1 milyon dolar civarında bir teklif sunduklarını söyledi. 
     Giunti için de kulübü Brescia ile görüşme halinde olduklarını belirten Güreli, ''Transferde çok aceleci davranmak istemiyoruz. Sonra futbolcunun fiyatı çok yükseliyor. Bu transfer için de akılcı bir şekilde görüşmelerimiz devam ediyor'' şeklinde konuştu. 
     
     BJK İNÖNÜ STADI TEMİZLENDİ 
     Bu arada, dün tamamen karla kaplı olan BJK İnönü Stadı'nın zemini temizlendi. 
     Hüsnü Güreli, yapılan çalışmalar sonucunda zeminin futbol oynanacak düzeye geldiğini ve bu akşam Samsunspor ile karşılaşacakları maçın yapılacağını belirtti. 
     
</TEXT>
</DOC>
