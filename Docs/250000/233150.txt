<DOC>
<DOCNO> 233150 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/son/soneko32.html </URL>
<DATE> 2004/04/20/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Piriştina İzmir'i fuarlar kenti yapma kararlılığındayız... 
</HEADLINE>
<TEXT>

     Büyükşehir Belediye Başkanı Ahmet Piriştina, İzmir'i, ''fuarlar kenti yapma kararlılığı'' taşıdıklarını bildirdi. 
     Piriştina, ''MODEKO 2004 Mobilya, Dekorasyon, Ev ve Büro Mobilyaları Fuarı''nın açılışında, ''Cumhuriyet'i kuranların Anadolu'nun Batı'ya açılan penceresi İzmir'i fuarlar kenti olarak belirlediklerini, bu hedefin İzmir'deki tüm kurum ve kişilerin ortak vizyonu'' olduğunu söyledi. 
     Görevde bulundukları 5 yıl içerisinde bu hedefe ulaşmak için gerekli altyapı ve hukuki çalışmaları yaptıklarını dile getiren Piriştina, bu yıl bir ilk gerçekleştirilerek 3 fuarın aynı anda açıldığını belirtti. 
     Piriştina, mobilya, ayakkabı ve diğer sektörlerdeki fuarların da MARBLE -Mermer Fuarı gibi uluslararası boyuta taşınması için gayret göstereceklerini ifade ederek, ''İzmir'i fuarlar kenti yapma kararlılığındayız'' dedi. 
     İzmir Esnaf ve Sanatkarlar Odaları Birliği İESOB Başkanı Mehmet Ali Susam, Mermer Fuarı'nın uluslararası nitelik kazandığını, ayakkabı ve mobilya fuarının da o yolda olduğunu belirtti. 
     Susam, bu üç sektörün diğer sektörleri yanlarına alarak İzmir'in fuarlar kenti olması için önemli katkı sağlayacağını bildirdi. 
     Mobilyacıların ellerinde çantalarıyla dünyanın her tarafında gezerek iş bağlantıları kurmaya çalıştığına işaret eden Susam, pazarlama organizasyonları konusunda mobilya sektörüne yardımcı olunması gerektiğini vurguladı. 
     
     7 ÜLKEDEN 82 MOBİLYA ALICISI KATILIYOR 
     İzmir Marangozlar Odası Başkanı Mustafa Kara, fuarlar sayesinde mobilyacıların ihracatının son yıllarda arttığını ve geçen yılki ihracatlarının 30 milyon dolara ulaştığını bildirdi. 
     Fuarda iyi bağlantı kuracaklarına inandıklarını dile getiren Kara, 7 ülkeden 82 mobilya alıcısının fuarı ziyaret edeceğini söyledi. 
     Fuar kapsamında, İzmir Ekonomi Üniversitesi ile ''1'inci MODEKO İzmir Mobilya Fuarı Tasarım Yarışması'' düzenleneceği de bildirildi. 
     
</TEXT>
</DOC>
