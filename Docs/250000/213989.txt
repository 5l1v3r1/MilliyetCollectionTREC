<DOC>
<DOCNO> 213989 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/09/spor/spo16.html </URL>
<DATE> 2004/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa... Kısa... 
</HEADLINE>
<TEXT>

   
   Buzda şov sona erdi    AVRUPA Artistik Patinaj Şampiyonası, dün yapılan gala gösterileriyle sona erdi. Rus sporcuların buzdaki tekelini, erkeklerde Evgeni Plushenko'yu geride bırakan Fransız Brian Joubert ile bayanlarda Julia Sebestyen kırdı. Çiftlerde Tatiana Totmianina - Maxim Marini ve buz dansında da Tatiana Navka - Roman Kostomarov'un altın madalyaları Rusya'ya teselli oldu. Şampiyonada ülkemizi temsil eden Tuğba Karademir ise 23.'lüğü elde etti. 
   
   Tarihe geçti    DÜNYA Ralli Şampiyonası'nın ikinci ayağını oluşturan İsveç Rallisi'nde mutlu sona Citroen pilotu Sebastien Loeb ulaştı. Loeb, böylece ikide iki yaparken, İsveç Rallisi'ni kazanan ve İskandinav olmayan ilk pilot unvanını da elde etti. 11. etapta ele geçirdiği liderliği son gün koruyan Loeb, 3 saat 26 dakika 17.7 saniyelik dereceyle finişi bulurken, Finli Gronholm ikinci, Norveçli Solberg de üçüncü oldu. 
   
   Minderde güldük    22. Uluslararası Vehbi Emre Grekoromen ve Bayanlar Güreş Turnuvası İstanbul'da sona ererken Türkiye, erkeklerde ve bayanlarda takım halinde birinci oldu. Türkiye şampiyonada erkeklerde 5 altın, 2 gümüş, 3 bronz, bayanlarda ise 1 altın, 2 gümüş ve 3 bronz madalya kazandı. Vehbi Emre'de ikinciliği Ukrayna, üçüncülüğü ise Beyaz Rusya elde etti. 
   
   Kazaz yıkıyor    PROFESYONEL boks yaşamını İngiltere'de sürdüren 71 kilodaki Türk boksörü Gökhan Kazaz, Patrick Cito ile yaptığı maçı da kazanarak son 6 ay içindeki 4. galibiyetini elde etti. Kazaz, Bethnal Green semtindeki bir spor salonunda yapılan maçta son derece rahat bir dövüş sergileyerek rakibini devirdi. 
   
   Yıldızlar güldü    YILDIZ Erkekler Basketbol Turnuvası'nda Türkiye, üçüncü ve son maçında Sırbistan - Karadağ'ı 88 - 62 yenerek, 6 puanla yenilgisiz şampiyonluğu kazandı. Sırbistan - Karadağ ise 5 puanla turnuvada ikinciliği elde etti. 
   
   Nefes kestiler    ANTALYA'DA yapılan Motodrag Yarışları sona erdi. Müthiş çekişme sonrasında '1600 cc'de Baran Lapi, '1600 - 2000 cc'de Ayhan Sulak, '1600 cc Nost'ta Barış Türkkuşu, '2000 cc üstü'nde Mustafa Yaşar, 'Özel Tofaş grubu'nda ise Hüseyin Nevruz birinciliği elde etti. 
   
   
</TEXT>
</DOC>
