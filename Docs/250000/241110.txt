<DOC>
<DOCNO> 241110 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/19/siyaset/axsiy02.html </URL>
<DATE> 2004/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC'de erken seçim rüzg rı esiyor... 
</HEADLINE>
<TEXT>


KKTC Başbakanı Talat, CTP - DP koalisyon hükümetinden istifaların ardından, erken seçim alternatifini değerlendirdiklerini söyledi 

SEFA KARAHASAN Lefkoşa 


KKTC Başbakanı Mehmet Ali Talat, Cumhuriyetçi Türk Partisi CTP - Demokrat Parti DP koalisyonunda gerçekleşen milletvekili istifalarının ardından, "erken seçimin alternatiflerden biri olduğunu" vurguladı. Hükümet olarak ne yapılacağına en kısa sürede karar vereceklerini söyleyen Talat, "Çünkü yüzde 65 çözüm çoğunluğu şu an mecliste yoktur. Temsil edilmiyor. Bunu meclise yansıtmak ancak seçimle olabilir" dedi. 
Bir kabulü sırasında gazetecilerin erken seçimle ilgili bir hazırlık olup olmadığı sorusunu yanıtlayan Talat, "Bir değerlendirme aşamasındayız. Çeşitli alternatifler söz konusuydu. Ancak öyle görünüyor ki, bu alternatifler ciddi bir şekilde değerlendirilip sonuçlandırılmak zorundadır artık" diye konuştu. 
CTP - DP koalisyonunun 50 sandalyelik Cumhuriyet Meclisi'ndeki sandalye sayısı, DP milletvekilleri Ahmet Kaşif ve Ünal Üstel ile CTP Milletvekili Nuri Çevikel'in istifasıyla 23'e inmiş ve hükümet meclisteki çoğunluğunu kaybetmişti. 

KKTC'ye ilk turist kafilesi 

LEFKOŞA Milliyet 

Kıbrıs'a tatile gelen turistlerin Güney - Kuzey ayrımı yapmadan her iki bölgeyi de ziyaret edebilmelerini öngören Yeşil Hat Tüzüğü çerçevesinde, dün ilk turist kafilesi Rum kesiminden KKTC'ye geçti. Güney Kıbrıs'a tatil yapmaya gelen turistlerden oluşan 88 kişilik ilk kafile, iki otobüsle Metehan Sınır Kapısı'ndan KKTC'ye geldi. İngiltere, Almanya, Belçika ve İsveç gibi ülkelerden gelen turistlerin oluşturduğu kafile, Girne bölgesinde tarihi ve turistik yerlere yapacağı gezinin ardından, tekrar Güney'e geçecek. 


</TEXT>
</DOC>
