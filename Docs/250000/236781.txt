<DOC>
<DOCNO> 236781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/03/siyaset/axsiy00.html </URL>
<DATE> 2004/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Her yer Etiler değil 
</HEADLINE>
<TEXT>


AKP'li Burhan Kuzu, "Sabahın ikisinde evine giden kadına her yerde aynı bakılmıyor. Bu konuda İstanbul'un Ulus'unu, Etiler'ini örnek almayın" dedi 

Günseli Önal 


TBMM Anayasa Komisyonu'nun Başkanı AKP'li Burhan Kuzu, siyasetin "kadınlar için h l çok zor" olduğunu ve erkeğin parasına ihtiyacı olduğunu savundu. Milletvekili kadınlara, Meclis'ten eve geç gittiklerinde farklı gözle bakıldığını iddia eden Kuzu, "Sabahın 02.00'sinde, 03.00'ünde evine giden kadına her yerde aynı bakılmıyor. 'Nereden geliyor bu hanım ' denir. Bu benim şahsi fikrim değil, realite. Bu konuda belli bölgeleri, İstanbul'un Ulus'unu, Etiler'ini örnek almayın" dedi. 
Kadına pozitif yani kadından yana olan ayrımcılığın Anayasal düzenleme olmasına karşı çıkan AKP ile kadın milletvekilleri ve sivil toplum örgütlerinin tepkisi arasında sıkışan Kuzu, Türkiye realitesinin yasalarla hemen değişmesinin mümkün olmadığını kaydetti. "Eşim yapılan düzenlemeyi gayet yeterli görüyor. 'Keşke daha somut yapılsaydı' dedi ama gayretimi bildiğinden yaptığımı takdirle karşıladı" diyen Kuzu sözlerini şöyle sürdürdü 

'Yasalarla olmaz. Bu realitedir' 
"Anayasa değişikliği paketindeki 7. maddeye göre Türkiye'nin 1985'te imzaladığı Kadınlara Karşı Her Türlü Ayrımcılığı Önleme Sözleşmesi'nin 4. maddesi CHP'nin istediği düzenlemeyi içeriyor. Madem bu ayrımcılığı yasaklayan uluslararası bir sözleşme, bizim kanunlarımızla bir çatışma çıktığında sözleşmeye öncelik tanınacak. Türkiye'de çalışan kadını baz alarak konuşmak doğru değil. Kadınların parlamentoya girmeleri en tabii hakları. Evlerinden uzak olmalarının sakıncaları açısından, öncelikle mahalli seçimlerde, belediyelerde, belediye encümenlerinde başlamaları lazım." 
Çalışan kadınlara toplumun bakışının çok önemli olduğunu vurgulayan Kuzu, "bu realitenin", kadının siyasete soğuk bakmasına neden olduğunu savundu. Kuzu, "Yasalara ne yazarsanız yazın, bu sorunları uygulamada çözmedikçe yasalardan sonuç alamazsınız. Sırf buna bel bağlayamazsınız" dedi. 

'İknaya çalışacağım' 
Bu arada AKP Adana Milletvekili Zeynep Tekin bürokraside ve siyasette "pozitif ayrımcılığı" desteklediğini, Başbakan Recep Tayyip Erdoğan'ın eşi Emine Erdoğan'ın kendilerine destek verdiğini belirtti. Tekin, AKP'li erkek milletvekillerini ikna etmek için kulis yapacağını söyledi. 





</TEXT>
</DOC>
