<DOC>
<DOCNO> 216761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/21/son/sonspo02.html </URL>
<DATE> 2004/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe ile Gaziantepspor ligde yarın 36. randevuda... 
</HEADLINE>
<TEXT>

     Fenerbahçe ile Gaziantepspor, yarın yapacakları maçla birlikte Birinci Futbol Ligi'nde 36. kez karşılaşacak. 
     İki takım arasında 30 Eylül 1979 tarihinde Gaziantep'te 1-0 ev sahibi ekibin üstünlüğüyle sonuçlanan maçla başlayan rekabette geride kalan maçlarda galibiyet sayısında sarı-lacivertli ekibin 20-8 üstünlüğü bulunuyor. Taraflar 7 kez de eşitliği bozamadı. 
     Fenerbahçe'nin ligde attığı toplam 70 gole, Gaziantepspor 43 golle karşılık verdi. 
     Sezonun ilk yarısında İstanbul'da yapılan maçı Fenerbahçe 3-1 kazanmıştı. 
     
     GAZİANTEP'TEKİ MAÇLAR 

     Fenerbahçe ile Gaziantepspor, yarın yapacakları lig maçıyla birlikte Gaziantep'te 17. kez karşı karşıya gelecek. 
     Gaziantep'te yapılan toplam 16 lig maçında, ev sahibi ekip 7, Fenerbahçe ise 4 galibiyet elde ederken, taraflar 5 kez de eşitliği bozamadı. 
     Gaziantep'te kırmızı-siyahlılar 29, sarı-lacivertliler ise 22 gol attı. 
     Bu arada, iki takım arasında 1993-94 sezonunda Gaziantep'te yapılması gereken maç, ev sahibi ekibin cezası nedeniyle Mersin'de oynanmış ve Fenerbahçe 2-0 galip gelmişti. 
     Geçen sezon Gaziantep'te yapılan maç 3-3 berabere sonuçlanmıştı. 
     
     FENERBAHÇE SON YILLARDA ZORLANIYOR 

     Fenerbahçe, Gaziantep deplasmanında özellikle son yıllarda galip gelmekte hayli zorlanıyor. 
     Sarı-lacivertliler, 1993-94 sezonunda Mersin'de 2-0 yendiği rakibi karşısında, daha sonra deplasmanda yaptığı 7 maçtan da galibiyetle ayrılamadı ve 2001-2002 sezonunun ilk yarısındaki maçı yine aynı skorla kazanarak, uzun süren hasretine son verdi. 
     Gaziantepspor ile Fenerbahçe arasında Gaziantep'te yapılan son 9 lig maçından 4'ünü Gaziantepspor kazanırken, 4'ü berabere sonuçlandı, 1'inde ise Fenerbahçe güldü. Bu dönemde ev sahibi ekibin 19 golüne, sarı-lacivertliler 12 golle karşılık verebildi. 
     
     GOL REKORU 2 TAKIMDA 

     46. sezonunu geçiren Birinci Futbol Ligi'nde şimdiye dek bir maçta en fazla gol Fenerbahçe ile Gaziantepspor'un oynadıkları bir karşılaşmada filelere gitti. 
     İki takım arasında 1991-92 sezonunda, 16 Mayıs 1992 tarihinde İstanbul'da yapılan maçı sarı-lacivertli ekip 8-4 kazanırken, filelere giden toplam 12 gol, Birinci Futbol Ligi'nde şimdiye dek bir maçta atılan en fazla gol olarak tarihe geçti. 
     
</TEXT>
</DOC>
