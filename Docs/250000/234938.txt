<DOC>
<DOCNO> 234938 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/son/sonsiy19.html </URL>
<DATE> 2004/04/26/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
CHP'den "Konya Zümrüt Apartmanı" raporu... 
</HEADLINE>
<TEXT>

     CHP Genel Başkanı Deniz Baykal, yerel yönetimlerle ilgili yasa taslaklarının askıya alınmasını isteyerek, Zümrüt Apartmanı faciası ve bununla ilgili hazırlanan rapordaki öneriler doğrultusunda taslakların yeniden değerlendirilmesini istedi. 
     CHP grubu tarafından hazırlanan ''Sorumsuzluklar Zihniyetinin Göçüğü Konya-Zümrüt Apartmanı'' raporu kamuoyuna açıklandı. 
     Binanın çökmesi sonucu 92 kişinin hayatını kaybettiği faciayla ilgili olarak CHP İstanbul Milletvekili Ersin Arıoğlu'nun başkanlığında teknik heyet tarafından hazırlanan raporun açıklanması için Çağdaş Sanatlar Merkezi'nde bir toplantı düzenlendi. 
     Toplantının açış konuşmasını yapan Genel Başkan Deniz Baykal, facianın üzerinden 2.5 ay geçmesine rağmen bunu unutmadıklarını söyledi. 
     Siyasetin, sadece şikayet etme, yakınma, başkalarına sorumluluk yüklemenin ötesinde sorunun çözümü için araştırma yapmak ve neler yapılabileceğini ortaya koymak olduğunu belirten Baykal, bu çalışmanın odalara, belediye başkanlıklarına ve ilgililere referans olacağını anlattı. 
     Zümrüt Apartmanı'nın çökmesinin Türkiye'deki benzer sorunların 'Microcosmos'u olduğunu belirten Baykal, faciayı yerel değil, Türkiye'nin çarpık kentleşme problemiyle birlikte gördüklerini kaydetti. 
     Raporun çağdaş bir kentleşme ve sorumlu bir belediyecilik anlayışının ortaya çıkmasına katkı sağlayacağını ifade eden Baykal, hükümete seslenerek, ''Yerel yönetimlerle ilgili çalışmayı askıya alalım ve bu öneriler doğrultusunda, Zümrüt Apartmanı olayını da göz önüne alarak yeniden ele alalım'' dedi. 
     Baykal, yerel yönetimlerle ilgili tasarının siyasi partilerin mutabakatıyla Meclis gündeminin ön sıralarına alınmasını istedi. 
     
     ''SORUMSUZLUKLAR ZİNCİRİ VE ZİHNİYETİ'' 
     Arıoğlu, daha sonra raporun özetini açıkladı. 
     Raporun faciada hayatını kaybeden 92 vatandaşın anısına ithaf edildiğini belirten Arıoğlu, raporun 8 bölümden oluştuğunu söyledi. 
     Raporda, ''Zümrüt Apartmanı kötü malzeme kullanmaktan, proje ve yapım hatalarından veya düşük dayanımlı betonun sünmesinden dolayı yıkıldığı teknik açıklama olarak söylenebilir. Ancak apartmanı yıkan ve 92 vatandaşımızın can kaybına neden olan temel neden, beton sünmesi ve teknik hatalar değil, sorumsuzluklar zinciri ve zihniyetidir'' denildi. 
     Depremlerde uğranılan büyük kayıplarla birlikte düşünüldüğünde, Zümrüt Apartmanı zihniyetinde inşa edilmiş birçok konutun bulunduğu kanısına vardıklarını belirten Arıoğlu, sunuşun sonunda hemen sonuçlandırılacak yasa önerileri kapsamında ''ruhsatsız, iskansız yapıların depreme karşı güvenliğinin sağlanması ile ilgili yöntemlerin yasalaştırılması için 3194 sayılı kanunda'' değişiklik, ''apartmanların depreme karşı güçlendirme projelerinin uygulamaya alınması kararı için toplantı nisabının yüzde 51 çoğunluğu yeterlidir'' prensibinin getirilmesi için 635 sayılı kat mülkiyeti kanununda değişiklik ve kaçak inşaat, kaçak yapı tadilatı, imar mevzuatına aykırı inşaat yapanlar ile standart dışı malzeme üretenlere ve kullananlarla ilgili yeni cezai müeyyidelerin getirilmesi için 3194 sayılı kanunlarda değişiklik yapılması gerektiğini söyledi. 
     Yasa üretim sistemi, deprem master planı, kent sosyal dönüşüm projesi, teknoparklar, kentiçi bilgi otoyolları, kentlerarası bilgi otoyolları projesinin CHP tarafından kamuoyuna sunulacağını ifade eden Arıoğlu, ''AK Parti'ye öneriler'' kısmında da şunları sıraladı 
     ''Yerel yönetim tasarıları geri çekilsin, Konya-Zümrüt Apartmanı Meclis araştırma önergemizi gündeme alarak, araştırma komisyonu kurulsun, Araştırma raporu sonuçlarına göre yerel yönetim yasa taslakları birlikte hazırlansın, Türkiye yapı sektörü için kampanya başlatılması ve 2 yıl içerisinde, inşaat hatalarının yüzde 50 azaltılması, kamu inşaatlarının yüzde 50 erken bitirilmesi, verimliliğin yüzde 10 artırılması, standart dışı malzeme kullanılmasını son verilmesi, Yapı şurasının toplanması.'' 
     
</TEXT>
</DOC>
