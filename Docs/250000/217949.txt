<DOC>
<DOCNO> 217949 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/26/son/sondun20.html </URL>
<DATE> 2004/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Paris'te Türkiye için önemli toplantı... 
</HEADLINE>
<TEXT>

     Avrupa Konseyi Parlamenterler Meclisi AKPM Denetim Komisyonu, 3 Mart'ta yapılacak toplantıda Türkiye raporunu görüşecek. 
     Komisyonun Paris'te yapacağı toplantıda, Türkiye'ye yönelik denetim mekanizmasının kaldırılmasını savunan rapor ve tavsiye karar tasarısı tartışılarak oylanacak. 
     Türk parlamenterlerin da katılacağı toplantı sonunda kabul edilmesi beklenen rapor, AKPM'nin nisanda yapılacak genel kurul oturumunda bir daha tartışılarak oylanacak. 
     AA muhabirin edindiği bilgiye göre, komisyon raportörleri, Türkiye'de insan hakları ve demokrasi alanındaki reformların memnuniyetle karşılandığını belirterek, Ankara hakkındaki doğrudan izleme sürecinin kaldırılıp, ''post monitoring'' sürecine geçilmesi tavsiyesinde bulunuyorlar. 
     AKPM'de oluşturulan denetim süreci, genelde Avrupa Konseyi'ne yeni üye ülkeler üzerinde uygulanıyor ve bu ülkelerin üye olmadan önce verdikleri taahhütlerin yerine getirip getirmediklerini izliyor. 
     Avrupa Konseyi'nin kurucu üyesi Türkiye üzerinde geçen yıllarda insan hakları ve demokrasi alanındaki eksiklikler bulunduğu iddiasıyla izleme sürecinin başlatılması, Ankara'nın sert tepkisine yol açmıştı. 
     İzleme sürecinin kaldırılması, Türkiye'nin AB ile tam üyelik müzakerelerini başlatması açısından da önem taşıyor. 
     AB yetkilileri, Avrupa Konseyi'nin izleme sürecindeki bir ülkeyle tam üyelik müzakerelerinin başlatılmasının zorluğuna önemle dikkat çekiyorlar. 
     
</TEXT>
</DOC>
