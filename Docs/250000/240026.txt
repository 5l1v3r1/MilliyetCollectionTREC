<DOC>
<DOCNO> 240026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/14/son/sonsiy23.html </URL>
<DATE> 2004/05/14/ </DATE>
<TIME> 19.17 </TIME>
<AUTHOR>  </AUTHOR>
<HEADLINE>
Erdoğan'ın Romanya ziyaret takvimi belli oldu... 
</HEADLINE>
<TEXT>

     Başbakan Recep Tayyip Erdoğan'ın, 20-21 Mayıs'ta Romanya'ya yapacağı ziyaretin programı belli oldu. 
     Başbakanlık Basın Merkezi'nden yapılan açıklamaya göre, Başbakan Erdoğan, 20 Mayıs Perşembe sabahı Ankara'dan Romanya'ya gidecek. 
     Başkent Bükreş'teki Victoria Sarayı'nda törenle karşılanacak olan Başbakan Erdoğan, Romanya Başbakanı ile başbaşa görüşecek. Heyetlerarası görüşmenin ardından anlaşmalar imzalanacak. Büyük Stefan'ın kılıcının replikası sunulacak ve basın toplantısı düzenlenecek. 
     Başbakan Erdoğan, Cotroceni Sarayı'nda görüşeceği Romanya Devlet Başkanı Ion Iliescu ile öğle yemeğinde birarada olacak. 
     Meçhul Asker Anıtı ve Türk Şehitliği'ni ziyaret edecek Başbakan Erdoğan, Türkiye İş Konseyi'nin toplantısına katılacak. 
     Erdoğan, Romanya Başbakanı Nastase'nın onuruna vereceği akşam yemeğine katılacak. 
     Başbakan Erdoğan, 21 Mayıs Cuma günü, Senato Başkanı Nicolae Vacaroiu, Milletvekili Meclisi Başkanı Valer Dorneanu ile görüşmelerinin ardından, Soydaş Dernekleri temsilcilerini kabul edecek. 
     Türk İşadamları Derneği'nin yeni binasının açılışını yapacak olan Başbakan Erdoğan, Romanya Başbakanı Nastase ile Eski Haritalar Müzesi'ni gezecek. 
     Başbakan Erdoğan, akşam saatlerinde Romanya'dan ayrılacak. 
     
</TEXT>
</DOC>
