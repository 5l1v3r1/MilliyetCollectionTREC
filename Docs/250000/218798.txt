<DOC>
<DOCNO> 218798 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/29/son/sontur13.html </URL>
<DATE> 2004/02/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Belediyelerde toplu sözleşme dönemi... 
</HEADLINE>
<TEXT>

     Önümüzdeki yerel seçimlerde seçilecek belediye başkanlarını, sendikalarla yürütülecek toplu sözleşme görüşmeleri bekliyor. 
     Türk-İş'e bağlı Belediye-İş, DİSK'e bağlı Genel-İş ve Hak-İş'e bağlı Hizmet-İş sendikaları, bu yıl toplam 1294 belediyede çalışan yaklaşık 142 bin işçi adına toplu sözleşme imzalayacaklar. 
     Daha önce 51 belediyede toplu sözleşme imzalayan Türk-İş'e bağlı Belediye-İş Sendikası, bu yıl 614 il ve ilçe belediyesinde yaklaşık 70 bin işçi adına toplu sözleşme görüşmeleri yürütecek. 
     Toplu sözleşme görüşmelerinin bazılarına başlayan Belediye-İş, diğer belediyelerde de görüşmelere başlamak için Çalışma ve Sosyal Güvenlik Bakanlığı'ndan yetki belgesi talep etti. Belediye-İş'in toplu sözleşmelerinin yürürlük tarihlerini, ağırlıklı olarak Ocak, Şubat ve Mart ayları oluşturuyor. 
     DİSK'e bağlı Genel-İş Sendikası da halen 250 belediyede toplu sözleşme görüşmelerini sürdürürken, 100 kadar belediyede de gelecek günlerde masaya oturacak. Genel-İş'in bu yıl imzalayacağı toplu sözleşmeler, toplam 25 bin işçiyi kapsıyor. 
     Hak-İş'e bağlı Hizmet-İş Sendikası ise bu yıl toplam 330 belediyede, 42 bin işçi adına toplu sözleşme imzalayacak. 
     
     TOPLU SÖZLEŞME İMZALANACAK BELEDİYELER 
     Sendikaların bu yıl toplu sözleşme imzalayacağı belediyelerden bazıları şöyle 
     Belediye-İş Ankara, Antalya, İstanbul, İzmir, Aydın, Diyarbakır, Erzurum, Samsun ve Kocaeli büyükşehir belediyeleri. 
     Genel-İş Ankara Çankaya, Mamak, Yenimahalle İstanbul Beykoz, Kartal, Kadıköy, Beşiktaş, Fatih, Bahçelievler, Bağcılar, Küçükçekmece, Beyoğlu İzmir Buca, Çiğli, Aliağa ve Adana'da Seyhan belediyeleri. 
     Hizmet-İş Kayseri Büyükşehir Belediyesi, Kayseri Kocasinan ve Melikgazi belediyeleri, Elazığ Belediyesi, İstanbul Esenler, Kağıthane, Tuzla, Sultanbeyli Ankara Altındağ, Etimesgut, Sincan ve Keçiören belediyeleri. 
     
</TEXT>
</DOC>
