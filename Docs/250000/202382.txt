<DOC>
<DOCNO> 202382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/16/spor/spo04.html </URL>
<DATE> 2003/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
'Eski Trabzon yolda' 
</HEADLINE>
<TEXT>

   Turgay Semercioğlu, mükemmel bir takımın ortaya çıkması için, 2-3 yıla ihtiyaçları bulunduğunu söyledi 
   
   'Kondisyon gerekli' 
   GALATASARAY maçında futbolcularını beğendiğini söyleyen Trabzonspor Teknik Direktörü Turgay Semercioğlu, umut vaat eden bir ekip olduklarını, ancak bunun gerçekleşebilmesi için 2-3 yıllık bir sürece ihtiyaçları bulunduğunu vurguladı. Bu zaman içinde gerekli kondisyonun yakalanması gerektiğini belirten Semercioğlu, "Bunun gerçekleşmesi halinde eski Trabzonspor ortaya çıkacaktır" dedi. 
   
   'Futbolda dün yok' 
   ZOR bir dönemde göreve geldiklerini, Gaziantepspor ve Galatasaray maçlarını 6 puanla kapadıklarını söyleyen Trabzonspor Teknik Direktörü, "Bu isteğimiz sonuçtu. Ancak futbolda dün yoktur. Şimdi önümüzde Türkiye Kupası'ndaki Kayserispor ve Gençlerbirliği ile yapacağımız lig maçı var. Bunlardan da galibiyetle ayrılıp, ligin devre arasına girmek istiyoruz" diye konuştu. Öte yandan Bordo - Mavililer dün şehre döndü. 
   
      İşte şimdi oldu 
   FUTBOLU ve golüyle, Galatasaray galibiyetinin mimarları arasında gösterilen Yattara, "Türkiye'de büyük maçlarda gol atanlar, takımlarının kabul edilen oyuncusu oluyor. Ben de Galatasaray'a gol attım. Şimdi tam Trabzonsporlu oldum" dedi. Yönetimdeki sorunun kendilerini ilgilendirmediğini vurgulayan Gineli futbolcu, "Sahaya çıkıp üzerimize düşeni yapıyoruz" diye konuştu. 
   
   Karakolda bitti 
   Sevincin böylesi 
   GALİBİYET sevinci karakolda bitti. Galatasaray galibiyetinin ardından Trabzon'da yollara dökülen Bordo - Mavililer, Gazeteciler Cemiyeti önünde ve Atatürk Alanı genelinde trafiği tamamen kesince polis müdahale etmek istedi. Ancak bazı amirler, "Engellemeyin, trafiği başka yerden verin" dedi. 
   Çetin serbest kaldı 
   EĞLENCENİN gerilime dönüşmesiyle tartışmaya başlayan taraftarlardan bazıları, polisin jop kullanmak istemesine tepki gösterdi. Bu arada Nail Çetin gözaltına alındı ve Taksim Karakolu'na götürüldü. Arkadaşlarını almak üzere karakolun önünde toplanan taraftar grubu, protesto gösterisinin ardından dağıtıldı. Çetin de serbest kaldı. 
   
   
</TEXT>
</DOC>
