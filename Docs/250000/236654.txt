<DOC>
<DOCNO> 236654 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/02/son/soneko02.html </URL>
<DATE> 2004/05/02/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Nisan ayında hisse senetleri ortalama yüzde 10.74 değer yitirdi... 
</HEADLINE>
<TEXT>

     Borsa, Nisan ayını ortalama yüzde 10.74 oranında kayıpla kapadı. 
     Borsanın yanında altın ve yatırım fonları da değer yitirirken, döviz ve sabit getirili enstrümanlar Nisan ayını artışlarla kapattı. 
     Tahvil-bono faizlerinin ortalamalarında 1 puanın altında kalan iniş-çıkışlar gerçekleşti. Banka faizlerinin ortalamalarındaki düşüşler de yarım puan dolayında oldu. Repo oranlarında aylık bazda önemli bir değişim olmadı. 
     Nisan ayında piyasalarda ağırlıklı olarak Kıbrıs referandumu, AB ile ilişkiler, Türk Telekom'un özelleştirilmesi, ABD Merkez Bankası FED'in faiz artırıp artırmayacağı gibi konular yakından izlendi. 
     İMKB Endeksi Nisan ayında en düşük 17,471, en yüksek 20,610 puanı gördü. 
     Borsa uzmanları Mayıs ayında, yine AB-Türkiye ilişkileri, enflasyon rakamları, FED'in faiz artırımı, Çin'in aldığı kararların dünya ekonomisine yansımaları ve alternatif piyasalardaki gelişmelerin yakından izleneceğini kaydediyor. 
     
     BORSA 
     İMKB Ulusal-100 Endeksi, Nisan ayında 2,168.14 puan düşerek 20,190.83 puandan 18,022.69 puana geriledi. İMKB'de işlem gören hisse senetlerinin aylık ortalama değer kaybı yüzde 10.74 oldu. 
     Nisan ayında, İMKB Ulusal Mali Endeks 2,983.26 puanlık kayıpla 24,276.83 puana, İMKB Ulusal Sanayi Endeksi 1,396.69 puanlık kayıpla 16,651.83 puana ve İMKB Ulusal Hizmetler Endeksi 1,435.04 puanlık kayıpla 9,723.92 puana geriledi. 
     Mali grup hisselerin aylık ortalama değer kaybı yüzde 10.94, sanayi grubundaki hisselerin aylık ortalama değer kaybı yüzde 7.74 ve hizmetler grubundaki hisselerin aylık ortalama kaybı da yüzde 12.86 oldu. 
     
     KAZANANLAR VE KAYBEDENLER 
     Mart sonunda fiyatı 2 bin 700 lira olan ve Nisan sonunda 5 bin 750 liraya çıkan Pınar Su hisseleri, yüzde 112.96'lık artışla geçen ayın en çok değer kazanan hisse senedi oldu. Karsu Tekstil hisseleri yüzde 63.59'luk artışla ikinci ve Kav hisseleri de yüzde 52.94'lük artışla üçüncü oldu. 
     TSKB Yatırım Ortaklığı YENİ hisseleri Nisan ayında yüzde 48.89 oranında gerileyerek en çok değer yitiren hisse senedi oldu. TSKB Yatırım Ortaklığı hisseleri yüzde 42.50'lik düşüşle ikinci, Mazhar Zorlu Holding YENİ hisseleri de yüzde 40.13'lük düşüşle üçüncü sırada yer aldı. 
     Nisan ayında İMKB'deki değişik pazarlarda işlem gören toplam 310 hisse senedinden 78 tanesi değer kazanırken, 223 hisse senedi değer yitirdi, 9 hissenin fiyatı da aynı kaldı. 
     
     DÖVİZ 
     Nisan ayında tüm döviz türleri Türk Lirası karşısında değer kazandı. İstanbul Serbest piyasada alınıp satılan dövizlerden ABD Doları Nisan ayında Türk Lirası karşısında yüzde 8.04 artış göstererek 1 milyon 425 bin liraya, Euro yüzde 5.90 artış göstererek 1 milyon 706 bin liraya, İngiliz Sterlini yüzde 4.33 artış göstererek 2 milyon 0 bin liraya ve İsviçre Frangı yüzde 9.18 artış göstererek 1 milyon 130 bin liraya yükseldi. 
     
     ALTIN 
     Nisan ayında 24 ayar külçe altının gram satış fiyatı yüzde 0.83, Cumhuriyet altının satış fiyatı da yüzde 0.41 oranında düştü. 
     Cumhuriyet altınının satış fiyatı ay boyunca 500 bin lira gerileyerek 121 milyon 500 bin liraya, 24 ayar külçe altının gram satış fiyatı da 150 bin lira gerileyerek 17 milyon 900 bin liraya indi. 
     İstanbul Altın Borsası'nda İAB işlem gören külçe altının gram fiyatı ise Nisan ayı boyunca yüzde 0.47'lik artışla 17 milyon 850 bin lira oldu. 
     
     YATIRIM FONLARI 
     Menkul kıymet yatırım fonlarına katılma belgelerinin Nisan ayındaki ortalama değer kaybı yüzde 1.30 olarak gerçekleşti. 
     Katılma belgeleri arasında aylık bazda en yüksek oranlı artışlar, yüzde 15.10 ile ABN Amro A Tipi Değişken Fon, yüzde 7.79 ile YKB B Tipi Yabancı Menkul Kıymetler Fonu ve yüzde 6.75 ile Ata B Tipi Yabancı Menkul Kıymetler Yatırım Fonu belgelerinde kaydedildi. 
     Aylık bazda en çok değer yitiren katılma belgeleri ise yüzde 16.02'lik düşüşle İş A Tipi Teknoloji Endeks Fonu, yüzde 15.62'lik düşüşle Turkish Yatırım A Tipi Değişken Fon ve yüzde 13.17'lik düşüşle de Global A Tipi İMKB-100 Endeks Fonu oldu. 
     Yatırım fonlarının fiyat seyrini izleyen A.A Bileşik Fon Endeksi Nisan ayında 6,406 puan düşerek 485,868 puana geriledi. 
     
     TAHVİL, BONO, FAİZ, REPO 
     İMKB Tahvil Bono Piyasası'ndaki ortalama oranlardan parasını bir ay boyunca tahvil ve bonoda değerlendirenlerin Nisan ayında vadelerine göre kazançları yüzde 1.52 ile yüzde 1.98 arasında oldu. 
     Banka faizlerinin ortalamalarında ay içinde yarım puanın altında kalan düşüşler oldu. Önde gelen ve değerlendirmeye alınan 10 kamu ve özel bankanın Mart 2004 sonundaki faiz oranlarının ortalamaları dikkate alınarak yapılan hesaplamalara göre, 1 ay vadeli mevduat faizinin dönem sonu net getirisi yüzde 1.60 olarak gerçekleşti. 
     Mart 2004 sonunda ortalama yüzde 26'nın biraz üstünde seyreden oranlardan parasını repoda değerlendiren yatırımcılar Nisan ayında yüzde 1.41 dolayında kazanç elde ettiler. 
     
</TEXT>
</DOC>
