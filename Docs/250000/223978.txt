<DOC>
<DOCNO> 223978 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/20/son/sondun05.html </URL>
<DATE> 2004/03/20/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
''ABD 11 Eylül'den bir gün sonra Irak'ı bombalamayı düşündü...'' 
</HEADLINE>
<TEXT>

     ABD Başkanı George Bush'un eski danışmanlarından Richard Clarke, ABD'nin 11 eylül saldırılarından bir gün sonra Irak'ı bombalamayı düşündüğünü söyledi. 
     ABD'de 2001 yılında meydana gelen saldırılar sırasında Bush'un terörizmle mücadele danışmanı olan Clarke, CBS televizyonunda yarın yayınlanacak ''60 Dakika'' adlı programda, ABD Savunma Bakanı Donald Rumsfeld'in, yönetimin saldırıların arkasında El Kaide örgütün bulunduğuna ikna olmasının ardından 12 eylülde, Afganistan'da pek iyi hedeflerin olmadığı, Irak'ta birçok iyi hedef bulunduğunu söylediğini kaydetti. 
     Clarke, pazartesi günü çıkacak yeni kitabı ''Against All Enemies''de Tüm Düşmanlara Karşı bu söylemlerinin yer aldığını belirterek, yönetimin 11 eylül saldırılarını, uzun süredir Saddam Hüseyin'i devirmeye yönelik çıkarı doğrultusunda Irak ile ilişkilendirme peşinde olduğuna inandığını belirtti. 
     Richard Clarke, ''Sanırım, ABD'deki saldırılardan sonra El Kaide ile Irak arasında bir bağlantı olduğuna inanmak istediler. Hiçbir bağlantı yok. Irak'ın El Kaide'yi desteklediğine ilişkin kesinlikle hiçbir kanıt mevcut değil'' dedi. 
     ABD Savunma Bakanı Donald Rumsfeld'in sözcüsü, konuyla ilgili açıklama yapmadı. 
     Amerikan hükümetine 30 yıl hizmet ettikten sonra geçen yıl emekliye ayrılan Richard Clarke, Beyaz Saray'ın en uzun süre görev yapan çalışanları arasındaydı. 
     Clarke, Federal Soruşturma Bürosu FBI , Merkezi Haberalma Teşkilatı CIA ve Adalet Bakanlığı'nın üst düzey yetkileriyle rütbeli askerlerden oluşan Terörizmle Mücadele ve Güvenlik birimin başkanlığını da yapmıştı. 
     
</TEXT>
</DOC>
