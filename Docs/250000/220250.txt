<DOC>
<DOCNO> 220250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/06/son/sondun18.html </URL>
<DATE> 2004/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Kızılhaç, Saddam'ın mektubunu kızına iletti... 
</HEADLINE>
<TEXT>

     Irak'ta geçen ay devrik Irak lideri Saddam Hüseyin'i ziyaret eden Uluslararası Kızılhaç Komitesi'nin, Saddam'ın yazdığı mektubu Ürdün'deki kızı Ragad'a ulaştırdığı bildirildi. 
     Amman'daki Kızılhaç sözcüsü Moin Kassus, mektubun Ragad Saddam Hüseyin'e iki gün önce Kızılhaç yetkilileri tarafından iletildiğini belirtti. 
     Mektupla ilgili ayrıntı vermeyen sözcü, Cenevre Sözleşmesi'ne göre, Saddam'ın ailesinin kendisine aynı şekilde cevap vermeye hakkı bulunduğunu kaydetti. Sözcü, ''Kızılhaç, cevabı iletmeye hazırdır'' dedi. 
     Kızılhaç'a göre, Saddam Hüseyin mektubu Kızılhaç yetkilileriyle 21 Şubat'ta görüşmesi sırasında yazdı. 
     Saddam Hüseyin'in üç kızının en büyüğü olan Ragad, ABD öncülüğündeki birliklerin Bağdat'ı işgal etmesinden kısa bir süre sonra kızkardeşi Rana ile Irak'tan Ürdün'e kaçmıştı. 
     
</TEXT>
</DOC>
