<DOC>
<DOCNO> 245597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/05/son/sonsiy13.html </URL>
<DATE> 2004/06/05/ </DATE>
<TIME> 18.36 </TIME>
<AUTHOR>  </AUTHOR>
<HEADLINE>
Hasan Celal Güzel'in sözlerine tepki 
</HEADLINE>
<TEXT>

     Karabük Valiliği tarafından düzenlenen İnsan Hakları Kurulu Paneli'nde, Eski Milli Eğitim Bakanı Hasan Celal Güzel'in, Cumhurbaşkanı Sezer aleyhine konuşması üzerine bazı katılımcılar salonu terk etti. 
     Panele konuşmacı olarak katılan Güzel, bir vatandaşın, ''YÖK Yasası'nın Cumhurbaşkanı Ahmet Necdet Sezer tarafından TBMM'ye iade edilmesini insan hakları açısından nasıl değerlendiriyorsunuz'' sorusu üzerine, ''Ben sayın Cumhurbaşkanı'nın, insan haklarının özünü anladığını sanmıyorum'' dedi. 
     Cumhurbaşkanı Sezer'in, cumhurbaşkanlığı görevini Anayasa Mahkemesi başkanı gibi sürdürmeye çalıştığını iddia eden Güzel, ''Cumhurbaşkanı'nın, YÖK Yasası'nın iadesi konusundaki 24 sayfalık gerekçesini inceledim. Baştan aşağı yanlış ve bilgi eksikliği var. Cumhurbaşkanı, millet için bir talihsizlik, inşallah en kısa zamanda görevini tamamlar ve gider'' diye konuştu. 
     Güzel'in, konuşmasına tepki gösteren CHP Karabük Merkez İlçe Başkanı Rezan Akkaya, İl Yönetim Kurulu Üyesi Nuray Güzay, Atatürkçü Düşünce Derneği Karabük Şube Başkanı Bayram Karadağ ile bazı konuklar, program bitmeden salonu terk etti. 
     Paneli dinleyenlerden Karabük Vali Yardımcısı Cemal Hüsnü Kansız'ın, Güzel'i konuşması sırasında eliyle ikaz etmeye çalıştığı görüldü. 
     
</TEXT>
</DOC>
