<DOC>
<DOCNO> 247566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/13/son/sonsiy07.html </URL>
<DATE> 2004/06/13/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Diyarbakır mitinginde konuştu Leyla Zana'dan barış mesajları... 
</HEADLINE>
<TEXT>

     Kapatılan DEP'in eski milletvekilleri Leyla Zana, Hatip Dicle, Orhan Doğan ve Selim Sadak, Diyarbakır'daki Barış ve Demokrasi Mitingi'nde halka hitap etti. 
     Eski milletvekillerini, Diyarbakır Havaalanı'nın VIP kapısında, DEHAP'lı yöneticiler ve vatandaşlar karşıladı. 
     Buradan, DEHAP'ın düzenlediği mitingin yapılacağı İstasyon Meydanı'na seçim otobüsüyle gelen eski milletvekilleri konuşma yaptı. Konuşmasına Kürtçe olarak başlayan Leyla Zana, tüm konuşmasını Kürtçe yapabileceğini ancak Türk-Kürt kardeşliği için konuşmasına Türkçe devam edeceğini söyledi. 
     Barışa olan inancının tam olduğunu belirten Zana, ''Ancak yüreği büyük olan halklar barışı kurabilir. Kendini savunur ama yeri gelince barışı da tesis eder'' dedi. 
     Daha yolun başında olduklarını, bu yüzden daha çok fedakarlık ve özveriyle çalışmak gerektiğini ifade eden Zana, özetle şöyle konuştu 
     ''Bu coğrafya Filistin ve Lübnan olmamalı, hele Yugoslavya hiç olmamalı. ABD ve Avrupa'ya sesleniyorum Halkları küçük çıkarlar için birbirlerine düşürmeyin. 
     Kimsenin tırnağının kırılmasını istemiyoruz. Türk aydınlarından ve dostlarımızdan beklentilerimiz var. Ülkemin ve demokratik kamuoyunun beklentilerine yanıt olacağım. Bu, insanlık borcumdur. 
     Hükümete sesleniyorum Kimseyi incitmeden haklarımızı isteyeceğiz. Hükümete çağrım, umutlar kırılmadan adımların atılmasıdır. Biz şiddeti körüklemeyeceğiz, sadece barışın emekçileri olacağız.'' Hatip Dicle ise bin yıldır Türk ve Kürtlerin birlikte barış içinde yaşadıklarını belirterek, ''Son 5 yılda devlet bazı adımlar attı. TRT, Kürtçe yayına başladı. Tabii ki bunları görüyoruz'' dedi. 
     Daha sonra, Orhan Doğan, Selim Sadak ve DEHAP Genel Başkanı Tuncer Bakırhan da birer konuşma yaptı. 
     Mitingi izleyenler arasında terör örgütü elebaşı Abdullah Öcalan'ın kardeşleri de bulundu. 
     
</TEXT>
</DOC>
