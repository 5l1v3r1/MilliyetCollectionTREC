<DOC>
<DOCNO> 239105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/11/son/sonspo06.html </URL>
<DATE> 2004/05/11/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Ç. Rizespor Ligde hiç bu kadar zor duruma düşeceğimizi beklemiyorduk 
</HEADLINE>
<TEXT>

     Çaykur Rizespor Antrenörü Erdoğan Yılmaz, ligde hiç bu kadar zor duruma düşeceklerini beklemediklerini söyledi. 
     Yılmaz, Bursaspor maçında yaşanan olayların kendilerini çok etkilediğini belirtti. 
     İki haftadır toparlanmaya çalıştıklarını dile getiren Yılmaz, ''Bursaspor maçının ilk yarısında bu işi bitireceğiz diye düşünürken elimizde olmayan dış faktörler maçı kaybetmemize neden oldu. Bu maçta ilk yarıdaki üstünlüğümüzü koruyabilseydik, ligde kalmayı garantileyecektik. Açıkçası hiç bu kadar zor duruma düşeceğimizi beklemiyorduk'' dedi. 
     Samsunspor maçında özellikle ilk yarıda kötü bir futbol ortaya koyduklarını kaydeden Yılmaz, ''İkinci yarıda kazanmak için çok riske girdik. Çok pozisyon üretmemize rağmen golü atamadık. Baskılı oynamanın sonucu Samsunspor, öyle bir ikinci gol buldu ki onu telafi etmenin zamanı kalmadı'' diye konuştu. 
     Samsunspor maçından berabere ayrılmaları halinde ligin son haftasında sahalarında Beşiktaş ile yapacakları karşılaşmada da beraberliğin kendilerine yeteceğini ifade eden Yılmaz, ''Uzatma dakikalarında yediğimiz gol bu avantajımızı kaybetmemize neden oldu. Ligin sonlarında kazanması gereken takım hep kazanır. Ama biz maalesef son maça kaldık. Biz de Beşiktaş'ı burada yenerek ligde kalacağız'' dedi. 
     Yılmaz, Karadeniz birliğinin yanlış anlaşıldığını da kaydederek, ''Karadeniz birliği saha dışındaki bir birlik, saha içinde değil. Biz Samsunspor, Trabzonspor ve Akçaabat Sebatspor ile yaptığımız maçlarda 18 puan kaybettik'' diye konuştu. 
     Bursaspor'un ligin son 5 maçında art arda galibiyetler alması ile ilgili olarak da Yılmaz, ''Bu maçlara kadar 4 galibiyeti olan bir takım nasıl son 5 maçını galibiyetle kapatıyor. Bunu anlamak mümkün değil'' dedi. 

     
</TEXT>
</DOC>
