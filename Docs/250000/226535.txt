<DOC>
<DOCNO> 226535 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/29/son/sondun19.html </URL>
<DATE> 2004/03/29/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
NATO'da tarihi genişleme... Üye sayısı 26 oluyor... 
</HEADLINE>
<TEXT>

     NATO, tarihinin en kapsamlı ve önemli genişlemesini bugün gerçekleştiriyor. 
     İttifak'a katılmaları 2002 yılının Kasım ayında, Prag zirvesinde kararlaştırılan Bulgaristan, Estonya, Letonya, Litvanya, Romanya, Slovakya ve Slovenya, Washington'da Beyaz Saray'da, söz konusu ülkelerin başbakanları ve NATO Genel Sekreteri Jaap de Hoop Scheffer'in katılımıyla bugün yapılacak törenle İttifak'a resmen katılıyorlar. 
     Üye sayısı 26'ya çıkan NATO'nun 1949'dan bu yana en kapsamlı genişleme hamlesinin söz konusu olduğunu belirten kaynaklar, AB'nin 1 Mayıs'ta 10 yeni ülkenin katılımıyla genişlemesinden önce İttifak'ın yeni üyelerini resmen bünyesine almış olduğunu belirttiler. NATO'ya girecek ülkelerden Estonya, Letonya, Litvanya, Slovakya ve Slovenya, bir ay sonra AB üyesi de olacakler. 
     NATO'ya katılım anlaşmalarını 26 Mart 2003 tarihinde imzalayan 7 yeni üye toplantılara temsilci gönderiyor, ancak karar mekanizması dışında kalıyorlardı. 
     NATO'nun ilk genişlemesi, 1952 yılında, Türkiye ve Yunanistan'ın katılımıyla gerçekleşmişti. Federal Almanya'yı 1955'te, İspanya'yı 1982'de bünyesine alan İttifak, 1999'da da Çek Cumhuriyeti, Polonya ve Macaristan'a kapılarını açmıştı. 
     Rusya, eski Doğu Bloku ülkelerinin NATO üyesi olmalarına uzun süre karşı çıkmış, ancak etkili olamamıştı. 
     NATO Konseyi, 2 Nisan'da, Brüksel'deki Genel Merkez binasında, gayri resmi toplantı yapacak. Dışişleri bakanları düzeyindeki bu toplantı sırasında düzenlenecek törende, yeni üyelerin bayrakları göndere çekilecek. 
     NATO'ya katılmak isteyen diğer ülkeler arasında Arnavutluk, Hırvatistan ve Makedonya da bulunuyor. Bu ülkeler, 28-29 Haziran tarihlerinde, İstanbul'da gerçekleşecek olan NATO zirvesinde yeşil ışık bekliyorlar. 
     Uzmanlar, NATO'ya yeni katılan 7 ülkenin toplam 175 bin kadar askeri, 3 bin tankı ve 350 uçağı bulunduğunu belirtiyorlar. 
     Romanya'nın 87 bin askeri, 1250 eski tankı, 5 savaş gemisi, 100 kadar savaş uçağı bulunuyor. 
     Bulgaristan'ın 42 bin 500 askeri bulunduğu, 1470 tank, 5 savaş gemisi ve bir denizaltı ile 177 savaş uçağı olduğu belirtiliyor. 
     Slovakya'da 20 bin 700 asker, 270 tank, çoğunluğu operasyonel olmayan 71 savaş uçağı bulunuyor. 
     Litvanya'nın 9 bin 700 askeri, 10 kadar uçak ve helikopteri, 2 savaş gemisi bulunduğu belirtiliyor. 
     Slovenya'da 6 bin 500 asker, 70 tank, birkaç uçak ve helikopter bulunuyor. 
     Estonya ordusunun 5 bin 500 askeri var. Bu ülkenin kayıtlara geçecek boyutta tank ve savaş uçağı sahibi olmadığı bildiriliyor. 
     Letonya'da 4 bin 900 asker, 24 uçak ve helikopter ile 7 küçük savaş gemisi bulunuyor. 
     Yeni üye ülkelerin askeri yeteneklerini süratle genişleterek NATO boyut ve ihtiyaçlarına uyarlamaları bekleniyor. 
     
</TEXT>
</DOC>
