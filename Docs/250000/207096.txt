<DOC>
<DOCNO> 207096 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/07/son/sontur08.html </URL>
<DATE> 2004/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Yerel seçimlerin yeni propaganda adresi 'İnternet' 
</HEADLINE>
<TEXT>

     Yerel seçimlere katılacak belediye başkanları ve aday adayları çalışmalarını yoğun şekilde sürdürürken, sanal ortamdan da yararlanmak için girişimde bulunuyorlar. 
     Yeni propaganda adreslerini internet olarak belirleyen, aralarında İstanbul Büyükşehir Belediye Başkanı Ali Müfit Gürtuna'nın da bulunduğu çok sayıda belediye başkanı ve aday adayının kendi adlarını taşıyan sitelerin hazırlanmasına başlandı Başbakan Recep Tayyip Erdoğan'ın ''www.rterdogan.com'' adresinden ulaşılabilen web sitesini hazırlayan Digital Bilgi Sistemleri firmasının sahibi Lütfi Tekin, AA muhabirine yaptığı açıklamada, yerel seçimler öncesi çok sayıda belediye başkanı ve aday adayının, internette yer almak için kendilerine başvurduğunu söyledi. 
     İstanbul Büyükşehir Belediye Başkanı Ali Müfit Gürtuna, Eminönü Belediye Başkanı Lütfi Kibiroğlu ve Pendik Belediye Başkanı Erol Kaya'nın da aralarında bulunduğu yaklaşık 500 belediye başkanı ile aday adayının kendi adlarını taşıyan web sayfalarını hazırlamaya başladıklarını anlatan Tekin, sitelerin en kısa sürede hizmete gireceğini bildirdi. 
     Tekin, maliyetleri bin dolardan başlayan ve 40 bin doları bulan sitelerin dizaynlarının, başkanların ve aday adaylarının talepleri doğrultusunda yapıldığını belirterek, ''Siteler tamamlandığında, başkan ya da başkan aday adayları, vatandaşla birebir diyalog kurabilecek. Yaptıklarını ve yapacaklarını sanal ortamdan halka aktarabilecekler. Artık geçmişteki gibi afişlerle, el ilanlarıyla propaganda dönemi bitti. Siyasiler artık seçim tanıtımlarını sanal otamda yapacak'' dedi. 
     
</TEXT>
</DOC>
