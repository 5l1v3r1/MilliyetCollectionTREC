<DOC>
<DOCNO> 205379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/30/son/soneko16.html </URL>
<DATE> 2003/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Gelir vergisinde vergi dilimleri yeniden belirlendi... 
</HEADLINE>
<TEXT>

     Gelir vergisinde, 2004 yılı için vergi dilimi tutarları arttırılarak yeniden belirlendi. 
     Buna göre yüzde 20'lik ilk dilim, 6 milyar olarak belirlenirken, diğer dilimlere isabet eden tutarlar 14 milyar, 28 milyar, 70 milyar, 140 milyar ve 140 milyar liranın üzeri olarak saptandı. 
     Bu arada 4842 sayılı kanun gereği, ücretlilerde ilk dilim, 5 puan aşağıdan yüzde 15'ten başlıyor. 
     Konuya ilişkin Bakanlar Kurulu Kararı bugünkü Resmi Gazete'de yayımlandı. 
     Gelir vergisinde yüzde 20'lik ücretliler için yüzde 15 oranın uygulanacağı ilk dilim, yeni yılda 5 milyar liradan 6 milyar liraya yükseldi. 
     -14 milyar liranın 6 milyar lirası için 1 milyar 200 milyon lira, fazlası için yüzde 25 -28 milyar liranın 14 milyar lirası için 3 milyar 200 milyon lira, fazlası için yüzde 30 -70 milyar liranın 28 milyar lirası için 7 milyar 400 milyon lira, fazlası için yüzde 35 -140 milyar liranın 70 milyar lirası için 22 milyar 100 milyon lira, fazlası için yüzde 40 -140 milyar liranın üstündeki gelirlerin 140 milyar lirası için 50 milyar 100 milyon lira, fazlası için yüzde 45 olacak. 
     
     İSTİSNA TUTARLARI 
     Kararname kapsamında, Gayrimenkul sermaye iradı istisnasına ilişkin tutar, 2004 yılında uygulanmak üzere 1 milyar 800 milyon lira olarak tespit edildi. 
     Hizmet erbabına işyeri veya işyeri müştemilatı dışında kalan yerlerde, yemek verilmek suretiyle sağlanan menfaatlere ilişkin istisna tutarı 2004 için 7 milyon lira, değer artış kazançlarına ilişkin istisna tutarı ile arızi kazançlara ilişkin istisna tutarı da, yine 2004 için 12 milyar lira olarak belirlendi. 
     İlgili mevzuatta yer alan tevkifata ve istisna uygulamasına konu olmayan menkul ve gayrimenkul sermaye iratlarına ilişkin beyanname verme sınırı ise 2004 yılı için 750 milyon lira olarak öngörüldü. 
     Bu arada ticari ve zirai kazançlarda yatırım indirimi istisnasına ilişkin iktisadi kıymetlerde yatırım indirimi hesaplanmayacak tutar, 2004 takvimi yılında uygulanmak üzere 6 milyar lira olarak tespit edildi. 
     Bakanlar Kurulu'nun konuya ilişkin kararı, 1 Ocak 2004'ten geçerli olmak üzere yürürlüğe girdi. 
     
</TEXT>
</DOC>
