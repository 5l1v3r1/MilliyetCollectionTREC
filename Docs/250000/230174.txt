<DOC>
<DOCNO> 230174 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/10/son/sondun32.html </URL>
<DATE> 2004/04/10/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Talat "Kıbrıs halkı, Sakıp Sabancı'yı her zaman saygıyla anacaktır" 
</HEADLINE>
<TEXT>

     KKTC Başbakanı Mehmet Ali Talat, ''Türk iş dünyasının duayeni, saygıdeğer insan Sakıp Sabancı'nın vefatından büyük üzüntü duyduğunu'' belirterek, ''Kıbrıs Türk halkının, Sakıp Sabancı'yı her zaman saygı ve sevgiyle anacağını'' kaydetti. 
     Başbakan Talat, Sabancı'nın vefatı nedeniyle yayımladığı mesajda, ''Sakıp Sabancı'nın Türkiye'deki sanayi ve ekonomi alanındaki yatırımları yanında uluslararası yatırımlarıyla Türk ekonomisinin gelişmesine değerli katkılarda bulunan mümtaz bir şahsiyet olduğunu'' dile getirdi. 
     Sabancı'nın Türk dünyasının renkli bir siması olduğunu ifade eden Başbakan Talat, mesajında şunları kaydetti 
     ''Sağladığı istihdam olanakları, yaptığı hayır işleri yanında, kültüre ve eğitime verdiği önemle Türk dünyasının renkli bir siması olan Sakıp Sabancı, çok değerli ve mütevazı bir insandı. 
     Kıbrıs konusunda da hep ileriyi gören, değerli yorumlarıyla bizlere şevk veren bir Kıbrıs dostu idi. Kıbrıs Türk halkı, Sakıp Sabancı'yı her zaman saygı ve sevgiyle anacaktır. 
     Sakıp Sabancı'ya Tanrı'dan rahmet, ailesine, sevenlerine, iş dünyasına ve tüm Türk milletine başsağlığı ve metanet diliyorum.'' Başbakan Mehmet Ali Talat, ayrıca Sakıp Sabancı'nın vefatı nedeniyle eşi Türkan Sabancı'ya da bir mesaj göndererek, Sabancı ailesine başsağlığı diledi. 
     
</TEXT>
</DOC>
