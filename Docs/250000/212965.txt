<DOC>
<DOCNO> 212965 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/03/son/sontur40.html </URL>
<DATE> 2004/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Konya'da çöken binanın enkazı tamamen kalkana kadar devam edecek 
</HEADLINE>
<TEXT>

     Sivil Savunma Genel Müdürü Atilla Özdemir, Konya'da çöken binanın enkazında arama-kurtarma çalışmalarının hiçbir canlı ya da ölü kalmadığı anlaşılıncaya kadar sürdürüleceğini bildirdi. 
     Özdemir, yaptığı yazılı açıklamada, olayın meydana geldiği andan itibaren enkazda öncelikle teknik inceleme yapıldığını ve canlı bulunma ihtimali olan noktalarda gerekli çalışmaların yapıldığını belirtti. 
     Atilla Özdemir, iş makinelerinin çalışmalarına zaman zaman ara verildiğini, sessizlik sağlanarak, sismik, akustik ve görüntülü araçlarla, köpeklerle dinleme, izleme ve tespit çalışmaları yapıldığını, alınan sonuçlara göre kurtarma çalışmalarına devam edildiğini kaydetti. 
     Olay yerinde gerekli tüm araç ve ekipmanla donatılmış, yeterli sayıda uzman personel bulunduğunu ifade eden Özdemir, çalışmaların olumsuz etkilenmemesi amacıyla tüm personelin kullanılmadığını kaydetti. Arama faaliyetleri tamamlanan üstteki iki katın beton ve demirlerinin kesilerek, kaldırılacağını belirten Özdemir, diğer katlardaki arama ve kurtarma çalışmalarının bundan sonra sürdürüleceğini ifade etti. Özdemir, ''Çalışmalar enkazda hiçbir canlı ya da ölü vatandaşımızın kalmadığı anlaşılıncaya kadar sürdürülecektir'' dedi. 
     Özdemir, enkaz altındaki canlı ya da ölülerin uygun tekniklerle zarar verilmeden kurtarılması için ekiplerin tüm güçleriyle çalıştığını, ancak bunun da uzun bir gayret gerektirdiğini kaydetti. 
     İş makinelerinin bilinçsizce ve acele edilerek kullanılmasının enkazdakileri olumsuz etkileyeceğine işaret eden Özdemir, ekiplerin gereken özeni gösterdiklerini ve tüm tedbirlerin alındığı ifade etti. 
     
</TEXT>
</DOC>
