<DOC>
<DOCNO> 207633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/10/guncel/gun01.html </URL>
<DATE> 2004/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Pera Palas sarardı... 
</HEADLINE>
<TEXT>

   1. derecede tarihi eser olan Pera Palas Oteli'nin dış cephesini izinsiz onaran ve rengini değiştiren otel yönetimi hakkında suç duyurusunda bulunulacak 
      SERHAT OĞUZ İstanbul 
   
   Orient Ekspres yolcuları için 1892'de yaptırılan, Atatürk'ten Agatha Christie'ye kadar birçok ünlü ismin konakladığı Pera Palas Oteli'nin rengi, yıllar sonra sarıya yakın bir renkle değiştirildi ve dış cephesinde onarım yapıldı. Ancak birinci derecede tarihi eser sayılan otelde böyle bir değişiklik için İstanbul 1 No'lu Tabiat ve Kültür Varlıklarını Koruma Kurulu'nun onayı gerekiyordu. 
   Onarım izni alınmadığı için şimdi İstanbul 1 No'lu Kültür ve Tabiat Varlıklarını Koruma Kurulu, suç duyurusunda bulunmaya hazırlanıyor. 
   
   'Bekleyemezdik' 
   Kurul yetkilileri, izin vermediklerini belirtirken Otel Müdürü Fuat Öztümer, "Haziran ayında başvurduk. İki ay sonra, 'Laboratuvarda inceleme yapılıyor' yanıtını aldık. Bekleyemezdik, taşlar dökülüyordu. Zaten yeşil, binanın esas rengi değildi" açıklamasını yaptı. Kurul yetkilileri, bu işlemin 2860 sayılı yasaya göre suç olduğunu, bu değişikliği tespit etmeleri halinde Cumhuriyet Savcılığı'na suç duyurusunda bulunacaklarını belirttiler. 
   Eski Mimarlar Odası Genel Başkanı Oktay Ekinci ise "Pera Palas, İstanbul'un simgesi haline gelmiş yapılardan birisi, uzun yıllardır da yeşil rengiyle şehrin görüntüsü içinde yer almış. Şimdi bu yapıda böyle radikal değişiklikler yapılmamalı" dedi. 
   
   Ünlülerin tercih ettiği oteldi... 
   1. Dünya Savaşı sırasında otele gelen Anadolu kökenli Rum tüccar Bodosaki, kıyafeti nedeniyle içeri alınmayınca sinirlenerek oteli satın almak istedi. Satışı engellemek için verilen yüksek fiyata rağmen Bodosaki, otelin sahibi oldu. Atatürk, Enver ve Cemal Paşa da sık sık Pera Palas'ta kalıyordu. Otelin ünlü misafirleri arasında, Agatha Christie, Alman Büyükelçi Von Papen, İngiliz casus Çiçero, İngiltere Kralı 8. Edward, Jackeline Kennedy, Yugoslav Lider Tito, İran Şahı Rıza Pehlevi ve Julio Iglesias da vardı. Oteli 1974 yılından beri İstanbul Otelcilik ve Turizm Şirketi işletiyor. 
   
   
   
</TEXT>
</DOC>
