<DOC>
<DOCNO> 232966 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/19/son/sonyas14.html </URL>
<DATE> 2004/04/19/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Yeni moda Faytondan gelin arabası... 
</HEADLINE>
<TEXT>

     Konya'da nostalji düşkünü çiftlerden gelin arabası olarak otomobil yerine faytonu tercih edenlerin sayısı giderek artıyor. 
     Konya'da geçmişi yüzyıla dayanan faytonlar şimdi nostaljik düğünleri yaşamaya çalışan ailelere düğün arabası olarak hizmet veriyor. Eskiden en son model lüks otomobiller ile evlerinden alınan gelinlerden artık nostalji tutkusu nedeniyle faytonları tercih etmeye başlayanların sayısı artıyor. 
     Yurtdışında yaşayan doktor Ömer Çolak ile dünya evine giren İşletmeci Perihan Örnek de gelin arabası için fayton istedi. Gelini evden alacak fayton, genç kızın arkadaşları tarafından tülün üzerine işlenmiş uzun duvakla süslendi. 
     Faytonla Konya'nın mesire alanlarından Meram'a giden Ömer-Perihan çifti burada Çınaraltı Restoran'da yemek yediler. 
     
</TEXT>
</DOC>
