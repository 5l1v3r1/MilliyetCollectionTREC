<DOC>
<DOCNO> 233296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/son/sonyas09.html </URL>
<DATE> 2004/04/20/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
İngiltere'de yaşlılara eziyet 
</HEADLINE>
<TEXT>

     Avam Kamarası tarafından hazırlanan bir rapor, İngiltere'de her yıl 500 bin yaşlı insanın fiziksel ve ruhsal tacize uğradıklarını, çeşitli eziyetler gördüğünü ortaya koydu. 
     Araştırmada, yaşlıların üçte ikilik bir çoğunluğunun bu eziyetleri kendi evlerinde gördüğü belirlenirken, ''eziyetin ve tacizin türleri cinsel tacizden, finansal tacize, bakımsızlıktan, fiziksel işkenceye kadar değişebiliyor'' denildi. 
     Avam Kamarası Sağlık Komisyonu tarafından yapılan araştırmada ayrıca, yaşlıların en iyi ihtimalle bakımsızlık ve beslenme bozukluğu tehdidi altında olduklarına işaret edilirken, ''pek çoğu kullanmaları gereken ilaçları bile, kimse onları umursamadığı için zamanında kullanamıyor'' ifadesine yer verildi. 
     Komisyon raporunda, yaşlılara yapılan eziyetlerin genellikle bu kişilerin korku, utanç ya da imkan bulamamak yüzünden şikayet etmemeleri sonucunda gizli kaldığına, görmezden gelindiğine de işaret edildi. 
     Bu nedenle eziyet gören yaşlıların gerçek sayısının 500 binin çok üzerinde olabileceği de belirtildi. 
     Yaşlılara eziyetin, kendi evlerinde olduğu kadar, bakım evlerinde, hastanelerde ve bakım gördükleri diğer kurumlarda da var olduğu vurgulandı. 
     
</TEXT>
</DOC>
