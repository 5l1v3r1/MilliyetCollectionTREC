<DOC>
<DOCNO> 247237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/11/son/sonyas12.html </URL>
<DATE> 2004/06/11/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Çiğ ete dikkat .. 
</HEADLINE>
<TEXT>

     Dokuz Eylül Üniversitesi DEÜ Tıp Fakültesi Parazitoloji Anabilim Dalı Başkanı Doç. Dr. Çiler Akısu, İzmir'de bu yılın başında görülen trişinellozis hastalığının yeniden ortaya çıkma riskinin önüne geçmek için kaçak domuz eti ile mücadele etmek ve çiğ et tüketimini bırakmak gerektiğini söyledi. 
     Prof. Dr. Akısu, AA muhabirine yaptığı açıklamada, vatandaşların kesinlikle çiğ et yememesi gerektiğini, bu yılın başında trişinellozis hastalığının görülmesine rağmen hala çiğ etin sarma ve sandviçlerde kullanıldığını bildirdi. 
     Çiğ et tüketiminin devam etmesi halinde ileride tenya hastalığının da ortaya çıkabileceğine işaret eden Prof. Dr. Akısu, ''Sığırla geçen tenya çok tehlikeli olmasa da domuz etinden geçen tenya ciddi rahatsızlıklara yol açabilir'' uyarısında bulundu. 
     Prof. Dr. Akısu, şu bilgiyi verdi 
     ''Çiğ et tüketimi sürdüğü sürece bu tip salgınlar karşımıza çıkacaktır. Halk çiğ et yemekte ısrar ediyor. Bundan kesinlikle vazgeçilmesi gerekir. Yılbaşında trişinellozis olmuş bir öğrencide Mart ayında yeniden belirtiler ortaya çıktı. Bu öğrenci iki aylık tedavinin ardından iyileşti.'' İzmir İl Sağlık Müdür Yardımcısı Bülent Albayrak da, şu an için İzmir'de trişinellozis hastasının olmadığını, ancak çiğ et tüketiminin mutlaka terk edilmesi gerektiğini ifade etti. 
     Yılbaşında ortaya çıkan trişinellozis hastalığı nedeniyle sağlık kurumlarına bin 166 kişinin başvurduğunu, bunların 619'unda hastalığın tespit edildiğini hatırlatan Albayrak, ''Çiğ et ve et ürünleri tüketildiği sürece bu risk devam edecek. Bunun önüne geçebilmenin tek yolu, çiğ etlerin yenmemesidir'' dedi. 
     Bu yılın başında eşi Ayşe Karaman ile trişinellozis hastalığı belirtileri görülen ve tedavi edilen AK Parti İzmir Milletvekili Fazıl Karaman, iyi olduklarını ve hastalıklarının geçtiğini bildirdiler. 
     
</TEXT>
</DOC>
