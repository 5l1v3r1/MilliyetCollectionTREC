<DOC>
<DOCNO> 243427 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/28/guncel/agun.html </URL>
<DATE> 2004/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kardelenler' kitap oldu 
</HEADLINE>
<TEXT>


Çağdaş Türkiye'nin Çağdaş Kızları'ndan 50'sinin öyküsünü, Ayşe Kulin köy köy dolaşarak yazdı. Bu hik yelerde hırs var, gözyaşı var. En önemlisi de başarı var 

Şükran Pakkan İstanbul 

Kardelen, soğuk kış günlerinde, tüm doğanın kendisine ait olmasını istediği için karların arasında açtığına inanılan, sevginin simgesi nadide bir çiçek. Tıpkı, Doğu'nun ücra köşelerinde hayata tutunmak için kendilerine uzanacak sevgi dolu bir eli bekleyen Ayşe, Fatma, Zeynep ve daha binlercesi gibi. Her biri kardelen çiçeği, inatla ayakta durmaya çalışan... 
Bugüne kadar 7 bini aşkın kız çocuğunu geleneklere ve ekonomik zorluklara rağmen okul sıralarına taşıyan "Çağdaş Türkiye'nin Çağdaş Kızları" projesini geliştiren Turkcell ve Çağdaş Yaşamı Destekleme Derneği, son 4 yıl içinde yaşama kazandırdığı kızların hik yelerini Ayşe Kulin'in kaleminden "Kardelen" ismiyle kitaplaştırdı. 

Önce yazmayı reddetti 
Kulin, teklifi başta geri çevirdiğini ancak Doğulu kızlarla tanışınca fikrini değiştirdiğini, hatta bir romanını yarım bıraktığını söyledi. Kulin, "Çok yoksul köylere gittik. Eğitim hırsıyla orada tanıştım. Çoğu astronot olmak istiyor ama bir gün köylerine geri dönmek de istiyorlardı" dedi. 

Kaymakamın gözyaşları 
Kulin, en çok etkilendiği hik yeyi şöyle anlattı "Siirt'te bir çocuk, burs sınavına otobüs parası olmadığı için katılamamış. ÇYDD de yerine başkasını almış. Kaymakam bu olayı duyunca, 2 kez derneği ağlayarak arayıp yalvarmış. Şimdi bu çocuk TED'te burslu okuyor. Kaymakam o kadar sevinmiş ki, bavulunu kendi eliyle hazırlamış, otobüse kendi bindirmiş." 


Ayakkabı almak içine sinmemiş 

"Biz birbirimize tutunarak, düşe kalka Buket'in evini arıyoruz bir başka uzak mahallesinde Kars'ın. Şiltelerin üst üste yığıldığı 5 metrekarelik odayı, içeri açılan küçük pencereden görüyoruz yüreğimiz titreyerek... Okul müdürü bir gün onu çağırmış odasına. 'Bak şimdi gönlünce okuyabilmen için bir fırsat çıkıyor önüne. Sana burs bağlatacağım.' Eve gelip annesine haber verince, birbirlerine sarılıp ağlamışlar sevinçten. Önce ayakkabı almayı düşünmüş burs parasıyla Buket. Sonra vazgeçmiş. Kız kardeşleriyle birlikte yürüyorlarmış okula. Kendinde sıcacık botlar, diğerlerinde altı delik lastik ayakkabılar. İçine sindirememiş." 


Geliri projeye 

Manuel Çıtak'ın fotoğrafladığı hik yeler için geçen kış boyunca köy köy dolaşan Kulin, hemen her röportajı gözyaşları içinde yaptı. Kitaptaki 50 hik yede, hüzün, hırs, kader, gözyaşı ve başarı var. Remzi Kitabevi'nden çıkacak kitabın tüm geliri, projeye aktarılacak. 


</TEXT>
</DOC>
