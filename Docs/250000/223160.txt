<DOC>
<DOCNO> 223160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/17/son/sonsiy20.html </URL>
<DATE> 2004/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül Muhalefetin güçlü olmasını isteriz ancak bu elimizde değil... 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, iflas eden bir şirketi kurtarır gibi Türkiye'yi kısa sürede düzlüğe çıkarmayı başardıklarını söyledi. 
     Gül, Konya'nın Çumra İlçesi ile bu ilçeye bağlı İçeriçumra Beldesi'ne yaptığı ziyaretlerde partililerle sohbet etti, belediye başkan adaylarına destek istedi. 
     Karaman'ın Kazımkarabekir İlçesi'ne gelen Gül, burada kalabalık bir grup tarafından karşılandı. Daha sonra geldiği Karaman'da Prof. Dr. Muammer Aksoy Meydanı'nda vatandaşlara hitap eden Gül, 3 Kasım seçimlerinden önce ülkenin karanlıkta olduğunu, ancak kendilerinin Işıkları yakın demesinden sonra Türkiye'nin aydınlanarak, kirlilik ve çirkinliklerden kurtulduğunu söyledi. 
     Bir şeyin değerinin, ancak eskiyle mukayese edilerek anlaşılacağını ifade eden Gül, ''Daha önce ayakta duramayan, halkın sorunlarına ilgi göstermeyen bir iktidar vardı. Ekonomimiz başta olmak üzere her şey çok kötüydü. Ancak iflas eden bir şirketi kurtarır gibi Türkiye'yi kısa süre içinde düzlüğe çıkarmayı başardık'' dedi. 
     Vatandaşların gelen zamlar nedeniyle mutfak tüplerini her seferinde farklı fiyatlardan satın aldıklarını söyleyen Gül, miting alanındaki vatandaşlara ''bugün de böyle mi '' diye sordu. 
     Kalabalıktan ''Hayır'' cevabı alan Gül, ''Benzin konusunda da durum böyledir. Diğer birçok konuda da böyledir. Ülkede faizleri yüzde 9'lara kadar indirmeyi başardık'' diye konuştu. 
     
     MUHALEFETE ELEŞTİRİ 
     Daha önce Karaman Organize Sanayi Bölgesi'nde fabrikaların bir bir kapandığını, ancak bugün durumun böyle olmadığını ifade eden Gül, ''Biz kuru kuru nutuk atanlardan değiliz. AK Parti'yi kurarken vatandaşlara dürüst davranacağımızı, hile yapmayacağımızı söyledik. Bugün de vatandaşlarımızın karşısına alnı açık, başarılı bir hükümetin temsilcisi olarak çıkıyoruz. Biz bir gün kulun da Allah'ın da karşısına çıkıp hesap vereceğimizi biliyoruz'' dedi. 
     Bazılarının eski alışkanlıklarını devam ettirmekte inat ettiklerini anlatan Gül, şöyle devam etti 
     ''Böyle konuşarak milletin gözünden düşüyorlar. Biz onlara hiç aldırmayız. Deniz Baykal'a hiçbir şey söylemeyeceğim. Muhalefetin güçlü olmasını isteriz. Ancak bu durum bizim elimizde değil. Bu kişilerin milletle barışmaları 3 Kasım seçimlerini iyi analiz etmeleri gerekir. Milletin, sokakların sesine kulak versinler. Muhalefetin bize karşı yaptığı eleştirilerinde samimi olmadığını düşünüyorum. Baykal'ın söylediklerine saygı duyuyorum, ancak önem vermiyorum. Ancak Baykal'ın bu tavrı ortaya koyduktan sonra millete seçimlerden sonra ne diyeceğini merak ediyorum.'' Gül, ideolojik saplantılar içine girdiğini öne sürdüğü CHP'nin bu tavrı nedeniyle Karaman gibi gelişmekte olan yerlerin hızla kalkınmasını sağlayacak yerel yönetimler yasasının çıkmasını istemediğini söyledi. 
     
     ''PARTİMİZE OY VERMENİZİ İSTİYORUM'' 
     Türkiye'deki yaklaşık 60 bin ilköğretim okulu bulunduğunu anımsatan Gül, sözlerine şöyle sürdürdü 
     ''Daha önce de Türkiye'de hükümetler vardı. Ancak vatandaş parasıyla bile çocuğuna kitap almakta zorlanıyordu. Ancak AK Parti hükümeti olarak tüm ilköğretim okul öğrencilerine ders kitapları dağıttık. Bu bizim halkımıza verdiğimiz önemi gösteriyor. Karaman-Konya karayolunun da dahil olduğu 1600 kilometrelik duble yol inşaatını 2004 yılı içinde tamamen bitireceğiz.'' Ak Parti hükümetinin yaklaşık 1,5 yıl içinde önemli başarılara imza attığını bunun da vatandaş tarafından takdir edildiğini dile getiren Gül, ''Şimdi önümüzde bir seçim var. Bu millet kadirşinastır. Çalışan kişileri takdir eder. Bu kalabalığın içinde Keşke AK partiye oy vermeseydim diyen yok. Ancak bundan sonra mutlaka AK Parti'ye oy vereceğiz diyen yüzlerce kişi var. Daha iyi hizmetler için yeniden partimize oy vermenizi istiyorum'' dedi. 
     Karaman'ın hızla gelişen bir şehir olduğunu, fakülte ve yüksekokul bulunan kente halkın üniversite istediğini belirten Gül, altyapısı hazır olan Karaman'a bir üniversitenin kurulması için ellerinden geleni yapacaklarını sözlerine ekledi. 
     Gül, daha sonra karayolu ile Ankara'ya hareket etti. 
     
</TEXT>
</DOC>
