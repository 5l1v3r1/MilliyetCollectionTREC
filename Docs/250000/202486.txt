<DOC>
<DOCNO> 202486 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/16/son/soneko22.html </URL>
<DATE> 2003/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Toyota Türkiye'ye yatırım yapmak çok iyi bir karardı 
</HEADLINE>
<TEXT>

     Toyota Motor Corporation Yönetim Kurulu Üyesi ve Kıdemli İdari Direktörü Yoshimi Inaba, Adapazarı Toyota fabrikasının kalitesini överek, ''Muhtemelen kıtalararası fabrikalarımız arasındaki en iyi üretim kalitesine sahip fabrika Türkiye'deki. Japonya'daki fabrikaların üretim kalitesiyle eş düzeyde, hatta zaman zaman onları geçtiği de oluyor'' dedi. 
     Inaba, Türkiye'deki yatırımlarının çok iyi bir karar olduğunu da belirterek, Adapazarı'ndaki fabrikanın ileride hem model sayısının hem de üretim kapasitesinin artacağını, kıtalararası operasyonlardaki en büyük 6 veya 7 fabrikadan biri olacağını bildirdi. 
     Yabancı basında Toyota Motor Corporation'ın gelecekteki başkanı olarak da gösterilen Inaba, Toyota'nın önemli üretim merkezlerine yaptığı ziyaretler kapsamında Türkiye'ye geldi. 
     Sorumlulukları arasında Amerika Kıtası Operasyonlar Grubu ile Okyanusya, Ortadoğu ve Güneydoğu Asya Operasyonlar Grubu yer alan Inaba, düzenlediği sohbet toplantısında, Türkiye'nin Toyota için önemli üretim merkezlerinden biri olduğunu belirtti. 
     Toyota'nın Türkiye'de faaliyet göstermeye başlamasında da önemli role sahip bulunan Yoshimi Inaba, bunu şöyle anlattı 
     ''Bu tamamıyla bir rastlantı sonucu oldu. 1984'de tatil için İstanbul'da bulunduğum sırada, Yerebatan Sarayı'nı ararken caddedeki birine yerini sordum. O da bizi misafir ettiği yerde, sohbet sırasında hükümetin otomobil ithalatını serbest bıraktığını söyledi. Bundan etkilendim ve Japonya'ya gittikten sonra yeniden distribütör aramak için geri döndüm.'' 
     
     ''İŞÇİLİK KALİTESİNDEN OLDUKÇA MEMNUNUZ'' 
     ''Toyota olarak Türkiye'de olmaktan ve üretim tesisini kurmaktan memnun musunuz '' sorusunu Inaba, şöyle yanıtladı 
     ''Türkiye'de yatırım yapmak çok uygun ve iyi bir karardı. Türkiye stratejik olarak eşsiz bir konuma sahip. Hem Avrupa'ya, hem Ortadoğu'ya hem de eski Sovyet Cumhuriyetlerine yakın. Lojistik olarak önemli imkanlar sağlıyor bize. Onun dışında işçilik kalitesi ve yerlileştirme oranı da çok yüksek. 
     Türkiye'deki işçilik kalitesinden özellikle bahsetmek istiyorum. Muhtemelen kıtalararası fabrikalarımız arasındaki en iyi üretim kalitesine sahip fabrika Türkiye'deki. Japonya'daki fabrikaların üretim kalitesiyle eş düzeyde, hatta zaman zaman onları geçtiği de oluyor. Üretim kalitesi birçok faktöre bağlı, net olarak tanımlamak kolay değil ama işçilik kalitesinden oldukça memnunuz.'' 
     
     ''TÜRKİYE BENİM İÇİN ÖZEL BİR ÜLKE OLACAK'' 
     Yoshimi Inaba, Türkiye'de yeni model üretimine ilişkin son gelişmelerin ne olduğunun sorulması üzerine, gülerek, ''Bu bilgiyi benden alamazsınız'' derken, sözlerini şöyle sürdürdü 
     ''Türkiye'deki fabrika üretim kalitesi ve lojistik olarak iyi bir yerde olduğu için, ileride hem model sayısı, hem de üretim kapasitesi artacak. Gelecek sene 100 bine yakın araç üretilmesi planlanıyor. Böylece Türkiye, kıtalararası operasyonlardaki en büyük 6 veya 7 fabrikadan biri olacak. 
     Inaba, ''Toyota Motor Corporation'ın gelecekteki başkanı olarak görülüyorsunuz. Toyota'nın Türkiye'deki faaliyetlerinin önünü açan biri olarak bu göreve gelirseniz, Türkiye'nin sizin bakış açınızda nasıl bir yeri olacak '' sorusu üzerine de gülerek, ''Bunu bilmiyorum ama eğer böyle bir durum olursa, buna en çok babam sevinecektir'' yanıtı verdi. 
     Inaba, ''Eğer bu pozisyona gelirsem, en azından duygusal olarak Türkiye benim için çok önemli, özel bir ülke olacak. Ülke ile pazarla gerçekten ilgili olacağım ve etkileşime açık olacağım'' diye konuştu. 
     
     ''TÜRKİYE İSTİKRARLI ÜLKE GÖRÜNÜMÜNE GİRDİ'' 
     Türkiye'ye ilk geldiği yıllarda sokaklarda 1940-1950 model otomobiller gördüğünü, ancak, daha sonraki gelişlerinde bu görünümün tamamen değiştiğini ifade eden Yoshimi Inaba, ''Nihayet ülke potansiyelini ortaya koyabilecek atılımları yapabilecek, daha istikrarlı, daha düzgün ve hızlı büyüyen ülke görünümüne girdi'' diye konuştu. Türkiye'deki rekabet şartlarını da değerlendiren Inaba, şunları söyledi 
     ''Türkiye'de gerçekten zor ve rekabetçi bir pazar var. Böyle bir rekabette, hem fiyat, hem kalite yönünden müşteri maksimum faydayı sağlamaya başlıyor. 
     Biz de kalite konusunda iyiyiz, geniş bir bayi ağımız var, bunlarla biz bir numara olmayı hak ediyoruz. Bu benim kendi bencil duygum hayalim. Türkiye'de de niye bir numara olmayalım Bunu başarılabilecek bir hedef olarak görüyorum.'' Yoshimi Inaba, Türk Lirası'nın değer kazanmasının Toyota'nın ihracat faaliyetlerini nasıl etkilediğinin sorulması üzerine, kendilerinin özellikle yedek parça üreticilerini teşvik ederek, yerlilik oranını artırmaya çalıştıklarını anlattı. 
     Inaba, ''İniş çıkışlarda, döviz kurlarındaki dalgalanmalarda bu sizi daha güçlü duruma getiriyor. Ama bu dalgalanmalar hayatımızın bir parçası. Toyota, global bir şirket olarak dünya ölçeğinde bakıyor konuya. Bu yüzden yerlileştirme oranı artırıldıkça, kurlardaki iniş çıkışlardan daha az etkileneceğiz'' dedi. 
     
     ''KARLILIĞA UZUN DÖNEMLİ BAKMAK LAZIM'' 
     Inaba, ''Toyota, Türkiye'deki üretim ve ihracat faaliyetinden kar etmeye başladı mı sorusuna ise ''Konuya anlık veya nokta olarak bakmamak lazım, uzun dönemli olarak bakmak lazım. Uzun dönemli olarak doğru yoldayız, geri dönüşü alacağız'' yanıtını verdi. 
     Yoshimi Inaba, Toyota'nın özellikle Avrupa pazarlarındaki yükselişinin nasıl başarıldığının sorulması üzerine de, bu başarının herhangi bir sırrı olmadığını belirterek, şunları söyledi 
     ''Yükselişimizin temel faktörü, dünya çapındaki operasyonlarımızda ürünlerimizin kabul görmesi, tedarik konusundaki operasyonlarımızın başarılı olması ve fabrikalarımızın verimlilik konusunda başarısı. 
     Türkiye'deki fabrikayı örnek olarak gösterebiliriz. Bu yıl 70 bin araç üretilecek, 100 bine doğru çıkmasını öngörüyoruz ki bunların büyük bir bölümü ihraç edilecek. Büyük ölçekli baktığımızda, uzun dönemli yatırımların biraraya gelerek, dünyanın her taraftaki operasyonların başarı sağlamasının Toyota'nın kaçınılmaz yükselişini sağladığını söyleyebiliriz.'' 
     
</TEXT>
</DOC>
