<DOC>
<DOCNO> 203123 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/19/spor/spo01.html </URL>
<DATE> 2003/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Serdar'a talih kuşu 
</HEADLINE>
<TEXT>

   Beşiktaş'ın tecrübeli oyuncusu, son iki maçta forvetteki başarısıyla göz doldurdu. İlhan ve Ahmed Hassan'ın performansından şikayetçi olan Lucescu, bu bölgede Serdar'ı düşünmeye başladı 
      ORHAN YILDIRIM 

   
   Hızır gibi yetişti 
   LİGDE form grafiğinde gözle görülür düşüş yaşayan ve gol pozisyonu üretmekte büyük sıkıntıya giren Beşiktaş'ta, Serdar Topraktepe'nin performansı teknik heyet ve yönetimin rahat bir nefes almasını sağladı. Teknik Direktör Mircea Lucescu'nun, ligde Akçaabat Sebatspor önünde ikinci yarıda hücum hattında görev verdiği tecrübeli oyuncu, attığı gol ile takımını galibiyete taşımıştı. Serdar, kupa maçında da gol konusundaki ustalığını gözler önüne serdi. 
   
   Luce'nin gözüne girdi 
   KOCAELİSPOR'DA forvette forma giyen ve attığı gollerle büyük beğeni toplayan Serdar, eski takımına karşı ter döktüğü Türkiye Kupası maçında ağları havalandırıp, Siyah - Beyazlılar'ı tura taşıdı. İlhan ve Ahmed Hassan'ın performansından memnun kalmayan, Sinan'ın da yetersizliğinden dert yanan Lucescu'nun, Rize önünde bu bölgede Serdar'a şans vermeyi düşündüğü, ligin ikinci yarısında da kendisini santrfora destek olarak kullanmayı planladığı öğrenildi. 
   
   Engin'den övgü aldı 
   FORMA şansını iyi değerlendirdiğini belirten Serdar, attığı gollerin kimseyi şaşırtmaması gerektiğinin altını çizdi. Beşiktaşlı oyuncu, "Kocaelispor'dayken serbest adam olarak oynadığım için çok gol atıyordum. Burada sistem farklı. Yedek kalmayı asla sorun etmedim. İkinci yarıda daha fazla çalışıp, formayı bırakmayacağım" dedi. Menajer Sinan Engin de, "Pes etmedi, hiçbir zaman küsmedi. Şimdi en büyük silahlarımızdan biri oldu" diyerek, Serdar'ı övdü. 
   
   İbrahim'in imza günü    BEŞİKTAŞ'IN sol kanadını adeta ipotek altına alan İbrahim bugün sözleşme yenileyecek. Tecrübeli oyuncu, saat 10.00'da kendisini iki artı bir yıl daha renklere bağlayan imzayı atacak. Borsaya İbrahim'in bu transfer nedeniyle ilk yıl 1 trilyon 125 milyar lira, diğer yıllar TEFE - TÜFE ortalama artış oranında ücret alacağı bildirildi. Tümer ile de yapılan görüşmelerin olumlu sonuçlandığı öğrenildi. 
   
   Tek engel Rize 
   LİGDE namağlup lider bulunan Beşiktaş, Çaykur Rizespor'u da yenerek, tatile rahat çıkmanın hesaplarını yapıyor. Üst üste gelen maç trafiği nedeniyle yorgun düşen Beşiktaş, kupadaki Kocaelispor karşılaşmasının ardından ara vermeden Rize sınavının hazırlıklarına başladı. Öğleden sonra yapılan idman kar yağışı altında gerçekleştirildi. 
   
   KENDİLERİNDEN beklenen patlamayı bir türlü gösteremeyen Okan ve Sinan teknik heyet tarafından uyarıldı. Son haftalarda buldukları forma şansını iyi değerlendiremeyen iki oyuncuya devre arasında özel bir çalışma programı verilecek. Kaptan Tayfur, "Zirvedeki yerimizi sağlamlaştırmak istiyoruz. Bunun için tek engel Rize kaldı" diye konuştu. 
   
   'Valencia korksun' 
   TEKNİK Direktör Lucescu, UEFA Kupası üçüncü turdaki rakipleri Valencia'nın kalitesinin tartışılmaz olduğunu, ancak İspanyol ekibini yenecek güçte bulunduklarını söyledi. Valencia'dan çekindikleri şeklindeki değerlendirmelere katılmadığını vurgulayan tecrübeli hoca, "Asıl Valencia bizden çekinmeli. İki maçta da en iyi futbolumuzu oynayıp, turu geçmeliyiz" yorumunda bulundu. 
   İSPANYOL temsilcisinin ligde ve Avrupa'da çok başarılı maçlar çıkardığını kaydeden Beşiktaş'ın teknik patronu, şöyle devam etti "Ben sadece saygı duyduğum bu takımın bulunduğu yeri ima etmeye çalıştım. Biz her maça sahaya kazanmak için çıkarız. Valencia karşısında da aynı duygular içinde mücadele edeceğiz. İstediğimiz sonucu da alacağımıza inanıyorum." 
   
   Beşiktaş günlüğü    
   Bilgili'ye ödül 
   İZMİR Gücü Spor Vakfı İZVAK , Galatasaray maçı sonrası yaptığı açıklamalar nedeniyle Başkan Serdar Bilgili'ye Fair - Play ödülü verdi. İZVAK Başkanı Levent Ürkmez, bu davranışın örnek olması gerektiğini vurgularken, Bilgili'nin ödülünü İzmirli yönetici Emin Önal aldı. 
   Özkan son prens 
   GELECEĞİN Sergen'i olarak gösterilen Serdar Özkan takım arkadaşlarının gözbebeği oldu. Lucescu, Kocaelispor maçında büyük bir yetenek olduğunu gösteren genç oyuncu için "Çok cesur ve korkusuz oynuyor. Büyük bir kabiliyet. Ancak daha işin başında" dedi. 
   Taraftar onay verdi 
   BEŞİKTAŞ'TA Ahmet Dursun'un sözleşmesinin feshedilmesine taraftarlar da destek verdi. www.bjkhaber.org sitesinde süren "Ahmet Dursun'un gönderilmesini nasıl değerlendiriyorsunuz " konulu ankete şimdiye dek katılan 2 bin 762 kişiden 2 bin 278'i yüzde 82.48 "doğru", 484'ü ise yüzde 17.52 "yanlış" bir karar seçeneğini işaretledi. 
   Golcüler sırada 
   ARA transferde bir santrfor almak için kolları sıvayan Siyah - Beyazlı yönetime teklif üstüne teklif yağıyor. Menajerlerin birçok oyuncu önerdiği öğrenildi. Lucescu, hem maddi açıdan, hem de kalite olarak en uygun ismi bulmaları halinde transferi gerçekleştireceklerini tekrarladı. 
   
</TEXT>
</DOC>
