<DOC>
<DOCNO> 212751 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/02/son/sontur10.html </URL>
<DATE> 2004/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Sigara uyku kalitesini de bozuyor... 
</HEADLINE>
<TEXT>

     Yüzüncü Yıl Üniversitesi YYÜ tarafından 152 öğrenci üzerinde yapılan bir araştırma, sigaranın uyku kalitesini de bozduğunu ortaya koydu. 
     YYÜ Tıp Fakültesi Psikiyatri Anabilim Dalı'ndan Prof. Dr. Mehmet Yücel Ağargün ve Araştırma Görevlisi Rıfat İnci'nin de aralarında bulunduğu bir grup öğretim üyesi, üniversite öğrencileri üzerinde ''Sigara İçiminin Uyku Kalitesinin Üzerine Etkileri'' konulu bir araştırma yaptı. 
     Araştırma kapsamına, en az 1 yıldır günde yarım paket ya da daha fazla sigara kullanan denek ile sigara kullanmayan 99 öğrenci alındı. Araştırmada, sigara kullananların uyku kalitesinin, kullanmayanlara göre daha kötü olduğu tespit edildi. 
     Araştırmada, sigara kullananların uyku sürelerinin daha kısa ve buna bağlı olarak öznel uyku kalitesinin daha kötü olduğu, bunun gündüz işlevlerinde bozulmaya yol açtığı ve uykuya dalış süresinin de uzadığı belirlendi. 
     Sonuçları yorumlayan Araştırma Görevlisi Rıfat İnci, sigara içiminin beden ve ruh sağlığı üzerine etkileri ve toplumsal sonuçlarına işaret etti. 
     Son yıllarda yapılan çalışmaların, sigara kullanımının solunumla ilişkili uyku bozuklukları ve huzursuz bacak sendromu ile yakından ilgili olduğunu ortaya koyduğunu kaydeden İnci, ''Sigara içimi, ruhsal etkilerinin yanı sıra uyku hijyenini de önemli ölçüde bozar ve uyku yakınmalarının ortaya çıkmasına neden olur. Oysa uyku hijyeni, bedensel ve ruhsal sağlığın ayrılmaz bir parçasıdır'' dedi. 
     
</TEXT>
</DOC>
