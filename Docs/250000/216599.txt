<DOC>
<DOCNO> 216599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/20/son/sontur27.html </URL>
<DATE> 2004/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzanların Göcek'teki adasına haciz... 
</HEADLINE>
<TEXT>

     Turan GÜLTEKİN- Mücahit BEKTAŞ GÖCEK Muğla , DHA 
     

İMAR Bankası'nda vadeli hesabında bulunan 23 milyar 975 milyon liralarını alamayan çift, Uzanlar'a ait Göcek yakınlarındaki Zeytinli Ada'ya haciz uygulattı. 
     Adana'da yaşayan 60 yaşındaki emekli Ali Adıyeke ile eşi Fatma Adıyeke, bir süre önce avukatları aracılığıyla Adana'da dava açarak, İmar Bankası'ndan alamadıkları vadeli hesabındaki 23 milyar 975 milyon lira için Kemal Uzan hakkında icra talebinde bulundu. Ellerinde hesap cüzdanı bulunan İmarzede çiftin isteği kabul edildi. 
     Ali-Fatma Adıyeke'nin avukatları Mersin Barosu'na kayıtlı Aslıhan Özcan ve Adana Barosu'ndan Ömer Uzunoğlu, dün Fethiye 1'inci İcra Dairesi Müdürü Nihat Özen ve Göcek'in Cumhuriyet Mahallesi Muhtarı Nuri Sarı'yla birlikte Kemal Uzan'a ait Zeytinli Ada'ya hacze gitti. 
     'Christine' adlı tekneyle Göcek'in 3.5 mil açığındaki Zeytinli Ada'ya giden avukatlarla birlikte Göcek Jandarma Karakolu'ndan güvenlik güçleri de adaya geldi. 
     Görevliler, yaklaşık 25 milyar lira değerinde olduğu belirtilen golf malzemeleri için haciz işlemi uyguladı. 
     İcra takibini görüntülemek isteyen basın mensupları, adada bulunan Uzanlar'ın çalışanları tarafından adaya alınmadı. 
     
     ASİL NADİR'DEN ALDI 

     Zeytinli Ada, 38 hektarlık alanı kaplıyor. Kemal Uzan, adayı Göcek henüz köyken, 1988 yılında Asil Nadir'den satın aldı. Ada hızla bakıma alınıp elden geçirildi. Eskiden zeytin işlenen binalar ve çalışanların lojmanları restore edildi. Doğal SİT kapsamında bulunan adadaki binaların restorasyonunun, restorasyon projesine uygun yapılmadığı ve ek binalarla büyütüldüğü gerekçesiyle çeşitli zamanlarda davalar açılmıştı. 
     Öte yandan, geçen temmuz ayında Kemal Uzan'ı yakalama operasyonu kapsamında jandarma ve sahil güvenlik komutanlığı adaya baskın yapmış, buradaki bazı evrak ve belgelere el konulmuştu. Kemal Uzan'ın buradan kaçtığı öne sürülürken kesin kanıt elde edilememişti. 

     
</TEXT>
</DOC>
