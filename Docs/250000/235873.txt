<DOC>
<DOCNO> 235873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/29/son/soneko20.html </URL>
<DATE> 2004/04/29/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Tüzmen Bu, ihracatçının sıkıntısını biraz rahatlatacak bir kur 
</HEADLINE>
<TEXT>

     Devlet Bakanı Kürşad Tüzmen, dövizdeki dalgalanmaların sağlıklı bir ekonominin işleyişinde normal olduğunu belirterek, ''Bu ihracatçının sıkıntılarını biraz olsun rahatlatacak bir kurdur'' dedi. 
     Devlet Bakanı Tüzmen, görüşmelerde bulunmak üzere işadamlarında oluşan bir heyetle birlikte Bosna Hersek'e gitti. 
     Saraybosna'ya hareketinden önce Atatürk Havalimanı'nda basın toplantısı düzenleyen Tüzmen, Bosna Hersek'in Türkiye'nin çok önem verdiği kardeş bir ülke olduğunu belirterek, iki ülke arasında kendisinin başkanlığında iş konseyi toplantıları yapılacağını söyledi. 
     Tüzmen ayrıca, çeşitli bakanlarla ikili görüşmelerde bulunacağını kaydetti. 
     İki ülke arasında 2003 yılındaki ticaret hacminin 2002 yılına göre yüzde 43 arttığını ifade eden Tüzmen, buna rağmen gelinen noktanın 73 milyon dolar seviyesinde olduğunu ve bunun 68 milyon dolarının Türkiye'nin yaptığı ihracat olduğunu vurguladı. Karşılıklı olarak ticaret hacminin dengeli bir şekilde artırılmasına çalıştıklarını kaydeden Tüzmen, iki ülke arasındaki Serbest Ticaret Anlaşması'nın da 1 Temmuz 2003 yılında tam anlamıyla yürürlüğe girdiğini hatırlattı. 
     Tüzmen, ziyareti sırasında bir Türk firmasının enerji alanında yapacağı anlaşmayı da imzalayacağını bildirdi. 
     Kürşad Tüzmen, iki ülke arasında 6 yıldır yapılamayan karma ekonomik komisyon toplantılarının bu yılın ikinci yarısından itibaren yapılabilmesi için çalışmalarda bulunacağını sözlerine ekledi. 
     
     CARİ AÇIK ENDİŞESİ 
     Daha sonra gazetecilerin sorularını cevaplayan Tüzmen, kredi derecelendirme kuruluşlarının cari açığa ilişkin açıklamalarıyla ilgili olarak, şunları söyledi 
     ''Şu aşamada aşırı değerlenen Türk Lirası'nın etkisiyle ithalat baskısı olması çok normal. Fakat Türkiye'nin dış ticaret hacmi artık çok yüksek bir dış ticaret hacmi. 1997-2000 yılında yaşanan sıkıntılara baktığımız zaman düşük bir dış ticaret hacmi içerisinde büyük bir ticaret açığının olduğunu görürsünüz. Şimdi gelinen noktada geçen yıl 115 milyar dolar dış ticaret hacmimiz var. Bu sene 130 milyar dolar civarında olacak. Bunun için de 25-30 milyar dolarlık bir açık normal bir açıktır, çevrilebilir bir açıktır. Burada endişe edilecek bir durum yoktur. Şu son dönemde Türk Lirası'nın aşırı değerlenmesinin biraz olsun aşağıya inmesi, açığı biraz daha iyi şekilde çevrilebilir hale gelmesine sebebiyet verecektir.'' Tüzmen, dövizdeki yükselişe ilişkin bir soru üzerine de, ''Dış ticaretten sorumlu bir devlet bakanı olarak hızlı iniş çıkışlar bizi sevindirmez. Ama ben çok aşırı Türk Lirası'ndan da hep şikayet ettim'' dedi. 
     İç ve dış konjonktürün etkisiyle önümüzdeki dönemde kurun istenilen noktaya doğru geleceğini söylediğini ifade eden Tüzmen, şöyle dedi 
     ''Çünkü ekonomi bir dengeler sistemidir. Aşırı değerli olan, suni olan her şey bir süre sonra aslına döner. Bu gelinen noktada gelişmeleri takip ettiğiniz zaman normal bir dengeye doğru geldiğini görüyorsunuz. Bu tip iniş çıkışların serbest piyasa ekonomisinde olması doğaldır. Ani olmaması lazım. Bizim ihracatçımızın, sanayicimizin önünü görebilmesi lazım. Önünü görebileceği kur rakamlarıyla çok daha iyi uzun vadede plan yapabilecek şekilde hareket edebilirsiniz. Bugün gelinen noktada gelişmeleri normal görüyorum. Sağlıklı bir ekonominin işleyişidir.'' 
     
     ''KUR İHRACATÇIYI RAHATLATACAK'' 
     ''Kur şu an ihracatçı için tatminkar mı '' şeklindeki bir soru üzerine de Tüzmen, ''Geçen yıl konuştuğumuzda 1 milyon 500 bin lira seviyeleri bizim için uygundur demiştim. O zaman dış ticaret açığımızın çok fazla olmaması, ithalat baskısının çok fazla yaşanmaması, ihracatlarımızın düşük kar marjı da olsa ihracatına devam edebilmesi için bu önemlidir demiştik. Şimdi piyasa kendi kendisini dengeliyor. Bunları normal gelişmeler olarak görüyorum. Dalgalı kurun uygulandığı bir sistemde bence kimsenin şikayet edecek bir şeyi olmaması lazım. Bizim arzumuz, bu kurun 2003 Mayısı'nda inişe geçtiği andan itibaren bir takım önlemlerle kurun seviyesi bu şekilde tespit edebilmesiydi. Önümüzü hep beraber daha iyi göreceğimiz bir dönem yaşayacaktık. Gelişmeler normal gelişmelerdi. Bu ihracatçının sıkıntılarını biraz olsun rahatlatacak bir kurdur.'' 
     
     İTHALATTA GÜMRÜKLERDE YAŞANAN SIKINTILAR 
     Bakan Tüzmen, ithalat ürünlerinde gümrüklerde sıkıntı yaşandığı yolunda çıkan haberlerle ilgili soruya karşılık olarak da sıkıntıların gümrüklerden kaynaklanmadığını söyledi. 
     Tüzmen, Türkiye'nin AB ile yapmış olduğu uyum yasaları ve Gümrük Birliği anlaşması bulunduğunu hatırlatarak, şöyle konuştu 
     ''1996 yılından beri bu Gümrük Birliği'nin AB nihayetine ulaşabilmesi için kendi mevzuatlarımızı AB mevzuatıyla uyumlu hale getirdik. Getirilemeyen noktaları da seneler itibarıyla kademeli olarak getiriyoruz. Dolayısıyla C ve E belgeleriyle ilgili tedbirlerin 2-3 yıl evvel sözü edilmiştir. 2002 yılında çıkan tebliğlerle bunların bu şekilde olacağı belirtilmiştir ve herkesin ona göre kendisini ayarlaması gerekmekteydi. Özel sektörümüz Tabii yapalım bunlar normal tedbirler dedi. Ama 2002'de bunları söyleyenler 2004 28 Mayısı'na gelindiği zaman şimdi süre biraz daha uzatılsın diyor. Bazı kurum ve kuruluşlar bu adaptasyon süresini ıskaladılar ve kendilerini çok iyi adapte edemediler. 
     Bu sıkıntıları sona erdirmek amacıyla dün benim başkanlığımda Dış Ticaret Müsteşarı, Gümrük Müsteşarı, Türkiye Standardlar Enstitüsü TSE , Sağlık Bakanlığı Müsteşarı şikayet edilen noktadaki birimleri topladık. Avrupa Birliği'nden C ve E işaretli olarak gelenlerin ayrı bir kontrole tabi tutulmasına gerek yok. Bu bir rahatlama sağlayacak. Ayrıca kendi aramızda örnekleme metoduyla bu tür ürünlerin en kısa sürede geçişinin sağlanması için Dış Ticarette Standardizasyonda bir düzenleme yapıyoruz. Bir kolaylık sağlanması amacıyla dış ticarette satandardizasyon tebliğini değiştiriyoruz. Bu tebliğ değişiklini imzaladım. Önümüzdeki günlerde çıkacak. bununla şikayet edilen konular rahatlayacak. Bu bir süre rahatlamayı sağlayacaktır. Hepimiz uçmak istiyoruz. Özel sektör diyor ki uçacağız bizde hadi uçun diyoruz. Diyorlar ki kanadımız yeterince büyük değil . Bu kanatsız uçmaya benzer. Herkesin kendisini hazırlaması, çeki-düzen vermesi lazım.'' 
     
</TEXT>
</DOC>
