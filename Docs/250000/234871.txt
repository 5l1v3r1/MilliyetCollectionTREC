<DOC>
<DOCNO> 234871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/son/sondun72.html </URL>
<DATE> 2004/04/26/ </DATE>
<TIME> 21.09 </TIME>
<AUTHOR>  </AUTHOR>
<HEADLINE>
Annan "Kıbrıs'ta hepimiz hayal kırıklığına uğradık" 
</HEADLINE>
<TEXT>

     BM Genel Sekreteri Kofi Annan, Kıbrıs'ta birleşme çabalarının başarısız olmasıyla herkesin düş kırıklığına uğradığını söyledi. 
     Annan, BM Genel Merkezi'nde CNN televizyon kanalına yaptığı açıklamada, ''hayır'' oyu verenlerin bir gün tüm Kıbrıs'ın çıkarı için birleşmenin en iyi şey olduğunu anlamalarını umduğunu söyleyerek, ''Belki bu kararlarıyla nereden nereye gittiklerini görürler'' diye konuştu. 
     ''Gerçekten onları bu konuda düşünmeye çağırıyorum'' diyen Annan, sadece BM değil, AB ve ABD'nin de bu sonuçla hayal kırıklığına uğradığını söyledi. 
     Annan, ''Hepimiz hayal kırıklığına uğradık. Bölgedeki birçok insanın da düş kırıklığına uğradığını sanıyorum, çünkü birleşme tüm Kıbrıslılara ve bu bölgedeki insanlara çok şey sunuyordu'' diye konuştu. 
     Kofi Annan, ''Umarım, şimdi ne olduğunu anlamışlardır, umarım bu konuda düşünür ve görüşme masasına dönmek için gerekli adımları atarlar'' dedi. 
     Genel Sekreter, BM'nin Kıbrıs için şimdilik görevini tamamladığını söyledi. 
     
</TEXT>
</DOC>
