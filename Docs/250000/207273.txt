<DOC>
<DOCNO> 207273 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/08/son/soneko03.html </URL>
<DATE> 2004/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, 18.6 milyar dolarlık Irak ihalelerini teklife açtı 
</HEADLINE>
<TEXT>

     ABD, Irak'ın yeniden yapılandırılması amacıyla Kongre'nin ayırdığı 18.6 milyar dolarlık fonun ilk aşamada 5 milyar dolarlık bölümüne ilişkin ihaleleri açtığını duyurdu. 
     Savunma Bakanlığı Pentagon tarafından daha önce açıklanan ve Türkiye'nin de aralarında yer aldığı 63 kadar ülkeden firmalar, ana ihalelere katılabilecek. ABD'nin Irak savaşına karşı çıkan ve destek vermeyen ülkelerin firmaları ise ana ihalelere katılamayacak, ancak ihaleleri alan firmalarla ortaklık kurabilirlerse, Irak'ın yeniden yapılanmasına katkıda bulunabilecekler. 
     İhalelerin açılması, ilgili kurum Pentagon tarafından, yaklaşık bir aydır erteleniyordu. İhaleye açılan projeler, 17 büyük imar projesini ve bütün bu yeniden imar projelerinin yönetimi için açılan bir ihaleyi içeriyor. 
     Pentagon'da düzenlenen brifingde konuşan Amerikalı yetkililer, Irak'ın imarına katılmak isteyen firmaların, ihale tekliflerini artık vermeye başlayabileceklerini kaydetti. Pentagon, firmalar arasında açık rekabet sözü vermekle birlikte, Irak savaşına katkıda bulunmayan Almanya, Fransa ve Rusya gibi ülkelerin firmaları, ihalelere teklif veremeyecek. 
     İhaleye açılan projeler arasında elektrik, su, güvenlik, ulaşım, iletişim ve sağlık alanları bulunuyor. Irak'taki koalisyon güçlerine bağlı Program Yönetim Ofisi'nin sorumlusu Emekli Amiral David Nash, ihale tekliflerinin 30 gün içende kendilerine ulaşması gerektiğini bildirdi. Nash, ihalelerin Mart başı veya Nisan'da sonuçlandırılmasını beklediklerini kaydetti. 
     Kongre'nin ayırdığı 18.6 milyar dolarlık fonun 6 milyar dolarlık bölümü de, inşaat ile ilgili olmayan projeler için verilecek. Bunun içinde ekipman, demokrasinin yerleştirilmesi ve bağışlar da bulunuyor. 4 milyar dolarlık bölüm ise yedekte tutulacak. Yaklaşık 2 milyar dolar da, petrol sektöründeki onarım işlerinde kullanılacak. Bu ihalenin de 17 Ocak'tan önce duyurulması bekleniyor. 
     
</TEXT>
</DOC>
