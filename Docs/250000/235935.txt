<DOC>
<DOCNO> 235935 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/29/son/sonspo19.html </URL>
<DATE> 2004/04/29/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Köseoğlu Yeniden aday olup olmayacağım kesin değil... 
</HEADLINE>
<TEXT>

     Konyaspor'da, genel kurula bir gün kalmasına rağmen başkan adayları konusundaki belirsizlik sürüyor. 
     Konyaspor Kulübü Başkanı Mehmet Köseoğlu, kongre öncesi yönetim kurulu üyeleriyle birlikte Konya Büyükşehir Belediye Başkanı Tahir Akyürek'i ziyaret ederek görüş alışverişinde bulunduklarını söyledi. 
     Yapılan görüşmede Başkan Akyürek'e Konyaspor'un son durumu hakkında bilgi verdiklerini anlatan Köseoğlu, ''Bilindiği gibi ben aynı zamanda büyükşehir belediyesi genel sekreteriyim. Başkan Akyürek, Konyaspor Başkanı, belediye dışından olsa daha iyi olur mu diye düşündüğü için, yeniden görüşmemiz gerektiğini söyledi. Bu nedenle, yeniden aday olup olmayacağım kesin değil'' dedi. 
     Kayyuma giden Konyaspor'u önce Birinci Süper Lig'e çıkarıp ardından da üst sıralara yükselttiklerini vurgulayan Köseoğlu, şunları kaydetti 
     ''Bu bir başarıdır, bu başarı da takımın başına Büyükşehir Belediyesi'nden birinin gelmesiyle sağlanmıştır. Belediye dışından bir kişinin başkan olması, takımı iyi noktalara getirmeyecektir. Çünkü, Konyaspor'un yönetimine talip olan başka kişi ya da kurum yok. Yarın akşam yapılacak kongre için başkan adayı ya da adaylarının henüz belirlenmemesi geç kalındığını göstermez. Listeler kongreye bir kaç saat kala da hazırlanabilir.'' Köseoğlu, Akyürek ile yapacağı son görüşmenin olumlu geçmesi durumunda mevcut yönetim kurulu üyeleriyle birlikte göreve talip olabileceklerini sözlerine ekledi. 
     
</TEXT>
</DOC>
