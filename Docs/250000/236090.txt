<DOC>
<DOCNO> 236090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/30/spor/spo05.html </URL>
<DATE> 2004/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye ayağa kalktı 
</HEADLINE>
<TEXT>


Süreyya Ayhan'ın, Antalya'da antrenman yaptığı tesislerden kovulması büyük tepki topladı. Başbakan Recep Tayyip Erdoğan, milli atletimizi telefonla aradı, GSGM soruşturma başlattı 


Atalay el koydu 
OLİMPİYAT hazırlıkları için gittiği Antalya'da moral bozucu bir ortamla karşılaşan ve antrenman yaptığı tesislerden kovulan Süreyya Ayhan'ın yaşadıkları medyada yer alınca GSG Müdürü Mehmet Atalay olaya el koydu. Skandala yol açan yetkililerin cezalandırılacağını belirten Atalay, "Bu can sıkıcı gelişmede, Antalya'daki şube müdürü Erdal Tamrak ile tesis amiri ve bekçinin sorumsuzlukları söz konusu. Bu kişileri görevlerinden alacağız" dedi. 

Toplantı düzenledi 
SÜREYYA Ayhan ise düzenlediği basın toplantısında, "Yaşanan sorun hem çok küçük, hem çok büyük. Birçok çocuğun orada olumsuz şeylerle karşılaşması birçok Süreyyaların yok olmasına neden olabilir" dedi. Başbakan Recep Tayyip Erdoğan'ın kendisini aradığını kaydeden Ayhan, "Herkese ilgilerinden dolayı teşekkür ediyorum. Böyle bir konuda sayın Başbakanımızın 10 dakikasını bana ayırması beni üzdü. Çünkü ülkede daha büyük problemler var" ifadelerini kullandı. 

Davet yağıyor 
BEKÇİ ve diğer görevlilerin bir sorumluluğu olmadığına dikkat çeken Ayhan, "Onların işlerine son verilmemesi için elimden gelen her şeyi yapacağım" diye konuştu. Bu arada yaşadığı bu tatsız olay nedeniyle sıkıntılı günler geçiren Ayhan'a Türkiye'nin dört bir yanından destek telefonları yağdı. Yücel Kop, bir çok il müdüründen kamp için davet aldıklarını belirterek, "Başımıza gelen şeyler sistemliydi. Git diyemediler, kilit vurdular. Bu şartlar altında burada devam etmemiz oldukça zor" dedi. 


</TEXT>
</DOC>
