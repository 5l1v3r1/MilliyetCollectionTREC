<DOC>
<DOCNO> 245910 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/07/son/sondun04.html </URL>
<DATE> 2004/06/07/ </DATE>
<TIME> 08.35 </TIME>
<AUTHOR>  </AUTHOR>
<HEADLINE>
Ronald Reagan için resmi cenaze töreni Cuma günü yapılacak... 
</HEADLINE>
<TEXT>

     ABD'nin eski başkanlarından 93 yaşında ölen Ronald Reagan için resmi cenaze töreninin cuma günü yapılacağı kesinlik kazandı. 
     Reagan ailesinin sözcüsü Joanne Drake, cumartesi gecesi hayata veda eden Reagan için başkent Washington'da 11 Haziran Cuma günü resmi cenaze töreni düzenleneceğini, Reagan'ın naaşının 2 gün halk tarafından ziyaret edilmesinden sonra, çarşamba günü eşi Nancy Reagan ve ailesinin, cenazeyle birlikte başkente gideceğini kaydetti. 
     Halkın, naaşı Washington'da Amerikan Kongresi'nin bulunduğu Capitole'de de ziyaret edebileceğini söyleyen sözcü, cuma günü de başkentte resmi cenaze töreninin düzenleneceğini kaydetti. 
     Drake, Reagan'ın eşi Nancy Reagan'ın eşinin duygularına ilişkin açıklamada da bulundu. Sözcü, üzgün olan Nancy Reagan'ın 10 yıldır Alzheimer hastası olan eşinin ölümünden sonra, ''onun artık acı çekmeyeceğini düşünerek bir huzur duyduğunu'' söyledi. 
     Aile sözcüsü Drake, Nancy Reagan'ın, eşinin ölümünün ardından gelen mesajlardan derinden etkilendiğini de kaydetti. 
     
     ULUSAL YAS GÜNÜ 

     Bu arada, ABD Başkanı George Bush, ABD'nin 40. başkanı olan Reagan'ın ölümünün ardından, 11 Haziran Cuma gününün ulusal yas günü ilan edilmesi talimatı verdi. 
     Beyaz Saray'dan yapılan açıklamada, Bush'un bütün dünya halklarını Amerikalılar'ın acısını paylaşmaya davet ettiği ve 5 Haziran'dan itibaren 30 gün süreyle federal binalar, Amerikan donanmasına ait gemiler, büyükelçilikler, askeri üsler ve yurtdışındaki diğer temsilciliklerde Amerikan bayraklarının yarıya indirilmesi talimatı verdiği de belirtildi. 
     
</TEXT>
</DOC>
