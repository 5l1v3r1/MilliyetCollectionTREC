<DOC>
<DOCNO> 206490 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/05/spor/spo04.html </URL>
<DATE> 2004/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakan Ünsal ısrarı 
</HEADLINE>
<TEXT>

   Bordo-Mavililer, Galatasaray'da sıkıntılı günler yaşayan yıldız futbolcu ile temasa geçti. Turgay Semercioğlu'nun, Hakan'ın mutlaka alınmasını istediği öğrenildi 
      
   İlk sıcak temas 
   TRANSFER arayışlarını yoğun bir şekilde sürdüren Trabzonspor, Galatasaraylı Hakan Ünsal konusunda girişimlerini sürdürüyor. Yıldız futbolcuya teklifini Ali Kemal Denizci aracılığıyla yapan Bordo - Mavili yöneticiler, dün ilk sıcak teması kurdu. Hakan Ünsal'ın yöneticilerden gelen öneriye sıcak bir yaklaşım gösterdiği ifade edildi. 
   
   Mehmet bekliyor 
   TEKNİK Direktör Turgay Semercioğlu'nun, tecrübeli futbolcunun mutlaka alınmasını istediği öğrenildi. Yöneticilerin, önümüzdeki günlerde Galatasaray İkinci Başkanı Ali Dürüst ile görüşmeyi planladığı açıklandı. Bu arada gündemde yer alan bir diğer isim Gaziantepsporlu Mehmet Polat ise Trabzonspor'a seve seve gelebileceğini dile getirdi. 
   
   'Beşiktaş yara alır'    BERKUK ÜNYAY 

   TRABZONSPOR'UN Kaptanı Fatih Tekke ikinci yarı için iddialı konuştu. Zirvede yer alan Beşiktaş'ın saat gibi işlediğini dile getiren Fatih, "Beşiktaş'ın skoru değiştirebilecek birkaç futbolcusunun olduğu unutulmamalı. Bu oyuncular takımdan çıkarsa yara alırlar" diye konuştu. 
   FATİH Tekke üç büyüklerden hiç teklif almadığını da açıkladı. Yıldız futbolcu şunları söyledi "Bir futbolcu kendini gösterirse mutlaka bazı öneriler gelir. Ancak samimi söylüyorum ben kimseyle görüşmedim. Kulübümden ayrılmayı da düşünmedim. Bu saatten sonra gidiyorum diyemem." 
   
   'Sorun yok' 
   TRABZONSPOR Başkanı Atay Aktuğ, Gökdeniz ve Fatih Tekke'nin yeni sözleşmeye imza atacağını açıkladı. Aktuğ, "Taraftarlarımız rahat olsun. Kampa gittiğim zaman gerekeni yapacağım. Futbolcularımızla görüştük ve parasal konularda anlaşma sağladık" diye konuştu. 
   
   Pahalı geldi 
   BORDO - Mavili yönetimin, Hollanda'nın Roda Kulübü'nde oynayan Fatih Sonkaya için yaptığı girişimler, bonservis sorunu nedeniyle suya düştü. Roda'nın gurbetçi oyuncu için Bordo - Mavililer'den 2 milyon Euro istemesi üzerine transfer yeni sezona ertelendi. 
   
   Tatil gibi 
   ANTALYA'DAKİ yağmurlu hava, Trabzonspor'un çalışma programını alt üst etti. Bordo - Mavililer, iki günde sadece iki idman yaparken, çalışmalarının büyük bölümünü salonda gerçekleştirdi. Turgay Semercioğlu, "Bu şartlar moralimizi bozdu. İstediğimzi ortamı bulamadık" dedi. 
   
   
</TEXT>
</DOC>
