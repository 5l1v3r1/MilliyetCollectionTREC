<DOC>
<DOCNO> 244833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/02/son/sonyas08.html </URL>
<DATE> 2004/06/02/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Ölümü hala bir sır... Bruce Lee efsanesi beyazperdede... 
</HEADLINE>
<TEXT>

     Sokakta girdiği bir kavgada dayak yedikten sonra dövüş sanatını öğrenen ''Küçük Ejder'' lakaplı Bruce Lee'nin hayatı, ölümünün 31. yılında sinemaya aktarılıyor. 
     Uzakdoğu filmlerine ilişkin bilgiler veren ''monkeypeaches'' sitesinin haberine göre, ''House of the Flying Daggers'' filmiyle tanınan yönetmen Wong Kar-Wai, efsanenin hayatını anlatan film için kolları sıvadı. Filmde Lee'yi canlandıracak oyuncu için arayışlarının sürdüğünü açıklayan Kar-Wai, Leung Chiu-Wai'ye Lee'nin ustası Ye Wen rolünün verildiğini kaydetti. 
     Leung Chiu-Wai, dövüş sanatının inceliklerini en iyi şekliyle gözler önüne sereceklerini ifade ederek, filmin şöhrete kavuşmadan önce Bruce Lee ve ustasının çevresinde gelişen bir hikaye olacağını bildirdi. 
     Bu arada, Bruce Lee ile ilgili film yapmaya hazırlanan pekçok şirket var. ''Wong's Block 2 Pictures'' adlı şirketin ''Soft Coffee'' adlı düşük bütçeli filminde Chang Chen ve Dong Jie rol alacak. 
     Yönetmen Tsui Hark ve Lee'nin memleketi Shunde kasabasındaki ''Guangdong Province'' de, kendi Bruce Lee filmlerini yapmak için kolları sıvadı. 
     
     O BİR EFSANEYDİ 
     Bruce Lee, 27 Kasım 1940 sabahında, San Francisco'da dünyaya geldi. Doğduğunda Çin takvimine göre ''Ejder Yılı'' idi. 
     Aile kısa bir süre sonra Hong Kong'a geri döndü. Oyuncu babasının oynadığı filmin setinde onu gören yönetmen, rol teklif etti, efsanenin kariyeri 8 yaşındayken başladı. 
     Bir sokak kavgasında dayak yiyen Bruce, küçük düşme korkusunu yenebilmek için dövüş sanatları eğitimine başladı. Giderek ustalaşarak kung-fu derslerine girmeye başladı. Dansa da ilgi duyan Lee, ayak hareketlerinin çoğunu dansa borçluydu. En sevdiği dans olan çaçada Hong Kong şampiyonuydu. 
     Ailesi tarafından Amerika'ya gönderilen Bruce Lee, kung-fu hocalığına başladı ve 22 yaşındayken ''Chinese Kung-Fu'' adlı kitabını yayınladı. Okuluna da devam eden Lee, felsefe eğitimini tamamladı. Linda Emery ile evlendi, önce Brandon, sonra kızı Shannon doğdu. Brandon, 1993'de film setinde esrarengiz bir kaza sonucu öldü. 
     Birkaç beyazperde denemesi başarısız olan Lee, kendini dövüş sanatına verdi ve bir okul açtı. Orada aralarında Steve McQueen, Careem Abdul Jabbar ve James Coburn'un da yer aldığı öğrencilerine gerçek birer ''jeet kune do'' olmayı öğretti. 
     1970'li yıllarda şöhrete kavuştu ve 31 yaşında ilk büyük filmi ''The Big Boss''ta rol aldı. Filmi, ''Chinese Connection'', ''The Way of Dragon'' ve ''Enter the Dragon'' izledi. Hollywood ile Hong Kong arasında mekik dokumaya başlayan oyuncu, sırtından ciddi şekilde rahatsızlandı. Doktorlar dövüşü bırakmasını ve yataktan çıkmamasını öğütledi, tam 6 ay kıpırdamadan yattı. 
     20 Temmuz 1973... ''Game of Death'' filmiyle ilgili yapımcıyla konuşmak için başrol oyuncusunun evine giden Lee, burada aspirin aldı ve uzandı. Uzun süre kalkmayınca yanına giden dostları çok geç kalmıştı, ''Küçük Ejder'' ölmüştü. 
     Ölümünün beyin tümöründen olabileceği söylenmesine karşın adli tıp raporunda, ''ölüm nedeni bilinmiyor'' ibaresi yer aldı. Hong Kong yasa boğuldu, hayranlarını yatıştırmak için polis barikatlar kurdu. 
     Efsane, Amerika'nın Seattle eyaletinde Lake View mezarlığına gömüldü, talihsiz bir kazaya kurban giden Brandon Lee de sonradan babasının yanına gömüldü. Baba-oğulun mezarları, hala bir mabet gibi binlerce hayranları tarafından ziyaret ediliyor. 
     
</TEXT>
</DOC>
