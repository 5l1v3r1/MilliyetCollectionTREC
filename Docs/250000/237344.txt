<DOC>
<DOCNO> 237344 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/05/ekonomi/aeko.html </URL>
<DATE> 2004/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Petrol son 13 yılın zirvesinde 
</HEADLINE>
<TEXT>


Suudi Arabistan'da 5 batılı petrolcünün öldürülmesi ve Irak'ta yaşanan belirsizlik, ABD'de petrol fiyatlarını 38.21 dolarla son 13 yılın en yüksek değerine yükseltti 

EKONOMİ SERVİSİ 

ABD ve Çin'in talebi ile tırmanışa geçen petrol fiyatları, Suudi Arabistan'da çalışan batılı beş petrolcünün hafta sonunda öldürülmesi ve Irak'taki istikrarsızlık nedeniyle son 13 yılın en yüksek seviyesine ulaştı. Ham petrol fiyatları ABD'de 38.21 dolara ulaşarak Irak'ın Kuveyt'i işgal ettiği 16 Ekim 1990'daki 38.89 dolar seviyesi sonrasındaki en yüksek düzeyini gördü. Londra'da ise ham petrol fiyatları Körfez Savaşı sonrasındaki en yüksek seviyesine çıkarak 35.32 dolar düzeyine ulaştı. 
ABD'de kurşunsuz benzin fiyatı da 2.7 sent artarak, galon başına 1.263 dolara yükseldi. Bu rakam da, Aralık 1984'ten bu yana bir rekor oldu. Petrol fiyatlarındaki yükselişin, benzin üretimini de daha pahalı hale getireceği belirtiliyor. ABD Enerji Bakanlığı'na göre ülke genelinde petrol fiyatları galonu 1.84 dolardan satılıyor. 

Fiyatlar 40 dolara çıkabilir 
Gözlemciler, Ortadoğu'da petrol endüstrisine yönelik yeni terörist saldırıların artmasından endişe edildiğine ve bu durumun petrol fiyatlarında artışa neden olacağına dikkati çekiyor. Ortadoğu Bölgesi, günlük dünya petrol arzının üçte birini teşkil ediyor. 
Uluslararası Enerji Ajansı, fiyatlardaki yükselmenin, petrol ithal eden ülkelere ve global ekonomiye zarar vereceğini ifade etti. 1 Nisan'da yapılan OPEC toplantısında, günlük petrol arzı yüzde 4'lük kesinti ile 23.5 milyon varile indirilmişti. 
Bu arada, petrol fiyatlarının kısa vadede 40 dolara, kışın ise 45 dolara çıkabileceği tahmin ediliyor. Barclays Capital Emtia Piyasaları Araştırma Müdürü Kevin Norrish, petrol fiyatlarında bir yıl daha yüksek bir fiyat aralığında dalgalanma beklediklerini belirtti. Norrish, petrol fiyatlarının yüksek seyretmesinin en önemli nedenlerinin ABD'deki yüksek talep ve OPEC'in kota indirimi olduğunu vurguladı. 

FED'den son sinyal ABD Merkez Bankası FED dünkü toplantısında faiz oranlarını değiştirmezken dört yıldır uygulanan faiz hadlerini sabit tutma çizgisinden sapılabileceği işaretini verdi. FED Başkanı Alan Greenspan, fiyatlarda artış olmakla beraber uzun dönemli enflasyon beklentilerinin yüksek üretkenliğin de etkisi ile kontrol altında bulunduğunu bildirdi. Greenspan, daha önce kullandığı "faiz artırımı öncesinde sabırlı davranacakları" ifadesine dünkü konuşmasında yer vermedi. Enflasyonun, FED'in maksimum hedefinin altında olmakla beraber problem gerçekleşmeden müdahale edilebileceği ifade ediliyor. Analistler, FED'in yaz aylarında faiz artırımına gidebileceğini belirtiyor. 




</TEXT>
</DOC>
