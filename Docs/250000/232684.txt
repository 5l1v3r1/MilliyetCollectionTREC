<DOC>
<DOCNO> 232684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/19/spor/ydemirkol.html </URL>
<DATE> 2004/04/19/ </DATE>
<TIME>  </TIME>
<AUTHOR> Mehmet DEMİRKOL  </AUTHOR>
<HEADLINE>
Panik atak 
</HEADLINE>
<TEXT>

   
   Sonda söyleyeceğimizi başta söyleyelim dün Fenerbahçe Teknik Direktörü, oyuncusu ve seyircisi, kendisine, şampiyonluk stresine yenildi. Samsunspor, Fenerbahçe'yi orta sahada durdurma planıyla sahaya çıktı. Dörtlü savunması icap ettiğinde ileri çıkarak, orta sahayı forvetlerinin de yardımıyla çok kalabalık tuttu. Ancak bu kalabalık olma işine o kadar takıldılar ki, Fenerbahçe'yi hiç oynatmadıkları ilk 20 dakikada ileride top atacakları bir oyuncu bulamadılar. Herkes orta alandaydı, kimse gol bölgesinde boşluk aramıyordu. Böylece Celil'in üst direkte patlayan şutu dışında şans bulamadılar. Fenerbahçe, bu stres yaratan baskıdan, Tuncay ve Serhat'ın meydan okuyan deparlarıyla çıktı. Rakip kaleye gitmeye başladılar, ama hep aksadılar. Çünkü savunmanın solundaki Fatih, sürekli yerini kaybediyor, bu zincirleme bir etkiyle tüm takımın dengesini bozuyordu. Fatih'in kötü oynununu, mevkiyle açıklayanlara kulak asmayın. Sorun daha derin, sahadaki varlığıyla alakalı. Belki Fenerbahçe şampiyonluğa gidiyor, ama Fatih çoktan küme düşmüş. Bu aksaklığa rağmen 20. dakikadan gole kadar Ali Güneş ve Serhat'ın ekstra oyunları Samsun'u çok zorladı. Gol de bu kanattan Ümit'in ortasında geldi. Haftalardır Nobre kadar bile orta sahasına yardım etmeyen Kaptan, Luciano'ya golü attırdı. 
   Bundan sonra Fenerbahçe'de panik başladı. Samsun, Fenerbahçe'nin kanatlarını kapamak için ekstra adam yığınca, Fenerbahçe göbeğe yöneldi, ama burada da driplingi, forvet eksikleri ortaya çıktı. Servisçi Van Hooijdonk ve şutör Nobre bire birlerde rakiplerini geçemediler, topla koşamadılar ve ev sahibi tıkandı. Buna rağmen Samsunspor'un, Fenerbahçe'yi zorladığını söylemek güç. Buldukları gol, müthiş savunma yerleşimi hatasından... Serbest vuruş yapılırken gol olacağı belliydi. 
   Beraberlik sonrası Fenerbahçe, bir iki pozisyon bulsa da, şampiyonluk stresinin altından kalkamadı ve hiçbir bireyiyle soğukkanlı olamadı. İki sene önce Şampiyonlar Ligi'nde oynanan ve Fenerbahçe'nin 3 - 0 kaybettiği Barcelona maçını hatırlatan şüpheli elektrik kesintisi bile kendilerine gelmelerine yardım etmedi. Ve artık Trabzon en az Fenerbahçe kadar şampiyonluğa ortak oldu. 
   
      
   
</TEXT>
</DOC>
