<DOC>
<DOCNO> 233613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/son/sontur35.html </URL>
<DATE> 2004/04/21/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Antalya'da yağış... Birçok yer su baskınına uğradı, uçak seferleri aksadı 
</HEADLINE>
<TEXT>

     Antalya'da geceden bu yana aralıksız yağan yağmur birçok ev ve işyerinin su altında kalmasına neden oldu. 
     AA muhabirinin Meteoroloji Bölge Müdürlüğü'nden aldığı bilgiye göre, Antalya'da 20 saattir aralıksız yağan yağmur nedeniyle metrekareye 150 kilogram yağış düştü. Yetkililer, Antalya'da son 20 saatte metrekareye düşen yağış miktarının, yıl ortalamasının üstünde olduğunu belirttiler. 
     
     71 EV VE İŞYERİ SULAR ALTINDA 

     Antalya Büyükşehir Belediyesi İtfaiye Daire Başkanlığı yetkilileri, yağan aralıksız yağış nedeniyle birçok ev ve işyerinin sular altında kaldığını, 71 işyeri ve evden su baskınlarına karşı yardım çağrısı aldıklarını söylediler. 
     Özellikle, gecekonduların yoğun olduğu Kepezaltı, Teomanpaşa, Güneş ve Habibler mahallelerindeki evlerin su baskınına uğradığını belirten yetkililer, yardım çalışmalarında 11 ekibin görev yaptığını bildirdiler. 
     
     UÇAK SEFERLERİ AKSADI 

     Devlet Hava Meydanları İşletmeleri Antalya Havalimanı Başmüdürü Osman Serdar, AA muhabirine yaptığı açıklamada, bazı uçakların iniş ve kalkış yapamadığını, 2 uçağın da Dalaman Havaalanı'na yönlendirdiğini ve buraya zorunlu iniş yaptığını belirtti. 
     Bazı uçakların, Antalya'daki olumsuz hava koşulları nedeniyle bulundukları yerden 3-5 saat rötarlı kalkış yaptığını ifade eden Serdar, bunlar arasında turist taşıyan charter uçaklarının da bulunduğunu kaydetti. 
     Kısa süreli yaşanan sıkıntının sona erdiğini belirten Serdar, seferlerin yeniden normale döndüğünü, uçakların sorunsuz olarak iniş kalkış yapmaya başladığını sözlerine ekledi. 
     EVLERDE MAHSUR KALDILAR 
     Antalya'da etkili olan yağış nedeniyle Kepez Belediyesi sınırlarındaki Güneş Mahallesi'nde, bazı evleri su bastı. Evlerde bir metreyi aşan sular nedeniyle itfaiye, bölgede kurtarma çalışması yapıyor. 
     Sabah saatlerinden bu yana etkili olan yağış nedeniyle, Güneş Mahallesi 6050 ve 6060 sokakta bazı evleri su bastı. Evlerde zaman zaman bir metreyi aşan yağmur suları nedeniyle vatandaşlar da mahsur kaldı. 
     Antalya Büyükşehir Belediyesi itfaiye kurtarma ekipleri, bu sokaktaki Hasan Tezel'e ait evden, Fatma Katırcı ve Gülazer Tezene'yi kucaklarına alarak çıkardılar. 
     Aynı sokakta bulunan Cabbar Kırmızı adlı vatandaş da, önce yaşanan durum nedeniyle belediyeye tepki göstererek, itfaiye ekiplerinin kurtarma yapmasına izin vermedi. Daha sonra ikna edilen Cabbar Kırmızı ve Nazmiye Kırmızı itfaiye erlerinin kucağında evden çıktı. Olaydan sonra baygınlık geçiren Nazmiye Kırmızı, Antalya Devlet Hastanesi'ne kaldırıldı. 
     İtfaiye ekipleri, evlerinde mahsur kalan vatandaşların kurtarılması için bölgedeki çalışmalarını sürdürürken, altyapı sorunun bir an önce çözülmesi gerektiğini söyleyen vatandaşlar, yaşadıkları duruma tepki gösterdiler. 
     İtfaiye amiri Şaban Kibar, kurtarılan vatandaşların geceyi geçirebilmesi için bir misafirhane temin edilmesi konusunda da girişimlerde bulundu. 
     
</TEXT>
</DOC>
