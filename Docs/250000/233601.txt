<DOC>
<DOCNO> 233601 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/son/sontur23.html </URL>
<DATE> 2004/04/21/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Çaydan kıl çıkınca... 
</HEADLINE>
<TEXT>

     Aydın'ın Çine İlçesi'nde müşterinin bardağından kıl çıkınca, çay ocağında çalışan 3 kişi saçlarını kazıttı. Çine Esnaf Odası Başkanı Yalçın Payza da duyarlılıklarından dolayı 3 çalışanı ödüllendirdi. 
     Çay ocağı işletmecisi Muhsin Korkut, müşterinin bardağından kıl çıkması üzerine başta kendisi olmak üzere 2 çalışanıyla birlikte saçları kazıttıklarını ifade ederek, şunları söyledi 
     ''Müşterimizi kaybetmektense, saçlarımızı kaybetmeyi tercih ettik. Yıllardan beri esnafa çay satıyoruz. Bizim iyi bir referansımız var. Bugüne kadar hijyene hep önem verdik ve bu konuda hiç şikayet almadık. Fakat geçtiğimiz günlerde bir müşteri, çayından kıl çıktığını iddia edip, şikayetçi olunca rahatsız olduk. Kılın nereden geldiğini bilemiyoruz. Belki müşterinin saçı çaya düştü. Bu tür olayın bir daha yaşanmasını önlemek için saçlarımızı kazıtmaya karar verdik. Yıllarca çalışarak kazandığımız itibarımız ve müşterimizi kaybetmektense, saçlarımızı kaybetmeyi tercih ettik.'' Çay ocağının çalışanları ise bu durumdan rahatsız olmadıklarını söyleyerek, ''Önceliğimiz, müşteri memnuniyeti. Bunun için saçımızı seve seve feda ettik''dediler. 
     Bu arada Çine Esnaf Odası Başkanı Yalçın Payza, duyarlılıklarından dolayı 3 çalışanı ödüllendirdi. 
     
</TEXT>
</DOC>
