<DOC>
<DOCNO> 231724 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/son/sonspo05.html </URL>
<DATE> 2004/04/15/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Bulak Yaptığımız bilimsel çalışmayla sakatlanmaları en aza indiriyoruz 
</HEADLINE>
<TEXT>

     Denizlispor Teknik Direktörü Giray Bulak, yaptıkları bilimsel çalışmayla futbolcuların sakatlanmasını en aza indirdiklerini söyledi. 
     A.A muhabirinin görüştüğü Giray Bulak, Denizlispor'un bu sezon kısıtlı kadroya karşın verdiği mücadelenin ve kolay kolay futbolcu sakatlığı yaşanmamasının, üniversiteler tarafından incelemeye alınması gerektiğini söyledi. 
     Sakatlık sorunuyla fazla karşılaşmamalarının açıklamasını ''bilimsel çalışma'' sözleriyle yapan Bulak, şöyle konuştu 
     ''Bu sezon Denizlispor, Birinci Süper Lig'de tarihinin en önemli çıkışını yaptı. Bunun nedeni incelenmelidir. Kamuoyunun dikkatinden kaçan bir şey daha, çok az oyuncumuzun sakatlanması. Bunun nedeni bugünlerde çok konuşulan, bizim ise yıllardır yaptığımız bilimsel çalışmadır. Antrenman bilimini iyi bilmemizdir.'' Bulak, uyguladığı çalışma programıyla futbolcularına antrenmanı sevdirdiğini, abartıdan ve gösterişten uzak durduklarını, elde edilen başarının da bunun meyvesi olduğunu dile getirdi. 
     Bulak, 3'er sarı kartı olan Çağdaş ve Levent'in, rakipleriyle mücadele ederken haftalardır cezalı duruma düşmemek için de çalıştıklarını kaydederek, ''Takım içinde tatlı bir rekabet var. Formayı kaptıran geri almasının zor olduğunu bildiği için, sakatlanmamaya ve ceza almamaya özen gösteriyor'' dedi. 
     
</TEXT>
</DOC>
