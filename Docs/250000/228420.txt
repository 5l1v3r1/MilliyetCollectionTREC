<DOC>
<DOCNO> 228420 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/04/son/soneko05.html </URL>
<DATE> 2004/04/04/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
ATO Başkanı Çin malının ithalatında yüzde 70'lik düşüş gözlendi 
</HEADLINE>
<TEXT>

     Ankara Ticaret Odası ATO Başkanı Sinan Aygün, Çin mallarına karşı başlatılan kampanyanın etkisini göstermeye başladığını belirterek, alınan önlemler sonucu çok sayıda Çin malının ithalatında yüzde 70'lere varan düşüşlerin gözlendiğini bildirdi. Aygün, yaptığı yazılı açıklamada, köylere kadar giren ucuz ve kalitesiz Çin mallarının engellenmesi için ATO tarafından başlatılan kampanya ile birlikte hükümetin aldığı önlemlerin etkisini göstermeye başladığını vurgulayarak, ''Çin malları köylerimize kadar istila etti, kalitesiz Çin mallarına Çin işkencesi çektirmeyecek de ne yapacağız '' dedi. 
     Çin'in Ankara Büyükelçisi'nin ATO'nun yürüttüğü kampanyayı Dışişleri Bakanlığına şikayet ettiği yönünde bazı gazetelerde çıkan haberleri de değerlendiren Aygün, Çin ve benzeri birkaç ülkenin serbest ve adil ticaret kurallarına aykırı bir şekilde hareket ettiklerini belirterek sahte ''CE'' belgesinden, taşeron ülke kullanmaya kadar her yolu deneyen bu ülkelere karşı gerekli önlemlerin alınmasının normal olduğunu ifade etti. 
     Aygün, ''Çin mallarının dünyada hammadde maliyetinin dahi altında satılabiliyorsa burada bir haksız rekabet ve kalite sorunu var demektir. Biz bir sivil toplum örgütüyüz ve istediğimiz kampanyayı yaparız. Çin bu kampanyaya karışamaz. Kendi ekonomimizi korumak zorundayız. Bu kampanya sonuna kadar devam edecek'' dedi. 
     Konuyla ilgili olarak hükümet tarafından alınan önlemlerin son derece yerinde olduğunu ifade eden ATO Başkanı, ''Çin İşkencesi'' olarak adlandırdığı önlemleri şu şekilde sıraladı 
     ''-Kontrolsüz girişi önlemek için, Çin malları sadece ihtisas gümrüklerinden Türkiye girebiliyor. 
     -28 çeşit ürüne gözetim uygulanarak kırmıza hatta alınıyor. 
     -Bazı ürünlere ikinci muayene yapılıyor. 
     -Bir malın belli bir fiyatın altında yurda girmesini engelleyen referans fiyat uygulaması yaygınlaşarak devam ediyor. 
     -Menşei belli olmayan mallar kesinlikle yurda sokulmuyor. 
     -Kaçakçılıkla etkin bir mücadele yürütülüyor. 
     -Düşük fatura ya da düşük mal beyanı gibi kaçak ve vergi kaybına yol açan uygulamalarla etkin mücadele ediliyor. 
     -Mecburi Türk standartlarına uymayan malların Türkiye'ye girişi önleniyor ve piyasadan toplatılıyor. 
     -Antrepolar devamlı olarak denetleniyor ve gözetim altında tutuluyor. Beyan ile mal miktarı arasında uyum denetimleri yapılıyor.'' 
     
</TEXT>
</DOC>
