<DOC>
<DOCNO> 219626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/04/ekonomi/eko05.html </URL>
<DATE> 2004/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk penceresi dünyaya açıldı 
</HEADLINE>
<TEXT>

   PVC pencereyle tanışmayan ülkelere yönelen Adopen, Tunus'tan sonra Rusya'da tesis kuruyor 
      FEHİM GENÇ Antalya 
   
   Adopen Yönetim Kurulu Başkanı Mustafa Sak, Rusya, Türki Cumhuriyetler, Ortadoğu ve Kuzey Afrika ülkelerinin henüz PVC pencereyi tanımadıklarını belirterek, "Bu ülkeler 1980'lerin Türkiye'si gibi. PVC pencerenin P'sini bilmiyor. Müthiş bir pazar potansiyelleri var. Türk PVC sektörü kaliteli üretimle kendi aştı. Çevre ülkeler henüz PVC pencereyi tanımadıkları için Türkiye bölgenin PVC üretim üssü olacak" dedi. 
   En büyük potansiyelin İran'da olduğuna işaret eden Sak, "PVC sektörü İran'da patlayacak. Oradaki pencereler demirden, hiç ahşap yok, çünkü demir çok ucuz. Çok büyük bir potansiyel var. Irak ise zaman alacak" diye konuştu. 
   
   Rusya'da yatırım 
   Adopen olarak ihracatın yanı sıra gelişen pazarlarda fabrika kurma girişimleri başlattıklarını açıklayan Mustafa Sak, "Tunus'ta yerel bir firmayla yüzde 50 - 50 joint venture yaparak 4 milyon dolarlık yatırımla yıllık 4 bin ton kapasiteli PVC profil fabrikası kurduk. Yatırım Şubat 2003'te başladı, Ekim 2003'te üretime geçtik" dedi. 
   Türki Cumhuriyetler ve Rusya'da PVC pencere potansiyelinin çok büyük olduğunu vurgulayan Mustafa Sak, Moskova yakınlarında yüzde 100 sermayeli, 12 milyon dolarlık yatırımla yeni bir PVC profil fabrikası kuracaklarını açıkladı. Sak, "Yıllık üretim kapasitesi 15 bin ton olan bu fabrikanın Eylül 2004'te faaliyete geçmesini planlıyoruz" dedi. 
   Araştırma geliştirme Ar - Ge çalışmaları için 2004'te 1.7 milyon dolar fon ayırdıklarını söyleyen Mustafa Sak, Ar - Ge çalışmalarıyla ortaya çıkacak yeni ürünler için 27 milyon dolarlık ek yatırıma başladıklarını açıkladı. Sak, Antalya Organize Sanayi Bölgesi'nde kurulu 100 bin metrekarelik profil fabrikasının yanında satın aldıkları, 120 bin metrekarelik arsada kuracakları 30 bin ton kapasileti yeni profil tesisinin 2005'te faaliyete geçeceğini söyledi. 
   
   İhracatını ikiye katlayacak    Adopen'in 2003'te 53 milyon dolar ciro yaptığını belirten Mustafa Sak, 2004 yılı ciro hedeflerinin ise 70 milyon dolar olduğunu söyledi. Sak, "2003'teki ciromuzun yüzde 20'si ihracattan gerçekleşti. 2004'te ise ciromuzun yüzde 38'i oranında ihracat yapmayı planlıyoruz. 25 - 26 milyon dolarlık ihracatla geçen yılki ihracatımızı ikiye katlayacağız" dedi. 
   
   
</TEXT>
</DOC>
