<DOC>
<DOCNO> 206451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/05/ekonomi/eko05.html </URL>
<DATE> 2004/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
'Cari işlemler açığı sorun yaratmaz' 
</HEADLINE>
<TEXT>

   Devlet Bakanı Ali Babacan, rezervler dikkate alındığında 7.7 milyar dolarlık cari açığın sıkıntı olmayacağını söyledi 
      
   Devlet Bakanı Ali Babacan, 2003 sonunda oluşacak 7.7 milyar dolarlık cari işlemler açığının ekonomi açısından sorun yaratmayacağını söyledi. Babacan, IMF'ye yapılacak borç geri ödemelerinin azaldığını, alınan tedbirlerle bu yıl kamunun finansman sorunu yaşamayacağını belirtti. 
   Babacan, CHP Ardahan Milletvekili Ensar Öğüt'ün soru önergesine verdiği yanıtta, ihracattaki artışa dikkati çekti ve reel sektör ile yurtiçi talepteki canlanmanın yanı sıra Türk Lirası'nın değer kazanması nedeniyle ithalatın da canlı seyrettiğini belirtti. Babacan, 2003 sonu itibarıyla cari işlemler açığının 7.7 milyar dolara yükseleceğini ve GSMH'nin yüzde 3.2'sine ulaşacağının tahmin edildiğini kaydederek, "Cari işlemler açığındaki bu artış, ekonomimiz açısından bir sorun oluşturmamaktadır. Bir risk oluşması halinde dalgalı kur rejimi çerçevesinde döviz kurunun otomatik dengeleyici olarak hareket etmesi beklenmektedir" dedi. 
   
   'Kur riski yok' 
   Babacan, kısa vadeli borç stokunun üç yılda yüzde 23.8'den yüzde 12.2'ye gerilediğini, döviz rezervinin kısa vadeli borçlara oranının da aynı dönemde yüzde 81.8'den yüzde 178'e yükseldiğini bildirdi. Bankacılık sektörünün kur riski taşımadığını ve açık pozisyon sorunu bulunmadığını vurgulayan Babacan, Merkez Bankası'nın yüksek döviz rezervleri de dikkate alındığında, cari işlemler açığı seviyesinin ekonominin genelinde bir risk teşkil etmediğini savundu. 
   
   'Finansman sorun olmaz' 
   Babacan, IMF'ye borç geri ödemelerine ilişkin de şu bilgileri verdi 
   "IMF'ye geri ödemeler 2004 ve 2005'te sırasıyla 5.2 ve 7.8 milyar dolar olarak yeniden düzenlendi. Erken ödeme seçeneği ile karşılaştırıldığında 2004 ve 2005'te geri ödemeler sırasıyla 4.5 ve 2.3 milyar dolar azalmıştır. Bu tedbirler sonucunda 2004'te kamunun finansman açısından bir problemi olmayacaktır." 
   
   
   
</TEXT>
</DOC>
