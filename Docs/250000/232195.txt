<DOC>
<DOCNO> 232195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/17/spor/spo03.html </URL>
<DATE> 2004/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan son sürat 
</HEADLINE>
<TEXT>

   Galatasaray, transfer için atağa geçti. Ankaragücü'nden Tolga ve Adanaspor'dan İbrahim'e imza attıran Sarı - Kırmızılılar, Hamit için Schalke ile masaya oturdu 
      
   Çifte imza 
   GALATASARAY transferde dört koldan saldırıya geçti. Ankaragücü forması giyen Tolga Doğantez, Cim - Bom ile protokol imzaladığını belirtti, "O dönem Fatih hoca vardı. Şimdi şartlar ne olur bilmem. Ama ben imzayı Özhan Canaydın başkanlığındaki yönetim ile attım" dedi. Adanaspor'un Ümit Milli futbolcusu İbrahim'in de perşembe günü protokol imzaladığı ortaya çıktı. 
   
   Hamit pazarlığı 
   SCHALKE 04'ün yıldızı Hamit Altıntop için girişimlerini sürdüren Galatasaray'da Başkan Özhan Canaydın ile İkinci Başkan Ergun Gürsoy, önceki gece Antalya Belek'teki Kaya Otel'de Schalke Kulübü Başkanı Peter Peters ile pazarlık masasına oturdu. Çok gizli bir şekilde gerçekleştirilen görüşmede, Sarı - Kırmızılılar Hamit'in bonservisinde indirim istedi. 
   
   Nabız yokluyorlar 
   CİM-BOM'UN, Gençlerbirliği'nden El Saka için de girişimlere başladı. Bu futbolcunun menajeriyle görüşen Ergun Gürsoy, anlaşmak için zemin arıyor. Denizli Futbol Şube Sorumlusu Turgut Dalaman da, Çağdaş'a Galatasaray, Trabzon ve bir yabancı kulübün teklif yaptığını belirtti. Dalaman, Beşiktaş'ın da Özgür ile ilgilendiğini söyledi. 
   
   Penaltı isyanı    HAKEMİN aleyhte penaltı vermesine sinirlenen bir Galatasaray taraftarı, devre arasında sahaya girdi. Selçuk Dereli'nin üzerine yürüyen şahsı güvenlik güçleri durdurdu. Bu arada Dereli, küfürlü tezahürat nedeniyle 18. dakikada bir nolu anons yaptırdı. 
   
   Schaefer kaleci için gelmiş    KAMERUN Milli Takımı Teknik Direktörü Schaefer'in dünkü Denizlispor maçında tribünde oturması ortalığı karıştırdı. Galatasaray ve Beşiktaş ile flört ettiği belirtilen Alman çalıştırıcı, Türkiye'ye gelişinin nedeninin kaleci Souleymanou olduğunu belirtti, "Milli takımda kaleci sorunum var. 8 Mayıs'ta Bulgaristan'la maç oynayacağız. Bu nedenle Denizlispor kalecisini izledim. Ancak o da iyi değildi" yorumunu yaptı. 
   
   Kırık kupa Times'ta    İNGİLTERE'NİN yüksek tirajlı gazetelerinden Times, yazarımız Halil Özer'in kaleme aldığı Galata Sarayı Efendileri Kitabı'nı sütunlarına taşıdı. Kitapta yer alan "UEFA Kupası'nı kırdılar" konulu bölüme büyük ilgi gösteren Times, kupanın final dönüşü sırasında uçakta kırıldığını belirtti. Ayrıca konuyla ilgili olarak Özer'in kitabından bir çok alıntı yaptı. 
   
   Şahin'den yol güvencesi    'Sorunlar çözülüyor' 
   DEVLET Bakanı ve Başbakan Yardımcısı Mehmet Ali Şahin, dün Atatürk Olimpiyat Stadı'nın bağlantı yollarını inceledi. Bir otobüsle yolları gezen Şahin, "Gördük ki önemli adımlar atılmış, sorun büyük ölçüde çözülmüş" dedi. Bakan, yolların gelecek yıl bitirileceği konusunda da güvence verdi. 
   
   'Farklı açıklamalar' 
   CİM - BOM'UN, "Olimpiyat Stadı'nda oynamayacağız" şeklinde bir başvurusu olmadığını söyleyen Mehmet Ali Şahin, "Farklı kişiler, farklı açıklamalar yapıyorlar" diye konuştu. Galatasaray adına toplantıya katılan yönetici Cengiz Özyalçın da görüşmelerden memnun ayrıldı. 
   
   
   
</TEXT>
</DOC>
