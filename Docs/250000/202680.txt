<DOC>
<DOCNO> 202680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/17/son/sondun08.html </URL>
<DATE> 2003/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de fotoğraf çeken ''cep''ler spor kulüplerinde yasak 
</HEADLINE>
<TEXT>

     ABD'de spor salonlarında cep telefonu kullanımı, fotoğraf çekme kapasitesine sahip yeni telefonlar yüzünden yasaklanıyor. 
     Başkent Washington'da, 1800'lü yıllardan bu yana hizmet veren ve ABD'nin her köşesinde şubesi bulunan spor kuruluşu YMCA, cep telefonlarının vestiyere bırakılması uygulamasını bazı şubelerinde başlattı. 
     ABD'nin batı kıyısında, Los Angeles'daki birçok spor kulübünün de, cep telefonlarını vestiyere bırakma uygulamasına geçtiği belirtiliyor. Yeni uygulama, spor yapanların cep telefonunun çalması veya konuşmalardan rahatsız olmasından kaynaklanmıyor. 
     Fotoğraf çekebilen cep telefonlarının her mekana girebilmesi ve beklenmedik bir anda, kişinin haberi olmadan fotoğrafının çekilmesi riski, bu telefonlara karşı savaş açılmasına neden oldu. 
     Özellikle spor salonlarında, soyunma odalarından alınan görüntülerin birkaç saniye içinde internet üzerinden porno siteleri dahil dağıtımının yapılabilir olması, kişisel haklar tartışmalarını başlattı. 
     Fotoğraf çekebilen cep telefonları, şu sırada Noel armağanı olarak çok rağbette. Bu telefonların 2002 yılında piyasaya çıkmasından sonra, bütün dünyada 80 milyon adet satıldığı belirtiliyor. 
     ABD Kongresi, şimdi bu cep telefonlarına kısıtlama getirilip getirilmeyeceği üzerinde çalışıyor. Ancak yasa çıkıncaya kadar spor kulüpleri, müşterilerini korumak için cep telefonlarının vestiyere bırakılması uygulamasını tercih ediyor. 
     
</TEXT>
</DOC>
