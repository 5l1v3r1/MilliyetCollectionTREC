<DOC>
<DOCNO> 213819 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/08/spor/aspo.html </URL>
<DATE> 2004/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
1 TAŞLA 5 KUŞ 0-1 
</HEADLINE>
<TEXT>

   Elazığ deplasmanında Tuncay'ın tek golüyle galibiyeti yakalayan Sarı-Lacivertli takım, büyük bir adım daha attı. Van Hooijdonk'un iki frikiği ise direkte patladı 
      
   90 dakika    YUSUF KOBAL 

   Fenerbahçe lotaryadan çıkmışcasına kendini zirvede buluyor. Beşiktaş kan kaybettikçe, Fenerbahçe umutlanıyor. O derece de sorumluluğu artıyor. Taraftarına karşı, başarıya aç camiaya karşı, bu futbolcuların yükü ağırlaşıyor. İşte bu duygularla maça çıkıyor Fenerbahçeli oyuncular. Nasıl ligin sonuncusu olmuşsa, Elazığ tam anlamı ile taş gibi, kaya gibi duruyor karşıda. Neredeyse dört misli gol atmış Fenerbahçe ligde Elazığ'ın. Ama ilk yarıda zorlanıyor Fenerbahçe. Hooijdonk'un frikikleri dışında bir pozisyon pekliği yaşıyor sanki. Ama Hollandalı'ya şapka çıkarmak yetmez, o şapkayı fırlatıp atmalı. 20'den, 30'dan, çarprazdan nereden vurursa vursun top çerçeveyi buluyor. İkisini direkler, birisini Konig çıkarıyor. Fenerbahçe şanssız, kaleci Volkan cesur. Tuncay yelelerini sala sala, orta alandan inatla rakiplerinden hırsıyla kazıdığı topu, öyle bir gönderiyor ki, Elazığ kalesine, buz kesiyor çayda çıra kentini. 
   2. dakikada çiçeği burnunda, heyecanı ile futbol yerine şaşkınları oynayan yeni transfer Mehmet, çok kritik bir hata yapıyor. Topu, Yunus'un önüne, "Al da at" dercesine yuvarlıyor. Yunus'un vuruşunu Volkan yatarak engelliyor. 
   "Kabus öyle olmaz böyle olur" diyen Hooijdonk önce 4., sonra 21., en son da 30. dakikada ikisi direkte biri Konig'te patlayan serbest vuruşları vizyona sokuyor evvelemirde. 
   32. dakikada Effa, Baltasız Zagor diye nitelenen Tomas'ın hatasından yararlanıyor, topu önüne çekiyor, vuruyor, ama Volkan yine izin vermiyor gole. 
   Bu kez 40. dakika gole yaklaşıyor Fenerbahçe. Ümit ortalıyor, Nobre topa kafa vuruyor, ama Konig de sahnede yine. 
   45. dakika bitmiş, dördüncü hakem Hakan Sivriselvi 4 dakikalık uzatmayı işaretliyor. Bu süre de bitti bitecekken, Tuncay o ana kadarki kişisel oyununu sürdürüyor. Orta alandan kendi başına top yapma çalışması Tuncay'ı pas verememe kekemeliğinin de azmiyle bir anda mücadelenin içine sokuyor, kaybetti kaybediyor derken Tuncay ısrarla söke söke sürüyor topu, yaradana sığınıp yapıştırıyor "şandelini" 0 - 1 
   Tuncay'a, "Kötü futbol oynuyor" demiştik ya, şimdi de hakkını teslim edelim. İkinci yarıda savunmaya kadar gelip mücadele eden o. Maçın kader adamı o. Biraz daha pası düşünse, eski günlerinin üzerine çıkacak. 
   Mehmet, sanki formayı bol buldu üstünde. Banko oynaması için erken. Fenerbahçeli arkadaşlarının deneyimi ona şimdilik çok gelmiş belli, sırıtıyor. Tomas ile Luciano'yu hiç bu kadar dağınık görmemiştik, şansları varmış. Küskün karı kocayı oynuyorlar, konuşmayıp iş bölümünde zorlanıyorlar. 
   Ali Güneş sağ tarafı iyi savunuyor. İsmail yerinde çakılı kalmayı yeğliyor. Ümit nispeten durgun, Nobre bildik paylaşımcılıkta ısrarlı, Aurelio kısır kalan bir çaba içinde, tekniğini gösterime sokuyor. 
   Elazığspor ikinci yarıda yorgun düşüyor. Rakımdan etkilenen sanki onlar. Effa topu önce Luciano perdeleyince Volkan'a teslim ediyor 53'de, sonra da ceza sahası içinde topu eziyor 75'de. 
   49'daki Nobre'nin vuruşunu saymazsak, ikinci yarıda adam akıllı bir gol pozisyonu olmuyor. Maç bitiyor. 
   
   Daum Zor kazandık    Tuncay'ı tebrik etti 
   TEKNİK Direktör Daum, zor bir maçı geride bıraktıklarını söyledi. Alman hoca, "Oyunun hemen başında çok önemli bir kaleci performansıyla gole engel olduk ve yenik duruma düşmedik. Elazığspor 90 dakika baskılı oynadı. Buna rağmen bizim ilk yarıda kazandığımız serbest vuruşlardan gol pozisyonlarımız vardı ama şans yanımızda değildi. Tuncay'ı tebrik ediyorum" dedi. 
   
   'İyi yoldayız' 
   ELAZIĞ basınından bir gazetecinin, "Peki hakemi tebrik edecek misiniz " sorusuna Daum, "Buna cevap vermeyeceğim" yanıtını alınca protesto edildi. Genç bir kadroya sahip olduğunu belirten Alman hoca, "İyi yoldayız. Mehmet'in biraz şansı olsa daha iyi oynardı" ifadelerini de kullandı. Kaptan Ümit Özat da kötü oynadıklarını ama artık üç puanın önemli olduğunu kaydetti. 
   
   Çirkin saldırı    KARŞILAŞMA bitiminde hakem üçlüsüne saha içinde saldırıda bulunuldu. Kim oldukları tespit edilemeyen üç kişi yardımcı hakem Selçuk Kaya'ya vurmaya başladı. Kaya yüzüne aldığı darbeyle yere yığılırken, diğer hakemler kendilerini güçlükle soyunma odasına attılar. Elazığspor Başkanı Bahri Kaya daha sonra hakemlerden özür diledi. 
   ORTA hakem Zafer Önder İpek, "Birileri bize fiili saldırıda bulunmak istedi. Bana herhangi bir şey olmadı. Elazığspor'a haksızlık yapmamız sözkonusu olamaz. Kurallar gereği bizim açımızdan kart gösterecek bir pozisyon yaşanmadı. O nedenle kartımı çıkarmadım" dedi. Elazığspor'a olaylar nedeniyle ağır ceza gelmesi bekleniyor. 
   
   Maçın hakemi 
   Tedirgindi 
   HAKEM Zafer Önder İpek sonuca etki edecek çok önemli bir hata yapmadı. Ancak birçok faul düdüğünde aksadı. Pozisyonları yakından izlemesine rağmen, genelde yorum yanlışları yaptı. Kartını kullanmaması normaldi. Ama hatalı düdükleri tepki topladı. Yardımcıları ise hata yapmadı. 
   
   Maçtan notlar 
   'Bu fırsat kaçmaz' 
   TEKNİK Direktör Daum, Beşiktaş'ın Ankaragücü ile berabere kalmasından sonra oyuncularıyla hemen bir toplantı yaptı. Alman hoca, "Rakibimiz büyük avantaj kaybetti. Artık psikolojik bir savaş başladı. Elazığspor'u yenersek ilk raundu kazanırız. Çok dikkatli olun" dedi. 
   
   Selçuk hastalandı 
   ELAZIĞ'DA ilk onbirde forma giymesi beklenen Selçuk maç gecesi hastalanınca yedek soyundu. Genç oyuncunun yerine Teknik Direktör Daum, hafta boyunca idmanlarda çok formda gözüken Mehmet Yozgatlı'yı sahaya sürdü. 
   
   Saygı duruşu 
   KARŞILAŞMA öncesi Konya'da hayatını kaybedenlerle, Elazığspor maçına gelirken trafik kazasında hayatını kaybeden bir Fenerbahçeli taraftar ile Sarı - Lacivertli takımın vefat eden eski oyuncusu Birol Pekel için saygı duruşu yapıldı. Fenerbahçeli futbolcular da sahaya siyah bantla çıktılar. 
   
   Hooijdonk tartışması 
   LİGDE üç sarı kartı bulunan Hooijdonk'un Elazığspor maçında kart görüp cezasını çekmesi konusunda maç öncesi tartışma yarattı. Ancak Teknik Direktör Daum, Hollandalı oyuncudan her şeyi oluruna bırakmasını istedi, "Kart görmek için uğraşma "dedi. 
   
   Yedekler geldi 
   FENERBAHÇE'NİN Elazığ deplasmanına sadece iki yedek yönetici geldi. Tüm yönetim İstanbul'da kalıp, Divan Başkanlığı seçimlerinde Yıldırım'ın adayı Yüksel Günay'a oy attı. Takımı oy kullanma hakları olmayan Işık Eyigüngör ile Rahmi Eyüpoğlu temsil etti. 
   
   
</TEXT>
</DOC>
