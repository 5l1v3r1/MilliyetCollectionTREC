<DOC>
<DOCNO> 205914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/02/spor/aspo.html </URL>
<DATE> 2004/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
ACIM HAFİFLEDİ 
</HEADLINE>
<TEXT>

   Milli atletimiz, ABD'den seslendi, "Dünya ikinciliği beni olumsuz etkilemişti. Ancak Türk halkının bu güveni acımı hafifletti. Olimpiyat şampiyonluğunu onlara hediye edeceğim" diye konuştu 
      ÖZEL RÖPORTAJ CÜNEYT ŞENGÜL 

   
   
   New Mexico'da çalışıyor 
   MİLLİYET'İN Geleneksel Yılın Sporcusu Anketi'nde 50. yılın sporcusu seçilen Süreyya Ayhan, kendisini zirveye çıkaran okurlara teşekkür etti, olimpiyatlarda zafer sözü verdi. ABD'nin New Mexico eyaletinin Albuquerque kentinde, deniz seviyesinden 1700 metre yükseklikteki Sandria dağlarının eteklerinde antrenörü Yücel Kop ile hazırlıklarını sürdüren Ayhan, günde sekiz saat aralıksız çalıştığını, kendisine güvenenleri mahcup etmeyeceğini söyledi, duygularını şöyle aktardı 
   
   'Yaşanması gerekiyordu' 
   "İKİNCİ kez Milliyet okurları tarafından yılın en başarılı sporcusu seçilmem, Dünya ikinciliğinden sonra yaşadığım büyük acıyı biraz olsun hafifletti. İkinci kez ilk sırayı alıyorum. Türk halkının bu sevgisi beni biraz daha kamçılıyor. Herşey benim için bir tecrübe. Dünya Şampiyonası'ndaki talihsizlik yaşanması gereken bir olaydı. Bundan böyle çok büyük bir aksilik çıkmazsa olimpiyatlarda şampiyonluğu hedefliyorum. Olimpiyatlar en üst seviyedir. Bir sporcunun en büyük hayalidir." 
   
   'Büyük işler başardım' 
   "HERŞEY çok iyi gidiyor. Herhangi bir sakatlığım yok. Üç ay daha burada antrenmanlara devam edeceğiz. Olimpiyatlar öncesi iki Golden Lig koşacağım. Atletizme en az 8 sene daha devam etmeyi düşünüyorum. Daha yapmam gereken çok şey var. En azından iki olimpiyat daha koşacağım. Sürekli eleştirildim. Sprint yapamıyor dediler, 3.55 koştum. Bakarsanız aslında çok büyük işler yaptım. Vestel'deki sloganımızı Türkiye örnek almalı. Hedef daima büyük koşmak olmalı. " 
   
   'Evliliği düşünüyoruz' 
   ŞAMPİYON atletin antrenörü Yücel Kop ise "Süreyya Ayhan 12 yıllık bir çalışmanın ürünüdür" dedi. Kop, Süreyya'nın birden bire ortaya çıkmadığını belirtti, "5.24 ile başladık, dünyanın en iyi derecesine geldik. Süreyya'nın antrenmanları ibadet gibidir. Eleştiriler yapıcı olduğu sürece zararı yok" diye konuştu. Yücel Kop, Ayhan ile evlilik planları da yaptıklarını ancak özel hayatlarının ön plana çıkmasından rahatsızlık duyduklarını da sözlerine ekledi. 
   
   
</TEXT>
</DOC>
