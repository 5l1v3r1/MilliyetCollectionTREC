<DOC>
<DOCNO> 242849 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/26/spor/axspo01.html </URL>
<DATE> 2004/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Finalde transfer 
</HEADLINE>
<TEXT>


Aziz Yıldırım ile Celal Doğan'ın bugün oynanacak Porto - Monaco finali için Almanya'ya gideceği ve İbrahim Toraman'ın transferine burada son noktanın koyulacağı ifade edildi 

YUSUF KOBAL 


Daum da katılacak 
FENERBAHÇE, Gaziantepspor'dan almayı planladığı İbrahim Toraman için son girişimini bugün Almanya'da yapacak. Başkan Aziz Yıldırım ile Teknik Direktör Daum'un, Gaziantepspor Başkanı Celal Doğan ile birlikte Şampiyonlar Ligi finalini izleyecekleri belirtildi. Karşılaşma öncesi İbrahim'in Fenerbahçe'ye transferi için son detayları görüşecek olan taraflar uzlaşma yolu arayacaklar. 

Takas önerildi 
BAŞKAN Yıldırım'ın dün akşam İstanbul'da Celal Doğan ile bir araya gelerek bir ön görüşme yaptığı ve Gaziantepspor'a para artı takas önerisinin sunulduğu öğrenildi. Bu arada sol kanat için oyuncu arayan Teknik Direktör Daum'un, Monaco takımında görev yapan Fransız oyuncu Rothen ile de bu akşamki maç sonrası görüşeceği ve resmi transfer teklifinde bulunacağı kaydedildi. 

'Başarı için rekabet şart' 

Şanssızlıktan yakındı 
FENERBAHÇE'NİN genç oyuncusu Kemal Aslan, önümüzdeki sezon takımda yaşanacak rekabetin hem kendileri açısından, hem de Fenerbahçe açısından faydalı olacağını dile getirdi. Kemal, geçtiğimiz sezon kendisi açısından son derece talihsiz bir dönem yaşadığını dile getirip, "Ben futbol yaşantım boyunca üst üste iki antrenmanı kaçırdığımı dahi bilmem. Ama ne olduysa, bu sezon böyle bir şanssızlık yaşadım. Tam iyi oynamaya başlamıştım, sakatlandım" dedi. 

Daum'a övgü yağdırdı 
YENİ sezonda işlerinin zor olacağına dikkat çeken Kemal, "Fenerbahçe'nin Şampiyonlar Ligi karnesi zayıf. Önce Avrupa'da başarı arayacağız. Genç bir ekibiz. Kadromuz daha da genişleyecek. Geçen yıl kazandığımız özgüvenle yine zirveyi bırakmayacağız" diye konuştu. Genç yıldız, Daum'a da övgüler yağdırdı, "İmza attığı zaman, bizim için büyük bir avantaj olacağını söylemiştim. Daum idealist bir antrenör. Her dakika bize bir şey katıyor" ifadesini kullandı. 

Barça geride 

MEHMET ÇİFTÇİ 

Teklifi Fener'den az 
FENERBAHÇE'NİN aylardır renklerine katmak için mücadele ettiği Alex transferinde Barcelona atağa kalktı. İspanyol Kulübü'nün Sportif Direktörü ve Transfer Komitesi Başkanı Rossell, özel maç için İspanya'ya giden Brezilya'nın kampını ziyaret etti ve Feria Place Oteli'nde yıldız futbolcu ile buluştu. Rossell'in, Alex'e 1.5 milyon euro önerdiği, bu miktarın Fenerbahçe'den daha az bir rakam olduğu öğrenildi. 

Alex süre istedi 
FENERBAHÇE ile görüştüğünü bildiren Alex'in, İspanyol yöneticiden bir hafta süre istediği iddia edildi. Barcelona, kiralık olarak renklerine kattığı Davids'i Milan'a geri gönderirken, yabancı kontenjanını boşaltmak için Rüştü ve Marqiuez ile yolları ayıracağı bildirildi. Bu arada son dakikada Valencia'nın da, Alex ile temasa geçtiği ileri sürüldü. Sevilla ve Espanol'un da sambacının peşinde olduğu belirtildi. 

Alex sakatlandı 

Brezilya Milli Takımı, Katalan Karması ile dün gece yaptığı özel karşılaşmayı 5 - 2 kazanırken Alex maçın 22. dakikasında sakatlanarak yerini Batista'ya bıraktı. Alex'in durumu bugün yapılacak kontroller sonrası netlik kazanacak. Bu arada Fenerbahçe'nin sambacısı Luciano da ikinci yarıda Brezilya forması giydi ve gözdoldurdu. 

Fenerbahç günlüğü 

Yılmaz eleştirdi 
FENERBAHÇE 2000 Derneği Başkanı Şevket Yılmaz, şampiyonluğa rağmen Fenerbahçe Kulübü'nün çok kötü bir dönem geçirdiğini söyledi. Yılmaz, "Fenerbahçe Kulübü bitmiştir. Artık, Aziz Yıldırım'ın bahçesi olmuştur. Zaten 2-3 yılda bir şampiyonluk potansiyeli bulunan kulübümüzü artık kötü yönetmesin. Daha önceki 14 şampiyonluk tesislerle mi geldi " dedi. 

Fener treni için kampanya 
DEVLET Demiryolları'-nın Haydarpaşa - Ankara arasında sefer yapacak iki trene verilecek isim için açtığı anket Sarı - Lacivertliler'i harekete geçirdi. Trenlerden birinin Fenerbahçe ismini alması için taraftarlardan www.tcdd.gov.tr adresine girip oy kullanmaları istendi. 

Futbol Okulu'na büyük ilgi 
DEREAĞZI Tesisleri başta olmak üzere Fenerbahçe'nin Fikirtepe, Kayışdağı ve Yenibosna'daki alt yapı okullarına büyük talep geliyor. Yaklaşık 10 bin ailenin çocuklarını kayıt ettirmek için başvuruda bulunduğu, tesislerin önünde uzun kuyrukların oluştuğu belirtildi. 



</TEXT>
</DOC>
