<DOC>
<DOCNO> 240487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/16/son/soneko20.html </URL>
<DATE> 2004/05/16/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Yeni Türk Lirası'nda akla ziyan sorular... 
</HEADLINE>
<TEXT>

     Türk Lirasından altı sıfır atılmasıyla 2005 yılı başından itibaren dolaşıma girecek olan Yeni Türk Lirası ile ilgili olabilecek sorunların çözümüne yönelik çalışmalar son hızla sürüyor. 
     Bu süreçte özellikle Merkez Bankası, bankalardan ve diğer kesimlerden gelen "akla ziyan" bir çok soruya da yanıt arıyor. 
     Yeni Türk Lirası'na geçişle ilgili çalışmalar yapmak üzere Merkez Bankası, Maliye Bakanlığı, BDDK, Türkiye Bankalar Birliği, bankalar, yazılım firmaları ve benzeri bir çok kuruluşun temsilcilerinin katılımıyla orta çalışma grupları oluşturuldu. Ortak çalışma gruplarının toplantılarında YTL'ye geçişle birlikte ortaya çıkabilecek sorunlara çözümler aranıyor. Bu kapsamda Merkez Bankası çeşitli kesimlerin yoğun soru bombardımanı altında bulunuyor. Türkiye Bankalar Birliği'nin organizasyonunda, geçen hafta düzenlenen bir toplantıda Merkez Bankası ve BDDK temsilcileri banka ve özel finans kurumlarının temsilcilerinin çeşitli sorularını yanıtladılar. 
     Bir banka temsilcisi, Merkez Bankası temsilcisine "Çek yaprağına bir müşteri yanlışlıkla '1.000.000 YTL' diye yazarsa ne olacaktır" şeklinde bir soru yöneltti. Merkez Bankası temsilcisi, bugünkü düzeyiyle 1 trilyon liraya denk gelen söz konusu "yanlışlıkla" ilgili olarak, "Çekin keşide tarihi önemlidir. YTL'nin yürürlüğe girdiği 1 Ocak 2005 tarihinden sonra böyle bir şey yazılırsa 1 milyon YTL sayılacaktır" yanıtını verdi. 
     
     VADELİ ÇEKLER 
     Bir başka banka temsilcisi ise "Şu anda 2006, 2007 yılına vadeli TL cinsinden bir çek düzenlenmesi halinde ve 2006 ya da 2007 yılında YTL'den yeni ibaresinin atılması durumunda çekin hangi tarihte düzenlendiği nasıl anlaşılacaktır" sorusunu gündeme getirdi. Merkez Bankası temsilcisi bu soruyu, YTL'den "yeni" ibaresinin ne zaman kaldırılacağının Bakanlar Kurulu'nun yetkisinde olduğunu ve şu anda tarihinin belli olmadığını hatırlatarak yanıt verdi. 
     
     YUVARLAMA SORUNU 
     YTL'ye geçilirken yaşanacak sorunların en önemlilerinden birini de banka hesaplarında ve vergi hesaplamalarında yuvarlamalar oluşturuyor. YTL'ye geçişle birlikte en düşük para birimi 5 Yeni Kuruş Şu andaki 50 bin lira olacak. Bankaların, özellikle Banka ve Sigorta Muameleleri Vergisi hesaplarken, küçük değer oluşturan tutarlarla ilgili olarak nasıl bir yöntem izleyecekleri konusunda tereddüt içerisinde olduğu bildirildi. Bu teredütü gidermek için Maliye Bakanlığının "yarım yeni kuruşun altındaki vergilerin dikkate alınmayacağına" yönelik bir düzenleme yapacağı belirtiliyor. YTL'ye dönüşümden sonra yapılacak yuvarlama işlemlerinin bankalara nasıl bir yük getireceği de merak edilen sorular arasında yer alıyor. 
     Türkiye Bankalar Birliği'nin konuyla ilgili olarak bankalardan görüş topladığı, gelecek bu görüşlere göre bir tutum oluşturulacağı ifade ediliyor. Bu arada, 2005 yılında TL ile YTL'nin birlikte dolaşımda kalacak olması nedeniyle TL banknotların ne kadar sürede piyasadan toplanacağı da gündeme gelen sorulardan birini oluşturuyor. 
     Merkez Bankası yetkilileri, 10 ve 20 milyon liralık banknotların yüksek dolaşım hızı ve Ocak 2005 içerisinde yapılacak Kurban Bayramı nedeniyle 2-3 ay içerisinde yüzde 90'ının geri döneceğinin tahmin edildiğini açıkladılar. Ancak özellikle 1 milyon liralık ve daha düşük değerdeki banknotların dolaşım hızının düşüklüğü yüzünden daha uzun sürede toplanabileceği belirtiliyor. Ayrıca, bankalar, 1 Ocak 2005'ten önce, euroda olduğu gibi kaydi olarak YTL cinsinden hesap açılıp açılamayacağını da gündeme getirdiler. Ancak Merkez Bankası, 1 Ocak 2005'ten önce böyle bir para biriminin geçerliliği olmadığı için bunun olamayacağı görüşünü savunuyor. 

ANKA 
     
</TEXT>
</DOC>
