<DOC>
<DOCNO> 217180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/23/son/soneko32.html </URL>
<DATE> 2004/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Tekel Alkollü İçki İşletmesi satışına uzatma... 
</HEADLINE>
<TEXT>

     Tekel'in Alkollü İçkiler İşletmesi'nin satışına ilişkin sözleşmesinin imza tarihi, 27 Şubat 2004 tarihine uzatıldı. 
     Özelleştirme İdaresi'nden yapılan açıklamada, 20 Şubat Cuma günü yapılan basın açıklamasında, ''Nurol-Limak-Özaltın-Tütsab Ortak Girişim Grubu'na verilen sürenin 20 Şubat'ta sona erdiği, ancak sözleşme görüşmelerinin tamamlanamaması nedeniyle sürenin 24 Şubat 2004'e uzatıldığının'' belirtildiği hatırlatılarak, şöyle denildi 
     ''Ancak basın açıklamamızda 24 Şubat 2004 tarihi sehven yazılmış olup Nurol-Limak-Özaltın-Tütsab Ortak Girişim Grubu'na verilen süre 27 Şubat 2004 tarihine kadar uzatılmıştır.'' Tekel Alkollü İçkiler Sanayi ve Ticaret A.Ş'nin özelleştirilmesine ilişkin ihale 5 Kasım 2003 tarihinde sonuçlandırılmıştı. Rekabet Kurulu'nun izni alındıktan sonra 22 Aralık 2003 tarihinde Özelleştirme Yüksek Kurulu tarafından onaylanmış, 23 Aralık 2003 tarih ve 225 sayılı Resmi Gazete'de yayımlanmıştı. 
     
</TEXT>
</DOC>
