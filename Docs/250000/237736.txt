<DOC>
<DOCNO> 237736 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/son/sondun19.html </URL>
<DATE> 2004/05/06/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
FT AB'nin yeni üyeleri Ankara'yı kulübe almakta isteksiz 
</HEADLINE>
<TEXT>

     Türkiye'nin AB üyeliği konusuna, Birlik'e yeni üye olan 10 ülkenin "Batı Avrupa'da olduğu gibi soğuk" yaklaştığı belirtildi. 
     İngiltere'nin etkili gazetelerinden Financial Times'ta Stefan Wagstyl imzasıyla yer alan haberde, AB'ye yeni üye olan 10 ülkenin, Türkiye'nin AB üyeliği konusundaki tutumu değerlendirildi. Habere göre, yeni üyeler, geniş ölçüde Türkiye'nin AB üyeliğini destekliyor ama "erken bir üyeliğe karşı büyük bir istek duymuyorlar". 
     Brüksel'de bulunan Ceps adlı düşünce kuruluşunun üst düzey yetkilisi Michael Emerson'a göre, bu ülkeler, "Türkiye'nin kriterleri karşılaması durumunda üye olacağını" söyleyerek adil ve doğru oynuyorlar. Ancak kendilerinin AB'ye girmesinin getirdiği sorunlarla ilgilenmelerinden dolayı bu ülkelerin, Türkiye'nin durumuyla ilgilenecek zamanları yok. 10 ülkenin büyük kısmı, AB'nin resmi çizgisini izleyerek, Türkiye ile müzakerelerin başlaması kararının, Avrupa Komisyonu'nun yıl sonunda vereceği rapora bağlı olduğunu söylemekten öteye geçmiyorlar. 
     
     "DOĞU DA BATI GİBİ TÜRKİYE'NİN GİRİŞİNE SOĞUK" 

     Doğu Avrupa'daki kamuoyu da, Batı Avrupa'daki gibi Türkiye'nin AB'ye girişine kayıtsız ve soğuk bakıyor. 
     İngiltere'de bulunan Avrupa Reform Merkezi Başkan Yardımcısı Heather Grabbe'ye göre, "Fransa Cumhurbaşkanı Jacques Chirac'ın, Türkiye ile müzakerelere başlama kararını engellemesi halinde bunun arkasına saklanmaktan mutlu olacak pek çok Orta ve Doğu Avrupa ülkesi bulunuyor". 
     
     DİN KONUSU AĞIRLIĞINI ARTTIRIYOR 

     AB'ye yeni üye olan Doğu Avrupa ülkelerinin, Türkiye'nin üyeliğinden çok Balkan ülkeleri ile kendi komşularının üyeliğine öncelik verdiği belirtilen haberde, "Polonya'da özellikle bazı politikacılar, Hıristiyan köklere sahip Ukrayna'yı, AB üyeliği için Müslüman Türkiye'den daha iyi bir aday olarak görüyor" denildi. Benzer eğilimlerin, Çek Cumhuriyeti, Slovakya, Macaristan ve Slovenya'da, özellikle Hıristiyan Demokratlar ve diğer Orta-Sağ partiler arasında dile görüldüğü de ifade edildi. 
     
</TEXT>
</DOC>
