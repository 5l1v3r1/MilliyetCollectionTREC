<DOC>
<DOCNO> 213503 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/06/son/sondun26.html </URL>
<DATE> 2004/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Putin ve Aliyev bir araya geldi... 
</HEADLINE>
<TEXT>

     Azerbaycan Cumhurbaşkanı İlham Aliyev, 3 günlük resmi ziyaret için geldiği Moskova'da bugün Rusya Savunma Bakanı Sergey İvanov'u kabul ettikten sonra, Rusya Devlet Başkanı Vladimir Putin ile görüştü. 
     Aliyev, yaptığı açıklamada, Rusya'nın Azerbaycan için stratejik ortak olmaya devam ettiğini kaydederek, ''Biz bu ortaklığa sadığız ve bu yönde hareket etmeyi sürdüreceğiz'' dedi. 
     İki ülke arasındaki ilişkilerin ''başarılı, dinamik ve kapsamlı'' şekilde gelişmesinden memnun olduğunu belirten Aliyev, Bakü ile Moskova'nın ikili ve uluslararası konularda işbirliği için üst seviyede diyalogu bulunduğunu kaydetti. 
     Putin ise Aliyev'in görüşmenin başında metro saldırısında hayatını kaybedenler için başsağlığı dilemesi üzerine yaptığı açıklamada, terörizme karşı ortak mücadelenin Aliyev ile görüşeceği konulardan birini oluşturduğunu söyledi. 
     İki ülkenin terörizmle mücadelede işbirliği yapmasının, Rus ve Azeri halklarının menfaatine olacağını belirten Putin, Azerbaycan'ın ''eşkıyaya ve teröristlere karşı etkin ve kararlı önlem aldığını'' bildiğini kaydetti. 
     Putin, Azerbaycan ile Rusya arasındaki ilişkilerin özellikle son iki yılda yoğun bir şekilde geliştiğini ifade ederek, ''Bu ilişkilerimiz çok üst düzeyde ve ben bunu böyle görmekten çok mutluyum'' dedi. 
     İki ülke arasındaki ticaret hacminin son iki yılda yüzde 50 arttığını kaydeden Putin, ''Enerji-petrol alanında bazı ortak projeleri hayata geçirmeyi planlıyoruz'' diye konuştu. 
     
     ALİYEV'İN İVANOV'U KABULÜ 
     Öte yandan Rusya Savunma Bakanı İvanov, Aliyev ile görüşmesinin ardından yaptığı açıklamada, ''Askeri ve askeri-teknik işbirliği konularını görüştük. Ayrıca gerginlik nedeni olan bazı son gelişmeleri ele aldık'' dedi. 
     Rusya'nın Azerbaycan ile askeri ve askeri-teknik işbirliği yapmaya hazır olduğunu kaydeden İvanov, ''Bu konuda herhangi bir sınırlama görmüyoruz'' diye konuştu. 
     
     RUSYA, AZERBAYCAN'A GAZ MİKTARINI ARTIRABİLİR 
     Azerbaycan Enerji Bakanı İgor Yusufov da yaptığı açıklamada, ihtiyaç duymaları halinde Rusya'nın ülkelerine ihraç ettiği gaz oranını artırmaya hazır olduğunu söyledi. 
     Rusya'nın Azerbaycan'a gaz ihracının arttığını belirten Yusufov, Gazexport ve Itera gaz şirketleriyle yapılan mevcut sözleşmeler gereği bu yıl 5 milyar metreküp gaz alacaklarını söyledi. 
     
</TEXT>
</DOC>
