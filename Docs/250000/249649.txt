<DOC>
<DOCNO> 249649 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/21/son/soneko28.html </URL>
<DATE> 2004/06/21/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
IMF heyetinin hafta ortasında Türkiye'den ayrılması bekleniyor... 
</HEADLINE>
<TEXT>

     Türkiye Masası Şefi Rıza Moghadam başkanlığındaki Uluslararası Para Fonu IMF heyetinin çalışmaları, ağırlıklı olarak Hazine'de devam ediyor. 
     Edinilen bilgiye göre, Devlet Bakanı Ali Babacan ile dün öğleden sonra uzun bir toplantı yapan heyetin, 8.Gözden Geçirme çerçevesinde en son gelinen noktayı yeniden gözden geçirdiği belirtiliyor. 
     Hafta sonunda yapılan görüşmelerde, vergi reformu ve bu reform çerçevesinde marjinal vergi oranlarının indirilmesi, sosyal güvenlik reformu, kamu borcunun azaltılması, özelleştirme, sürdürülebilir bir kamu borcu politikası ile büyümeyi sürdürücü önlemlerin ele alındığı ifade ediliyor. 
     Öte yandan IMF heyetinin, tüketimdeki hareketliliğin, ekonomideki canlanmanın bir işareti olarak görmelerine karşın, bunun ekonomiyi daha da ısıtarak, makro ekonomik hedefleri bozmayacak bir düzeyde tutulması görüşünü dile getirdiği belirtiliyor. 
     Bu arada, 8. Gözden Geçirme çerçevesindeki Niyet Mektubu'nun yazımı da devam ediyor. 
     Heyetin, hafta ortasında Türkiye'den ayrılması bekleniyor. 
     Niyet Mektubu'nun, Temmuz ayı sonu ya da Ağustos ayı başlarında IMF İcra Direktörleri Kurulu'na sunularak onaylanmasının ardından, yaklaşık 660 milyon dolar bir kredi dilimi serbest bırakılacak. IMF İcra Direktörleri, 8. Gözden Geçirme'nin yanı sıra 4. madde konsültasyonunu da ele alacak. 
     
</TEXT>
</DOC>
