<DOC>
<DOCNO> 216804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/21/son/sontur21.html </URL>
<DATE> 2004/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
DYP'den Maliye Bakanı'nın oğluna "mısır" eleştirisi .. 
</HEADLINE>
<TEXT>

     DYP Genel Sekreteri Kamil Turan, ''Maliye Bakanı Kemal Unakıtan'ın oğlunun Abdullah Unakıtan tarafından ithal edilen 400 bin ton mısırı milyonlarca tavuğun bir yılda bile tüketemeyeceğini'' belirterek, ''400 bin ton mısır Toprak Mahsulleri Ofisine mi satıldı'' dedi. 
     Kamil Turan, parti genel merkezinde düzenlediği basın toplantısında 2003 Ağustos ayında, Türkiye'de mısır hasadının yapılmasına bir ay kala yurtdışından ithal edilen mısırın ithalat işlemlerinin tamamlandıktan sonra Maliye Bakanlığı'nın çıkarılan tebliğ ile mısır ithalatında uygulanan vergi oranının yüzde 35'ten yüzde 70'e, sonra yüzde 80'e yükseltilmesini eleştirdi. 
     Sanayi mısırı denen bu mısırdan Türkiye'nin yılda bir milyon ton civarında ithalat yaptığını, IMF, Dünya Bankası ve Dünya Ticaret Örgütü'nün politikalarını harfiyen uygulayan hükümetin tutumu yüzünden önümüzdeki yıllarda ithalatın milyonlarca tona ulaşacağını öne sürdü. 
     İthalat ile pancar üreticilerine büyük darbe vurulduğunu anlatan Turan, şunları kaydetti 
     ''Bu özel statülü ithalattan mısır konusunda uzmanlaşan 5 şirket yararlanmıştır. Bu şirketlerden biri de 1990'lı yıllarda Bursa'da kurulan Amerikan Cargıll şirketidir. Aynı zamanda meşrubat sanayinin Coca Cola, Pepsi ve bunların ilişkileri ile kurulmuş olan Cola Turka gibi şirketlerin de ABD hükümetinin desteği ile mısır ithalatının kolaylaştırılması konusunda hükümete devamlı baskı yaptığı bilinmektedir.'' Kamil Turan, mısırın Türkiye'de tatlandırıcı olarak kullanılmasında ısrar edilmesi, şeker pancarının kotaya bağlanmasının pancar ekicisini perişan ettiğini işaret ederek, dünya ülkelerinde mısırdan elde edilen nişasta bazlı tatlandırıcının yüzde 2, Türkiye'de ise yüzde 10 oranında kullandığını söyledi. 
     Amerikan mısır tohumlarının genleri ile oynandığı için de tohumların intihar ettiğini ve bir sonraki dönemde verimli olmadığını ifade eden Turan, bu nedenle Türk çiftçilerinin mısır ekmekten vazgeçeceğini söyledi. 
     Kamil Turan, ''çiftlikte tavuklara yedirilmek üzere ithal edilen Mısır Toprak Mahsulleri Ofisi'ne mi satıldı '' sorusuna hükümetin en kısa zamanda cevap vermesi gerektiğini belirtti. 
     
</TEXT>
</DOC>
