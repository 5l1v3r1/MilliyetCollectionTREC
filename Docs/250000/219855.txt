<DOC>
<DOCNO> 219855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/04/son/sontur20.html </URL>
<DATE> 2004/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunanlı pilot oğlumu niye vurdu, ifade versin... 
</HEADLINE>
<TEXT>

     Ege Denizi'nde 8 Ekim 1996 yılında düşen F-16 savaş uçağında şehit olan Pilot Yüzbaşı Nail Erdoğan'ın annesi Selvi Erdoğan, Avrupa İnsan Hakları Mahkemesi'ne yaptıkları başvurunun kabul edilmesinin acılarını bir nebze azalttığını belirterek, ''AİHM'nin bizi haklı bulmasını umuyorum'' dedi. 
     Şehit Pilot Yüzbaşı Nail Erdoğan'ın Kayseri'nin Sarıoğlan İlçesi'ne bağlı Karaözü Beldesi'nde oturan annesi Selvi Erdoğan, AA muhabirine yaptığı açıklamada, oğlunun Yunanistan ile bir düşmanlığının olmadığını, uçağına ateş açarak düşüren Yunan pilot Thanes Grivas'ı da daha önce hiç tanımadığını söyledi. 
     Oğlunun şehit olmasından 8 ay sonra eşi Kerim Erdoğan'ın, üzüntüye dayanamayıp öldüğünü, kendisinin de Karaözü'nde tek başına yaşadığını anlatan Selvi Erdoğan, AİHM'e açtıkları davayı kazanacakları konusunda umutlu olduklarını kaydederek şunları söyledi 
     ''İzmir'de oturan ve oğlumun okul arkadaşı olan Avukat Mehmet Emin Keleş ve eşi, AİHM'e Yunan Hükümeti ve Pilot Thanos Grivas hakkında savaş ve harp hali yokken bir insanın canına kıydığı ve adam öldürdüğü için iki ayrı manevi tazminat davası açtı. Avukatımızın yaptığı başvurunun kabul edilmesi, acımızı biraz olsun hafifletti. 
     Bu davaları kazansak bile oğlumuz geri gelmeyecek. Yunan pilotun pişmanlık duyacağını umuyorum. Biz onlara ne yaptık Oğlumun uçağı niye düşürüldü Bu sorularıma Yunan Hükümeti'nin ve pilotun cevap vermesini istiyorum. Oğlumun öldürüldüğü, bizden 7 yıl gizlendi. Oğlumun mezarı bile yok. Oğlumun kullandığı uçağın denizden çıkartılmasını istiyorum. Yunan pilot oğlumu niye vurdu, kendi ülkesinde yargılansın ve ifade versin.'' 
     
     NAİL ERDOĞAN'IN ADI LİSEYE VERİLMİŞTİ 

     Şehit Pilot Yüzbaşı Nail Erdoğan'ın adı, doğum yeri olan Karaözü Beldesi'ndeki lisenin adı, 1999 yılında Kayseri Valiliği'nin kararıyla ''Şehit Pilot Yüzbaşı Nail Erdoğan Lisesi'' olarak değiştirilmişti. Şehit Pilot Yüzbaşı Nail Erdoğan'ın Kayseri Hava İkmal Bakım Merkezi'nde yapılan bir büstü de halen adının verildiği okulun girişinde yer alıyor. 
     
</TEXT>
</DOC>
