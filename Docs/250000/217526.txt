<DOC>
<DOCNO> 217526 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/24/son/sontur21.html </URL>
<DATE> 2004/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul Emniyet Müdürü Uzanlar'ın silahları inceleniyor 
</HEADLINE>
<TEXT>

     İstanbul Emniyet Müdürü Celalettin Cerrah, Ürdün Kamu Güvenliği Genel Müdürü General Tahseen Shourdom ve beraberindeki heyetle yapılan görüşmede, Uzanlar'la ilgili herhangi bir konunun gündeme gelmediğini söyledi. 
     Cerrah, İstanbul Emniyet Müdürlüğü'nün Vatan Caddesi'ndeki kompleksinden konuklarını uğurladıktan sonra basın mensuplarının sorularını cevaplandırdı. 
     Cerrah, bir gazetecinin ''görüşmede Uzanlar'la ilgili bir konunun gündeme gelip gelmediğini'' sorması üzerine, ''Ürdün heyetiyle görüşmemizde, Uzanlar'la ilgili herhangi bir konu gündeme gelmedi. Görüşmede sadece, 2 polis teşkilatı arasındaki işbirliği ve eğitim konusunda neler yapılabileceği ele alındı. Uzanlar'la ilgili konuşmamız gereken yer burası değil, Emniyet Genel Müdürlüğü'dür. Gerekirse iki genel müdür karşılıklı konuşur'' dedi. 
     Başka bir gazetecinin, Uzanlar'ın Pamukova'daki çiftliğinde ele geçirilen silahlarla ilgili yönelttiği soruyu da cevaplandıran Cerrah, ''Uzanlar'ın avukatları, silahların ruhsatlarının bulunduğunu beyan ettiler. Ruhsatları getireceklerini söylediler. Biz de araştırmamızı sürdürüyoruz. Şu anda ne kadarının ruhsatsız olduğunu söylemek imkansız'' diye konuştu. 
     ''Ele geçirilen uzun namlulu bazı silahlara nasıl ruhsat verildiği'' de sorulan Cerrah, ''Bu ruhsatları inceleyeceğiz. Zannediyorum, 1997'den önce bu tür silahlara ruhsat veriliyordu'' dedi. 
     İstanbul Emniyet Müdürü Cerrah, bu hafta sonu Fenerbahçe ve Galatasaray takımları arasında oynanacak maçın başlama saatiyle ilgili polemikler bulunduğunun hatırlatılması üzerine de, bunun kararının Futbol Federasyonu tarafından verildiğini, yarın İstanbul Valisi başkanlığında kulüp başkanları ve federasyon yetkililerinin biraraya gelerek konuşacaklarını söyledi. 
     
</TEXT>
</DOC>
