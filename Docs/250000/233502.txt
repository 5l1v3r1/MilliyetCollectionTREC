<DOC>
<DOCNO> 233502 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/son/soneko35.html </URL>
<DATE> 2004/04/21/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Mustafa Koç Kıbrıs'ta çözüm hiç olmadığı kadar yakın 
</HEADLINE>
<TEXT>

     Türk Sanayicileri ve İşadamları Derneği TÜSİAD Yönetim Kurulu Başkan Yardımcısı Mustafa Koç, TÜSİAD olarak üyelik müzakereleri konusunda, Avrupa Birliği Bakanlar Konseyi'nden Aralık ayında pozitif bir karar vermesini beklediklerini bildirdi. 
     TÜSİAD'ın davetlisi olarak Türkiye'ye gelen Alman Sanayi Federasyonu BDI Başkanı Dr. Michael Rogowski başkanlığındaki 13 kişilik heyet, Rahmi Koç Müzesi'nde düzenlenen çalışma yemeğinde TÜSİAD üyeleri ile biraraya geldi. 
     Koç Holding Başkanı Mustafa Koç, toplantının yapıldığı müzenin biri 18. yüzyılda inşa edilen Osmanlı Donanması Çapa İmalathanesi diğeri ise tarihi 1861'e dayanan Osmanlı denizcilik şirketlerinin kullandığı tersaneden oluşan 2 tarihi bina üzerinde bulunduğuna işaret ederek, ''Dolayısıyla geçmişin kültürünü ve geleceğin dinamizmini sürekli gelişme ve değişme ile bir yerde tutan bir yerde bir araya gelmek çok önemli'' diye konuştu. 
     BDI ve TÜSİAD'ın yıllar içerisinde gerçekten çok yakın ve karşılıklı olarak faydalı bir ilişki kurduklarını belirten Mustafa Koç BDI'nın, Türkiye'nin Avrupa Birliği'ne giriş konusundaki davasına desteğinin karşılıklı iş topluluklarının, iş camialarının samimi ve üretici ilişkisinin bir sonucu olduğunu vurguladı. 
     
     YEŞİL IŞIK YAKILMASI ÖNEMLİ 

     Mustafa Koç, şu anda Türkiye'de ekonomik göstergelerin genel olarak çok kuvvetlendiğini ifade ederken, şöyle devam etti 
     ''Türkiye şu anda, bölgede kuvvetli ekonomik gelişmesi ve giderek iyileşen ekonomik temelleriyle, giderek daha önemli bir örnek haline gelmektedir. Avrupa Birliği'nin üyelik müzakereleri için yeşil ışık yakılması bizim için kalkınma açısından ve istikrar için çok önemlidir.'' Konuşmasında Kıbrıs konusuna da değinen Mustafa Koç, şunları kaydetti 
     ''Kıbrıs'ta artık adil ve kalıcı bir çözüm için hiç olmadığı kadar yakın. Şu anda görülen kazan-kazan çözümü Kıbrıslıların iradesine bırakıldı. Kıbrıslı Türkler kendi açılarından bu plana büyük bir çoğunlukla onay vererek artık soyutlanmalarına bir son vermek istiyorlar.'' Mustafa Koç, Irak savaşından sonra Ortadoğu'daki gelişmelere işaret ederken de, ''Irak'taki savaştan sonra yine de Ortadoğu'ya barış gelmesi için zaman geçecek. Ortadoğu'nun bu geçiş sürecinde tabii ki büyüme ve iş için yeni fırsatlar olacak. Türkiye'nin bu konularda güçlü ekonomik büyüme ve demokrasisi ile çok önemli bir rol oynayacağını düşünüyoruz'' dedi. 
     
     POZİTİF KARAR BEKLİYORUZ 

     TÜSİAD Başkan Yardımcısı Mustafa Koç konuşmasında, Aralık'ta hayati önem taşıyan zirveden birkaç ay öncesinde, Türkiye'deki son gelişmelerle ilgili bilgi vermekten de mutluluk duyduğunu dile getirdi. 
     Koç, ''TÜSİAD olarak biz, Avrupa Birliği Bakanlar Konseyi'nin Aralık'ta çok iyi, pozitif bir karar vermesini bekliyoruz'' dedi. 
     Alman sanayicilere de toplantıya katıldıkları için teşekkür eden Mustafa Koç, ''Türkiye'nin yapabileceklerine inancınızı burada göstermektesiniz'' ifadesini kullandı. 

     
</TEXT>
</DOC>
