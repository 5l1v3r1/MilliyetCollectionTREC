<DOC>
<DOCNO> 234301 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/24/siyaset/siy20.html </URL>
<DATE> 2004/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Politika turu 
</HEADLINE>
<TEXT>

   
   Yaşıtları törende, onlar eylemde... 
   Beyazıt'ta cuma namazından çıkan bir grup, İsrail'in Hamas lideri Abdulaziz Rantisi'yi öldürmesini protesto etti. Beyazıt Meydanı'nda tekbir getirerek toplanan yaklaşık 100 kişilik grup, uzun süre İsrail ve ABD aleyhine slogan attı. İsrail Başbakanı Ariel Şaron'u modern çağların diktatörü olarak niteleyen eylemciler, İsrail ve ABD bayraklarını yaktı. Aralarında kar maskeli bir eylemcinin de bulunduğu grup, polisin uyarısının ardından dağıldı. Bu arada, protestocu grubun içinde çocukların da bulunması dikkat çekti. Sloganlara eşlik eden çocuklardan biri, bayrakları yakmaya çalıştı. 
   
   TEGV'nin eğitim kampanyası başladı 
   Türkiye Eğitim Gönüllüleri Vakfı'nın TEGV "Aynı Güneşin Altındayız" sloganıyla aralarında Kanal D ile CNN Türk'ün de bulunduğu 13 televizyon kanalı vasıtasıyla başlattığı "Eğitim İçin Ben de Varım Kampanyası", tüm hızıyla devam ediyor. 1 Mayıs'a kadar sürecek kampanyaya dün saat 17.00 itibariyle 100 milyar 432 milyon lira bağış yapıldı. Kampanyaya, Türkiye'deki tüm GSM operatörlerinin faturalı hat aboneleri 3353'e "EGITIM" yazıp mesaj göndererek 10 milyon lira bağış yapabiliyor. Ayrıca, Dışbank, Garanti Bankası, İş Bankası, Koçbank ve Yapı Kredi Bankası'nın çağrı merkezleri aranarak veya "www.tegv.org" sitesi aracılığıyla da bağışta bulunulabiliyor. 
   
   
   
</TEXT>
</DOC>
