<DOC>
<DOCNO> 212773 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/02/son/sontur32.html </URL>
<DATE> 2004/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Konya Valisi Ahmet Kayhan ''Şu ana kadar 12 yaralı var'' 
</HEADLINE>
<TEXT>

     Konya Valisi Ahmet Kayhan, çöken binadan şu ana kadar 12 kişinin yaralı olarak çıkartıldığını bildirdi. 
     Olay yerinde incelemelerde bulunan Kayhan, gazetecileri yaptığı açıklamada, çökme nedeninin henüz bilinmediğini söyledi. 
     Kayhan, şöyle devam etti 
     ''Çökmenin saat 20.15 itirabiyle olduğunu biliyoruz. Şu ana kadar 12 yaralı geldi hastanelere. Genelkurmay Başkanlığı ve İçişleri Bakanlığı ile görüşmelerde bulunduk. Ankara ve Afyon'dan ilk yardım ekiplerini bekliyoruz. Jandarma Genel Komutanlığı'ndan arama ekipleri istedik. 
     Binanın gürültüyle çöktüğü söylendi. Yıkılış nedeni statik olabilir. 1998 yılında binanın bittiğini sanıyoruz. Binada 36 daire vardı. Şu anda arama-kurtarma çalışmaları devam ediyor.'' Büyükşehir Belediye Başkanı Mustafa Özkafa da, çökme nedeninin statik olduğunu düşündüklerini söyledi. Özkafa, ''Kazan patlamasından da meydana gelmiş olabilir. Sağlamlaştırma yapıldığı bilgisi geldi, ancak net değil. Biz de fazla bir şey bilmiyoruz. Ekipler çalışmaya devam ediyor'' diye konuştu. 
     
     ANKARA VE ANTALYA'DAN DA EKİP YOLA ÇIKTI 

     İçişleri Bakanlığı yetkililerinden alınan bilgiye göre de, Ankara'dan 8 personel, bir kurtarma aracı, bir köpek, Afyon'dan 10 personel, 2 kurtarma aracı kurtarma çalışmalarına katılmak üzere yola çıktı. 
     Antalya'dan ekip sevkedildiği de bildirildi. 
     Jandarma Genel Komutanlığı'na ait bir arama kurtarma ekibi de yola çıkarıldı. 
     Enkaza ilk müdahale de Konya'daki ekipler tarafından yapıldı. 
     

     
</TEXT>
</DOC>
