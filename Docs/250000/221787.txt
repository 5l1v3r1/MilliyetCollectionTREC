<DOC>
<DOCNO> 221787 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/12/son/soneko21.html </URL>
<DATE> 2004/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İlk ödemede parasını alamayan İmar mudilerine ödeme hazırlığı 
</HEADLINE>
<TEXT>

     TMSF, İmar bankası mudilerine dönük yeni bir ödemeye daha hazırlanıyor. 
     Tasarruf Mevduatı Sigorta Fonu TMSF , hesap eşleşmemesi vb. teknik nedenlerle ilk etapta ödeme yapılamayan hak sahipleri ve sigorta kapsamındaki mevduat hesaplarından fiilen gerçekleşmemiş EFT havale işlemleri ile 1 Eylül 2003 tarihinden sonra başvuruda bulunanlardan incelenmesi tamamlananlar için, Ziraat Bankası'na toplam 9 bin 10 kişi adına aktarım yapılacağını açıkladı. 
     TMSF'den yapılan açıklamada, ödemelerin daha önce hesabı devredilmeyen mudilere dönük 15 Mart 2004 Pazartesi günü, hesabı devredilen mudilere ise 17 Mart 2004 Çarşamba günü başlayacağı duyuruldu. 
     
     AKTARILAN KAYNAK TUTARI 7.7 KATRİLYON LİRAYA ULAŞTI 

     TMSF'den yapılan açıklamaya göre, ilk parti için aktarılan 7 katrilyon 525 trilyon liralık kaynakla birlikte, ödeme bankasına aktarılan kaynak tutarı 7 katrilyon 727 trilyon lira, vergi tutarı da 29 trilyon lirayı bulacak. 
     Diğer yandan 16 Ocak 2004 tarihli aktarımla Ziraat Bankası Şubeleri nezdinde adlarına hesap açılmış olmasına rağmen adları, soyadları, vatandaşlık numaralarında farklılık olması, özlük bilgilerinde eksiklik veya farklılık bulunması gibi nedenlerle ödemelerde sorun yaşayarak dilekçe gönderen mudiler ile hesap cüzdanı aslı bulunmadığı için ödemelerinin gerçekleşmediğine dair dilekçe gönderen mudilerin tamamına yakınının düzeltme kayıtları, Ziraat Bankası'na gönderildi. 
     Bu kapsamda, İmar Bankası nezdindeki tasarruf mevduatı niteliğini haiz hesap sahiplerine, aşağıdaki esas ve usuller çerçevesinde ödeme yapılacak. 
     Tasarruf mevduatı mudilerine yapılacak ödemeler için Ziraat Bankası'na aktarım 15 Mart 2004 Pazartesi günü yapılacak. 
     
     ÖDEMELERDE UYGULANACAK USUL VE ESASLAR 

     İmar Bankası nezdinde tasarruf mevduatı bulunan mudilerin mevduat tutarları ile faiz tutarları toplamı, mudi bazında, Ziraat Bankası'na TL cinsinden mevduat hesabı olarak aktarılacak. Hak sahipleri adına ilk etapta aktarılan tutarlar ile yeni aktarılacak tutarlar birlikte dikkate alınacak. 
     Ziraat Bankası'nda TL cinsinden açılan hesap ile yeni aktarılacak tutar toplamının 10 milyar TL'ye kadar 10 milyar TL dahil olan kısmı, vadesiz hesap şeklinde olacak ve talep edilmesi halinde nakden ödenecek. 
     Ziraat Bankası'nda TL cinsinden açılan hesap ile yeni aktarılacak tutar toplamının 10 milyar liranı üzerinde kalan kısmı ise vadelerine kadar blokeli vadeli mevduat hesabı şeklinde olacak. 
     Yeni aktarılacak tutar ile açılacak olan vadeli hesapların valör başlangıç tarihi 19 Ocak 2004 olacağından, ilk etapta aktarma yapılamayan mudilerin vadeli hesaplar açısından faiz kayıpları oluşmayacak. 
     Vadesinde talep edilmeyen vadeli hesapların anapara ve vadesi gelmiş veya gelmemiş vadeli hesaplara tahakkuk ettirilen faizler, Ziraat Bankası tarafından vadesiz hesaplarda takip edilecek ve vadesiz hesaplara faiz uygulanmayacak. 
     Ziraat Bankası'na aktarılacak tutarların belirlenmesinde, İmar Bankası'nın bankacılık yapma ve mevduat kabul etme izninin kaldırıldığı 3 Temmuz 2003 tarihindeki anapara tutarı ile anapara üzerinden 3 Temmuz 2003 tarihine kadar hesaplanan net faiz tutarı toplamı dikkate alınacak. 
     
     ÖDENMEYECEK TASARRUF MEVDUATI 

     İmar Bankası'nın sermayesinin yüzde 10 ve daha fazlasına sahip ortakları ile yönetim kurulu veya müdürler kurulu başkan ve üyelerine, genel müdür ve yardımcılarına, kredi açmaya yetkili memurlarına, denetçilerine ve bunların ana, baba, eş ve çocuklarına ait mevduat için Ziraat Bankasına aktarma yapılmayacak. 
     İmar Bankası'nın bankacılık işlemleri yapma ve mevduat kabul etme izninin kaldırıldığı tarihten geriye doğru bir ay içinde 3 Haziran 2003 tarihi ile 3 Temmuz 2003 tarihleri arasında gerçek bir nakit hareketi sağlamaksızın off-shore hesaplardan yurtiçi kayıtlara alındığı tespit edilen mevduat da, bu kapsamda sayılacak. 
     Ödemeler mudi bazında yapılacak, bir mudinin İmar Bankası nezdinde birden fazla tasarruf mevduatı hesabının olması durumunda, mudi başına ödemede mudinin hesaplarının toplam tutarı dikkate alınacak. 
     
     ÖDEMELER İÇİN GEREKLİ BELGELER 

     Ödemelerin yapılabilmesi için başvurular sırasında, hesap sahiplerinin, mevduat hesapları için hesap cüzdanları, nüfus cüzdanı veya sürücü belgesi veya pasaportu aslı ve fotokopisi , ikametgah senedinin veya yabancılar için ikametgah adresini gösterir resmi bir belge ile kimlik numarası ve vergi numarasını ibraz etmeleri istenecek. 
     Ayrıca ödemenin gerçekleşebilmesi için başvuruda bulunan her mudi 2003 6668 Sayılı Bakanlar Kurulu Kararı ekinde yer alan "taahhütname ve ibranameyi" kayıtsız olarak imzalamak zorunda olacak. 
     Ödemeler 15 Mart 2004 tarihinde başlayarak sonraki günlerde devam edecek. Mudilerin, hangi şubelere başvuracakları hususunda ise Ziraat Bankası'nın duyuruları ve internet sayfasını www.ziraat.com.tr takip etmeleri gerekiyor. 
     
</TEXT>
</DOC>
