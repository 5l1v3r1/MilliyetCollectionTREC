<DOC>
<DOCNO> 232517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/18/son/sondun25.html </URL>
<DATE> 2004/04/18/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
KKTC'de 'evet'ler yükseliyor... 
</HEADLINE>
<TEXT>

     KKTC'de 11-16 Nisan tarihleri arasında yapılan bir ankette, 24 Nisan'da yapılacak referandum için yüzde 62.1 oranında ''evet'', yüzde 24.4 oranında ''hayır'' çıktı. 
     Kıbrıs gazetesinin, Kıbrıs Toplumsal Araştırmalar ve Eğitim Danışmanlık Merkezi'ne KADEM yaptırdığı kamuoyu araştırma sonuçlarına göre, Kıbrıs Türk halkının yüzde 62.1'i, referandumda ''evet'' oyu kullanacak. Bunun, son iki ay içinde ulaşılan en yüksek oran olduğu belirtiliyor. 
     Yaklaşık 2 ay önce yapılan araştırmada, referandumda ''evet'' diyeceklerin oranı yüzde 52 idi. Geçen sürede yüzde 52'lik oran önce yüzde 57'ye, son olarak 11-16 Nisan tarihleri arasında yapılan araştırmada ise yüzde 62.1 ile en yüksek seviyeye ulaştı. 
     11-16 Nisan tarihleri arasında 70 yerleşim biriminde 1815 kişilik örneklem grubuyla yapılan kamuoyu yoklamasında, ''hayır'' diyenlerin oranı yüzde 24.4'te kaldı. 
     KKTC seçmen nüfusunu temsil edecek şekilde belirlenmiş kişilerle yapılan ankette, ''kararsızlar'' yüzde 5.1, ''fikir yok cevap yok'' diyenler de yüzde 8.5 oldu. 
     
     GENÇLER 'EVET', YAŞLILAR 'HAYIR' DEDİ 
     KADEM'in anketine göre, referandumda, ''evet'' ya da ''hayır'' diyecekler arasında yaşın önemli bir faktör olduğu görülüyor. 
     Yaş küçüldükçe referandumda ''evet'' diyenlerin oranı artıyor. 18-24 yaş grubunda yüzde 76.4 olan ''evet'' oranı, 25-34 kategorisinde yüzde 70.7'ye, 35-44 kategorisinde yüzde 65.5'e, 45-54 yaş grubunda yüzde 54.1'e ve 55 yaş ve üzerinde ise yüzde 41'e düşüyor. ''Hayır'' oranının ''evet'' oranını aştığı tek yaş grubu 55 ve üzeri. 
     Annan Planı'na destek konusunda ilçeler arasında pek fark görülmüyor. Lefkoşa, Gazimağusa, Girne, Güzelyurt ve İskele ilçelerinde plana destek ve ''evet'' oyları yüzde 60'larda seyrediyor. Ancak, İskele ilçesindeki ''evet'' oylarında artış görülmesi dikkati çekiyor. 14 Aralık 2003 seçimlerinde sağ partiler, İskele ilçesinde en yüksek oy oranına ulaşmıştı. 
     Eğitim düzeyi arttıkça referandumda ''evet'' oyu kullanacakların sayısı da artıyor. 
     KADEM'in anketinde, seçmenlerin eğitim düzeyine göre plana destek ve referanduma ''evet'' oylarının arttığı da tespit edildi. 
     Okur-yazar olanlarda yüzde 26.9 olan ''evet'' oranı, ilk veya ortaokul mezunlarında yüzde 49.1'e, lise veya dengi okullardan mezun olanlarda yüzde 69.3'e ve üniversite veya yüksek lisans mezunlarında yüzde 71.6'ya yükseliyor. 
     Ankete göre, Türkiye kökenli vatandaşların yüzde 56.4'ü de plana ''evet'' diyor. Anket, Annan Planı'na destek konusunda Türkiye ve Kıbrıs kökenli vatandaşlar arasındaki farkın giderek azaldığını da gösterdi. 
     Araştırma verileri, Rum kurucu devletine verilecek ve Türk kurucu devletine kalacak bölgelerdeki vatandaşların görüşlerini de yansıttı. 
     Kaldıkları mahalle veya köy, Rum kurucu devletine verilecek vatandaşların yüzde 57.5'i, referandumda ''evet'' oyu vereceğini söyledi. 
     
</TEXT>
</DOC>
