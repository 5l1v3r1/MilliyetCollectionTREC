<DOC>
<DOCNO> 244778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/02/son/sonspo21.html </URL>
<DATE> 2004/06/02/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
BJK İnönü Stadı'nda inşaat bugün başladı... 
</HEADLINE>
<TEXT>

     Beşiktaş'ta BJK İnönü Stadı'nın kapasite artırımı için çalışmalar başladı. 
     Zeminin 4 metre aşağı çekilip, ek tribünlerle kapasitenin 10 bin kişi artırılacağı projenin ilk aşamasında saha içinden geçen kanalizasyon borularının, stat dışına çıkarılması için çalışmalar başlatıldı. 
     Beşiktaş Yönetim Kurulu Üyesi İlhan Durusoy, projeyi 4 aşamalı olarak tamamlamayı düşündüklerini belirterek, ''İlk olarak saha içinden geçen kanalizasyonu, stat dışına çıkaracağız. Daha sonra zemini 4 metre aşağıya indireceğiz. 3. aşamada tribünleri yapacağız ve son olarak da tribünlerin yeniden düzenlenmesini gerçekleştireceğiz'' dedi. 
     Ligde ilk 3 iç saha maçını deplasmanlarda oynayacaklarını anlatan Durusoy, ''Stadı UEFA Kupası maçlarının başlayacağı 15 Eylül'e yetiştireceğiz. Belki daha önce de bitebilir. Çalışmalarımız sürüyor. NATO zirvesinin İstanbul'da olması çalışmalarımızı biraz aksatacak ama en geç 15 Eylül'de stadımız hazır hale gelir'' diye konuştu. 
     Stat projesinin toplam 2 milyon 750 bin dolara mal olacağını ifade eden Durusoy, kapasitenin 21 binden 31 bine çıkacağını söyledi. 
     Durusoy, stat dışında yürütecekleri kanalizasyon çalışmalarının yaklaşık 1 hafta süreceğini, bu sürenin ardından stat içindeki çalışmalara başlayacaklarını belirtti. 
     Bu arada yöneticiler İlhan Durusoy ve Bülent Eriş, çalışmaları yerinden izleyerek, görevlilerden bilgi aldı. 

     
</TEXT>
</DOC>
