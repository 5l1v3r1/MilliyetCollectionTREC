<DOC>
<DOCNO> 217442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/24/son/soneko21.html </URL>
<DATE> 2004/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Schröder Türkiye'nin savunucusu olacağız... 
</HEADLINE>
<TEXT>

     Almanya Başbakanı Gerhard Schröder, Türkiye'nin yıl sonuna kadar katılım koşullarını yerine getireceğine emin olduğunu belirterek, ''AB Komisyonu tarafından bu tespit edildiğinde biz her zaman Türkiye'nin savunucusu olacağız'' dedi. 
     Alman Konsorsiyumu tarafından İskenderun Körfezi'nin kuzeyinde Adana-Yumurtalık'ta yap-işlet yöntemiyle inşa edilen İsken-Sugözü Enerji Santrali iki ülke başbakanı tarafından hizmete açıldı. 
     Açılış töreninde konuşan Almanya Başbakanı Gerhard Schröder, Türkiye'nin AB'ye üyelik konusunu ne kadar ciddiye aldığının görüldüğünü ifade ederek, gerekli atılımları gerçekleştirmeye ne kadar yakın olduğunun da ortada olduğunu bildirdi. 
     Santralin 1.5 milyar dolarlık yatırımla Türkiye'deki en büyük Alman projesi olduğunu vurgulayan Schröder, ''Bu da gösteriyor ki Türkiye cazip bir yatırım ülkesidir'' dedi. Kömür rezervlerinin büyük miktarlarda olması nedeniyle hala güvenilir bir enerji kaynağı olarak görüldüğüne işaret eden Schröder, Alman teknolojisi sayesinde çevreye zarar vermeden bu kaynaktan yararlanılabildiğini kaydetti. 
     Schröder, ''Sayın Erdoğan, bu santralin Türkiye'nin ihtiyacının yüzde 7'sini karşılayacağını söyledi. Geriye yüzde 93 kalıyor. Alman teknolojisi hem yeni santral kurma hem de eskilerin yenilenmesinde üstün Alman teknolojisinden yararlanabilirsiniz. Alman şirketleri teknoloji transferine hazırlar'' diye konuştu. 
     
     ENERJİ VE TABİİ KAYNAKLAR BAKANI GÜLER 

     Enerji ve Tabii Kaynaklar Bakanı Hilmi Güler ise kalkınma için yabancı sermayeye ihtiyaç bulunduğuna dikkat çekerek, gerekli yasaları çıkararak, yabancı yatırımcılar için Türkiye'yi yatırım cenneti haline getireceklerini bildirdi. 
     Enerji arz güvenilirliği ve kaynak çeşitliliğine büyük önem verdiklerini ifade eden Güler, bu çerçevede yenilenebilir enerji kaynaklarının teşvikine yönelik yasa çalışmaları yaptıklarını anlattı. 
     Kömürle çalışan santrallerin çevreye verdiği zararlar konusunda son günlerde bazı haberlerin gündeme geldiğine dikkat çeken Güler, ancak bu santralde yüksek teknoloji kullanıldığını ve bir parça siyah duman bile gözükmediğini söyledi. 
     Çevreye duyarlı politikalar takip etmeye özen gösterdiklerini dile getiren Güler, bu eseri Türkiye'ye kazandıranlara ve emeği geçenlere teşekkür etti. 
     Öte yandan, Başbakan Recep Tayyip Erdoğan töreni izlemeye gelenleri selamlarken, bir grup izleyici ''ÇEAŞ'ı unutma'' diye bağırdılar. Bu kişiler, Başbakan ve Enerji ve Tabii Kaynaklar Bakanı Güler'in konuşmalarının ardından da ''ÇEAŞ'çılar seninle gurur duyuyor'' diye slogan attılar. 
     A.A muhabirinin edindiği bilgiye göre söz konusu grup, Çukurova Elektrik A.Ş. ÇEAŞ tarafından işten çıkarıldıklarını belirterek, kendi durumlarına çözüm istediler. ÇEAŞ'a el konmadan önce kendilerinin belirli dönemlerde tazminatsız işten çıkarıldıklarını ve çok mağdur durumda olduklarını ifade eden bu kişiler, çoğunlukla üniversite mezunu olduklarını ve kendilerinden bir şekilde yararlanmasını istediklerini söylediler. 
     İki başbakanın butona basarak santrali hizmete açmalarının ardından, santralde incelemelerde bulundular ve inceleme esnasında kendilerine santral konusunda çeşitli bilgiler verildi. 
     İçişleri Bakanı Abdülkadir Aksu, Devlet Bakanı Ali Babacan, Maliye Bakanı Kemal Unakıtan ile bazı milletvekillerinin katıldığı töreni çok sayıda kişi izledi. 
     Bu esnada seyircilerin bulunduğu bölümde Greenpeace örgütü üyesi bir grup yere yatarak eylem yaptı. Eylem polisin müdahalesiyle sona erdirildi. 
     
     SANTRAL... 

     Alman Steag AG ile Power AG'nin Türkiye'de ortaklaşa kurduğu İskenderun Enerji Üretim ve Ticaret A.Ş. İSKEN tarafından 1,5 milyar dolarlık doğrudan yabancı sermaye yatırımıyla gerçekleşen santral, yıllık 9 milyar kilovatsaat ile Atatürk Barajı'ndan daha fazla elektrik üretecek. 
     Yap-işlet yöntemiyle kurulan santral, ithal kömürle çalışacak ve bacagazı kükürt arıtma tesisi, su arıtma sistemi, temiz yakma sistemleri, toz tutucu gibi çevre koruma teknolojilerinden yararlanacak. 
     Santralda yanma sonucu oluşacak yan ürünlerden kül, çimento fabrikalarında katkı maddesi olarak kullanılarak ekonomiye geri kazandırılacak. 
     Alınan bilgiye göre, projenin 3 yıllık inşaat döneminde yaklaşık 5 bin kişiye istihdam imkanı sağlanırken, işletme aşamasında ise doğrudan ve dolaylı olarak 750 kişiye iş imkanı yaratılacağı kaydedildi. 
     Alman bankaları ve kredi kuruluşlarının öncülüğünde 17 uluslararası kuruluşun kredi sağladığı tesisin yapımına, 2000 yılında başlandı ve Siemens önderliğinde yüksek teknoloji ithal edilerek 2003 yılı sonunda tamamlandı. 
     İSKEN'in ortağı iki şirketin, Almanya enerji sektörünün önde gelen şirketlerinden olduğu, STEAG AG'nin, 60 yıldır Almanya'da santral kurup işletmekte olduğu ve son yıllarda da Almanya ve dünyanın çeşitli yerlerinde yeni projeler geliştirerek, yeni santrallar inşaa edip işlettiği belirtiliyor. 
     
</TEXT>
</DOC>
