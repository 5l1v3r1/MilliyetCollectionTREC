<DOC>
<DOCNO> 224335 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/22/siyaset/siy01.html </URL>
<DATE> 2004/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Önce taahhütler, sonra çözüm 
</HEADLINE>
<TEXT>

   Ankara'da, Uğur Ziyal'le yaklaşık 6 saat süren bir görüşme yapan Alvaro De Soto, "Uzlaşma ve siyasi irade ruhu olursa çözüm için umutlanabiliriz" dedi 
      ABDULLAH KARAKUŞ Ankara 

   
   Ankara'da önceki gün yapılan Kıbrıs zirvesinde benimsenen Türkiye'nin "olmazsa olmazları", 28 Mart'ta İsviçre'de yapılacak 4'lü zirve öncesinde BM Genel Sekreteri Kofi Annan'ın Kıbrıs Özel Temsilcisi Alvaro De Soto'ya iletilerek, bu konularda taviz verilmeyeceği belirtildi. 
   Kıbrıs'ta başlatılan müzakere süreciyle ilgili dün Ankara'ya gelen De Soto, Dışişleri Bakanlığı Müsteşarı Büyükelçi Uğur Ziyal'le 6 saat süren bir görüşme yaptı. Türkiye, Ada'da varılacak anlaşmanın AB'nin birincil hukuku haline gelmesi konusundaki düşüncesini De Soto'ya ileterek, "Bu olmazsa, ortaya bir anlaşma çıkmış olmaz" mesajı verdi. De Soto'ya ayrıca, Türk tarafının iki kesimlilik, garantörlük gibi olmazsa olmazları da vurgulandı. Konuyla ilgili Brüksel'de yapılacak AB zirvesinden bir karar bekleyen Türkiye, sorunun Annan'a kalmadan AB tarafından halledilmesini istedi. 
   De Soto ise yaptığı açıklamada, müzakere sürecinde tüm tarafların Annan Planı'na göre yerine getirmeleri gereken taahhütleri yerine getirmeleri gerektiğini ifade etti. De Soto, "4'lü zirveden umutlu musunuz " sorusuna, "Eğer uzlaşma ve siyasi irade ruhu olursa çözümün sağlanacağına dair umutlu olmak için neden olur" diye yanıt verdi. 
   İsviçre'deki müzakerelerin Bosna - Hersek için Dayton'da yapılan görüşmelerle karşılaştırılması üzerine De Soto, "Aradaki en önemli fark, burada kimsenin savaşmadığı" dedi. 
   
   
   
</TEXT>
</DOC>
