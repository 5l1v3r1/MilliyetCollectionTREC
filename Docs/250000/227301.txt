<DOC>
<DOCNO> 227301 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/son/sonspo21.html </URL>
<DATE> 2004/03/31/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Beşiktaş'ta Sergen, Galatasaray derbisinde oynayamayacak mı 
</HEADLINE>
<TEXT>

     Beşiktaş, Galatasaray ile oynayacağı derbi maçın hazırlıklarını bugün yaptığı tek antrenmanla sürdürdü. 
     Teknik direktör Mircea Lucescu yönetiminde BJK Nevzat Demir Tesisleri'nde gerçekleştirilen ve ilk 1 saati basına açık olan idmanda, siyah-beyazlı futbolcular kondisyon ve pas çalışmasının ardından taktik ağırlıklı çift kale maç yaptı. 
     Antrenmana dünkü çalışmada arka adalesinden sakatlanan ve bugün Memorial Hastanesi'nde MR'ı çekilen Sergen Yalçın katılmadı. Sergen'in, Galatasaray maçında oynayıp oynayamayacağı akşam saatlerinde MR sonuçları sonunda açıklık kazanacak. 
     
     KAPILAR KAPANDI 

     Beşiktaş, bugün yaptığı çalışmanın ardından kapılarını dış dünyaya kapadı. 
     Siyah-beyazlılar, Galatasaray maçına kadar çalışmalarını basına kapalı olarak gerçekleştirecek. Beşiktaş'ın yarın PAF takımıyla BJK Nevzat Demir Tesisleri'nde bir hazırlık maçı oynayacağı bildirildi. 
     
     HIRVATİSTAN ÇIKARMASI 

     Beşiktaş'ta yöneticiler ve teknik heyet hem Hırvatistan-Türkiye özel maçını izlemek, hem de transfer görüşmelerinde bulunmak üzere Hırvatistan'a gidiyor. 
     Asbaşkan ve Futbol Şube Sorumlusu Haşmet Bedii Kürüm, Transfer Komitesi Başkanı Muzaffer Nasıroğlu, teknik direktör Mircea Lucescu ve antrenör Feyyaz Uçar özel bir uçakla Zagreb'e gidip, gelecek sezon için transfer listelerinde yer alan futbolcuları izleyip, görüşmelerde bulunacak. 

     
</TEXT>
</DOC>
