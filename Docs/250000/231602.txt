<DOC>
<DOCNO> 231602 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/son/sondun30.html </URL>
<DATE> 2004/04/15/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Avrupa'dan Bin Ladin'in ateşkes teklifine ortak cevap Hayır 
</HEADLINE>
<TEXT>

     Avrupa Birliği Komisyonu Başkanı Romano Prodi, terör örgütü El Kaide'nin lideri Usame Bin Ladin'in ateşkes önerisini reddetti. 
     Prodi, Şanghay'da gazetecilere yaptığı açıklamada, ''Terörist tehdit altında uzlaşma ihtimalinin olmadığını'' söyledi. 
     El Arabiye ve El Cezire televizyon kanallarında yayımlanan ve Usame Bin Ladin'e ait olduğu ileri sürülen yeni bir ses kaydında, Avrupa ülkeleriyle ''Müslümanlara saldırmamaları'' kaydıyla ateşkes yapabilecekleri, ancak ABD'nin bu önerinin muhatapları arasında yer almayacağı belirtilmişti. 
     
     İNGİLTERE 

     İngiltere, El Arabiye ve El Cezire televizyon kanallarında yayımlanan ses kaydında Avrupa ülkelerine ateşkes önerisinde bulunan Usame Bin Ladin'in bu teklifini kabul etmedi. 
     İngiltere Dışişleri Bakanlığı'ndan yapılan açıklamada, Bin Ladin ile anlaşma imkanı bulunmadığı ve en iyi cevabın, terörizmle mücadeleye devam etmek olduğu bildirildi. 
     Sky televizyon kanalı da İngiliz yetkililerin açıklamalarına dayandırarak verdiği haberde, Londra yönetiminin, teröristlerle görüşmeyi reddettiğini belirtti. 
     Haberde, ''Teröristlerle masaya oturmayız'' diyen yetkililerin, Bin Ladin'in ateşkes teklifini ''anlamsız'' buldukları kayedildi. 
     Usame Bin Ladin, kendisine ait olduğu ileri sürülen ses kaydında, Avrupa ülkeleriyle ''askerlerini çekmeleri ve Müslümanlara saldırmamaları kaydıyla'' ateşkes yapabileceklerini söylemişti. Bin Ladin, ABD ile ateşkes yapmayacaklarını belirtmişti. 
     
     İTALYA 

     İtalya Dışişleri Bakanı Franco Frattini, Usame Bin Ladin'in liderliğindeki El Kaide örgütüyle pazarlık yapılmasının söz konusu olamayacağını söyledi. 
     Frattini, Bakanlık'ta bir toplantı sırasında gazetecilerin, ''Usame Bin Ladin'in Avrupalılara ateşkes öneren son ses kaydını İtalya Dışişleri Bakanı olarak nasıl yorumladığı'' sorusuna, ''Bin Ladin'le pazarlığa oturmamız hayal bile edilemez, bunu herkes anlamalı'' yanıtını verdi. 
     Frattini, Irak'taki 3 İtalyan rehineyi kurtarmak için dini liderlerle temasların sürdürüldüğünü de kaydetti. 
     Frattini, ''Bu konuda çok yönlü bir temas içindeyiz. Sadece Şii cemaatinin liderleriyle değil, Sünnilerle de temaslarımız var'' dedi. 
     
     ALMANYA 

     Alman hükümeti, ''Usame bin Ladin gibi teröristlerle hiçbir şart altında konuşulamayacağını'' bildirdi. 
     Bir hükümet sözcüsü, El Kaide örgütünün lideri Usame Bin Ladin'in yeni ses kaydında, Avrupa ülkelerine ateşkes önermesiyle ilgili olarak yaptığı açıklamada, ''Usame bin Ladin gibi teröristlerle hiçbir şart altında konuşulamaz. Uluslararası topluluk terörizmle mücadeleyi sürdürmek zorunda. Almanya bu mücadeleye katkı sağlamaya devam edecektir'' dedi. 
     Usame Bin Ladin'e ait olduğu ileri sürülen ses kaydında, EL Kaide lideri, Müslüman ülkelerden askerlerini çekmeleri koşuluyla Avrupa ülkelerine ateşkes önermişti. 
     
     FRANSA 

     Fransa Cumhurbaşkanı Jaques Chirac, teröristlerle pazarlık yapılmayacağını söyledi. 
     Cezayir'i ziyaret eden Chirac, El Kaide lideri Usame Bin Ladin'in son kasedinde ''eğer Müslüman ülkelerden askerlerini çekerlerse Avrupalılarla barış yapabiliriz'' şeklindeki açıklamasıyla ilgili olarak, ''Teröristlerle pazarlık yapma imkanı olamaz'' dedi. 
     Chirac, Fransa'nın Irak'a asker göndermeyeceğini bir kez daha yineledi. 
     Fransa Cumhurbaşkanı Chirac, ABD Başkanı George Bush'un Ortadoğu politikasını değiştirmesinden sonra bu bölgede İsrail'in tek taraflı olarak sınır değişikliğine gitmesinin tehlikeli olacağını ve talihsiz olaylara yol açabileceğini kaydetti. 
     Irak savaşına ve işgaline karşı Fransa'nın Irak'ta askeri bulunmuyor, Afganistan'da ise sınırlı sayıda askeri görev yapıyor. 
     
</TEXT>
</DOC>
