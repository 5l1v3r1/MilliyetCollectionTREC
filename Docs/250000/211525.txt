<DOC>
<DOCNO> 211525 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/27/son/sonspo39.html </URL>
<DATE> 2004/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş Gaziantep'e gitti 
</HEADLINE>
<TEXT>

     Beşiktaş, Gaziantepspor ile yarın yapacağı Türkiye Kupası 3. kademe maçı için Gaziantep'e gitti. 
     Beşiktaş Kulübü Yönetim Kurulu Üyesi Haşmet Bedii Kürüm, Atatürk Havalimanı'nda yaptığı açıklamada, Samsunspor maçında bir talihsizlik yaşadıklarını belirterek, ''Bu maç bizi kendimize getirdi. Eskisinden daha güçlü bir şekilde yolumuza devam edeceğiz'' dedi. 
     Kulüp Başkanı Serdar Bilgili ile birlikte Ümraniye'deki Nevzat Demir Tesisleri'ne gittiklerini, teknik heyet ve futbolcularla görüştüklerini belirten Kürüm, şöyle konuştu 
     ''Futbolcular ve teknik heyetimizle yemek yedik. Onlara arkalarında olduğumuzu ve artık Samsunspor maçını unutmalarını istedik. Takımda hiçbir sorun yok. Şimdi birlik ve beraberlik içinde, eskisinden daha iyi bir şekilde mücadelemizi sürdüreceğiz. Bunu Gaziantep ve hafta sonunda Bursa'da yapacağımız lig maçında herkes görecek.'' 
     
</TEXT>
</DOC>
