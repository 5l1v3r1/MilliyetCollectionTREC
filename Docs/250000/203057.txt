<DOC>
<DOCNO> 203057 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/18/son/sontur14.html </URL>
<DATE> 2003/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Afyon havaalanı sivil uçuşlara açılıyor 
</HEADLINE>
<TEXT>

     AK Parti Afyon Milletvekili Mahmut Koçak, Afyon Askeri Havaalanı'nın, yeni yılda sivil uçuşlara da açılacağını bildirdi. 
     Koçak, TBMM'de düzenlediği basın toplantısında, terminal binasının tamamlanmasından sonra 2004'te Afyon-Brüksel arasında karşılıklı charter uçuşlarının gerçekleştirileceğini söyledi. 
     Brüksel'de çok sayıda Afyonlu bulunduğunu hatırlatan Koçak, bu vatandaşların karayolu ile Türkiye gelmelerinin zorluklarına işaret etti. Havaalanının sivil uçuşlara açılmasıyla Afyon'daki jeotermal tesislere turist taşınacağını ve Afyon mermerinin ihracatına da olanak sağlanacağını kaydeden Koçak, iki havayolu şirketinin uçuşlar için Sivil Havacılık Genel Müdürlüğü'ne başvurduğunu bildirdi. 
     Koçak, terminal binasının vatandaşların katkılarıyla yapılacağını ifade ederek, bunun için ''1 metrekare de sen yap'' kampanyası başlatacaklarını söyledi. 
     
</TEXT>
</DOC>
