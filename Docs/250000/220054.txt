<DOC>
<DOCNO> 220054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/05/son/soneko31.html </URL>
<DATE> 2004/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Prof. Dr. Güvenli İç borçlardan kesinlikle kurtulmalıyız 
</HEADLINE>
<TEXT>

     Muhasebe Finansmanı Öğretim Üyeleri Bilim ve Araştırma Derneği Başkanı Prof. Dr. Oktay Güvenli, Türkiye'nin iç borçlardan kesinlikle kurtulması gerektiğini söyledi. 
     Güvenli, Gaziantep'te düzenlenen ''2004 Yılı Ekonomik Beklentileri'' konulu toplantıda yaptığı konuşmada, iç ve dış borçların ekonomik ve sosyal bünyede ciddi tahribata neden olduğunu belirtti. 
     Devletin ihtiyaçlarını karşılamak ve borç ödemek için daha fazla kaynağa ihtiyaç duyduğunda vergileri artırarak işletmeleri, kayıt dışına, üretim dışındaki seçeneklerle kazanç elde etmeye ittiğini kaydeden Güvenli, işsizliğin arttığını, çalışanların yaşam koşullarının kötüleştiğini belirtti. 
     Devletin topladığı verileri borç faizi ödemeleri yoluyla 400-500 bin kişiye dağıtarak üretmeden kazanan ve refah içinde yaşayan bir kesim yarattığını vurgulayan Güvenli, şöyle konuştu 
     ''145 katrilyon mevduatın yüzde 80'ine 500 bin kişi sahiptir. 2003 yılı başında bu sayı 400 bin kişi idi. 2004 yılında devletin dağıttığı faizlerle 100 bin kişi daha trilyonerler arasına katıldı. Gayri Safi Milli Hasılanın GSMH 3'te biri dolayında olan vergi gelirlerinin 400-500 bin kişiye faiz adı altında dağıtılması gelir dağılımını giderek bozmaktadır. 
     Nüfusun yüzde 60'ı olan 42 milyon kişi günde 2 dolar ve altında harcama yapabilmektedir. Nüfusun yüzde 15'i günde 1 dolarla geçinmek zorundadır. Bu açlıktır, fakirliktir. Ne yazık ki nüfusumuzun yüzde 60'ı borç içinde yaşamaktadır.'' Gelir dağılımındaki bozulmanın gasp, dolandırıcılık gibi suçlarda artışa yol açtığına dikkati çeken Güvenli, borçları azaltacağından söz eden siyasi partilerin iktidar olduğunda bu sözünü unutup borçları artırmaya başladıklarını öne sürdü. 
     Oktay Güvenli, gelir dağılımındaki uçurumun daha da artmasının yarattığı mali suçların sosyal bünyedeki tahribatının giderilmemesinin büyük acılar yaratacağının bilincinde olunması gerektiğini ifade ederek, konuşmasını şöyle tamamladı 
     ''Bir toplum yüksek borçları var diye ne zamana ve nereye kadar fakirleşmeyi kabul edebilir, sosyal bünyenin bozulmasına nereye kadar göz yumabilir. Artık konkordato mu olur, moratoryum mu olur Bu gidişe dur demek, özellikle iç borçlardan kurtulmak gerekir.'' 
     
</TEXT>
</DOC>
