<DOC>
<DOCNO> 219993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/05/son/sondun21.html </URL>
<DATE> 2004/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika basını "Çözüme engeller Rumlardan da kaynaklanıyor" 
</HEADLINE>
<TEXT>

     Kıbrıs müzakerelerini giderek daha yakından izlemeye başlayan Belçika basını, sorunun çözümüne engellerin Rumlardan da kaynaklandığı görüşünü ön plana çıkarıyor. 
     Muhafazakar La Libre Belgique gazetesi, ''Kıbrıs adasında zor müzakereler'' başlıklı haberinde, müzakereler son bulmadıkça ''Kıbrıs Cumhuriyeti''nin bir devlet olarak AB'ye girmemesi gerektiği görüşünün İngiltere Dışişleri Bakanı Jack Straw tarafından da savunulduğunu, bu durumun Rumların hiç hoşuna gitmediğini yazdı. 
     Müzakereler sonunda yapılacak referandumlarda Türklerin ''Evet'', Rumların ''Hayır'' demesi halinde ortaya çıkacak durumun da endişe verdiğini kaydeden gazete, çözüm arayışlarının sürdüğünü ve tartışılması gereken çok unsur bulunduğunu, çeşitli örnekler göstererek anlattı. 
     Haftalık Le Vif dergisi de, ''Kıbrıs yakında birleşiyor mu '' başlıklı yazısında, bu müzakerelerin ''birleşmiş bir Kıbrıs'ın AB'ye girmesi için son şans'' olduğunu, hedefe ulaşma olasılığının yüksek görüldüğünü ve uluslararası baskının görülmemiş boyutlara ulaştığını ifade etti. 
     Türkiye ve Yunanistan'a en büyük baskının ABD'den geldiğini kaydeden dergi, Türkiye'nin ABD açısından öneminin çok büyük olduğunu, Washington'un bu nedenle Türkiye'nin AB'ye katılımına tam destek verdiğini belirtti. Dergi, yeryüzünde İslam ve laikliği bir arada yaşatabilen tek ülke olan Türkiye'nin AB'ye girişinin, Kıbrıs sorununun çözülmesiyle daha kolaylaşacağını anlattı. 
     
</TEXT>
</DOC>
