<DOC>
<DOCNO> 226662 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/29/son/sontur01.html </URL>
<DATE> 2004/03/29/ </DATE>
<TIME> 07.00 </TIME>
<AUTHOR>  </AUTHOR>
<HEADLINE>
Dikkat yağmur geliyor, şemsiyeleri hazırlayın 
</HEADLINE>
<TEXT>

     Türkiye, bugünden itibaren Orta Akdeniz ve Balkanlar üzerinden gelen yağışlı havanın etkisine giriyor. Hava sıcaklığı, yarın kuzey ve batı, salı doğu kesimlerde azalacak. Hafta ortasından itibaren batı bölgelerimizden başlayarak tekrar artacak. 
     Devlet Meteoroloji Genel Müdürlüğü'nden alınan bilgiye göre, bugün Doğu ve Güneydoğu Anadolu ile birliket Doğu Akdeniz dışında tüm bölgelerimiz yağmurlu bir gün geçirecek. Yağışlar özellikle Marmara ve Ege'de etkili olacak. 
     Yağışlı hava Salı ve Çarşamba günü Karadeniz, İç Anadolu’nun doğusu ile Doğu ve Güneydoğu bölgelerinde etkili olduktan sonra yurdu terk edecek. 
     Önümüzdeki 2 günün hava raporu ise şöyle 
     Salı 
     Yağmur doğuya doğru kaymaya başlıyor. Karadeniz, Güneydoğu Anadolu ve Doğu Anadolu yağmurlu olacak. Kuzeydoğu Anadolu'da ise kar yağışı görülecek. Diğer bölgelerimiz çok bulutlu bir gün geçirecek. 
     Çarşamba 
     Orta ve Doğu Karadeniz ile Doğu Anadolu'nun doğusu yağmurlu, Kuzeydoğu Anadolu ise kar yağışlı. Batı bölgelerimiz parçalı bulutlu, güneş kendini gösterecek. 
     
</TEXT>
</DOC>
