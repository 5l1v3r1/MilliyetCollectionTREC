<DOC>
<DOCNO> 241217 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/19/son/sontur03.html </URL>
<DATE> 2004/05/19/ </DATE>
<TIME> 00.10 </TIME>
<AUTHOR>  </AUTHOR>
<HEADLINE>
Çetin Alp vefat etti 
</HEADLINE>
<TEXT>

     
Bir süre önce anjiyo tedavisi gören ünlü opera sanatçısı Çetin Alp, Kozyatağı'ndaki evinde yalnız olduğu sırada kalp krizi geçirerek yaşama veda etti. 
     Alp'in Sahrayıcedit Beta Siteleri'ndeki evine gelen şoförü, kapının açılmaması üzerine durumu kızına bildirdi. Eve gelerek kapıyı açan Alp'in kızı Filiz Küçükarslan, babasının cesediyle karşılaştı. Bir süre önce anjiyo olan sanatçının evde yalnızken geçirdiği kalp krizi sonucu öldüğü anlaşıldı. 
     
     YARIN TOPRAĞA VERİLECEK 

     Çetin Alp'in Küçükarslan , yarın toprağa verileceği bildirildi. Sanatçının oğlu Ahmet Küçükarslan, A.A muhabirine yaptığı açıklamada, Çetin Alp'in cenazesinin yarın Şişli Camii'nde ikindi vakti kılınacak namazın ardından Feriköy Mezarlığı'nda defnedileceğini söyledi. 
     Cenaze törenini daha önce 21 Mayıs Cuma günü yapmayı planladıklarını hatırlatan Küçükarslan, ''İşlemlerin yetişmeyeceğini düşünüyorduk, ancak tamamlanmak üzere. Yurtdışındaki halamız da uçakla dönüyor. Cenaze törenini yarına yetiştireceğiz'' dedi. 
     Küçükarslan, Kadıköy Cumhuriyet Savcılığı'nın kararıyla babasının cenazesinin Adli Tıp Kurumu'na gönderildiğini de ifade ederek, ''Kafalarda herhangi bir soru işareti kalmasın diye, biz de bunu uygun gördük. Kalp krizi sonucu vefat ettiği ortada, ancak sonradan bir sorun yaşanmasını istemiyoruz'' diye konuştu. 
     Bu arada sanatçı Çetin Alp'in oğlu Ahmet Küçükarslan, SSK Göztepe Eğitim Hastanesi morgunun önünde basın mensuplarına yaptığı açıklamada, Yenikapı Gar Gazinosu'nda çalışan babasının önceki gün kalp çarpıntısı yüzünden işine gitmediğini ve ilaç alarak yattığını söyledi. 
     Babasıyla yaşayan ablası Filiz Küçükarslan'ın dün gece eve gittiğinde kapının içeriden kilitli, anahtarın ise üzerinde olduğunu fark ettiğini anlatan Ahmet Küçükarslan, şunları kaydetti 
     ''Ablam, eve geldiğinde sabah bırakılan gazetelerin hala kapıda durduğunu görmüş. Cep telefonunu aramış, o da kapalıymış. Arabasının da otoparkta olduğunu görmüş. Kapı içeriden kilitli olduğu için açamamış. 40-45 dakika zili çaldıktan sonra babamın şoförü ile birlikte çilingir çağırmışlar. Çilingir kapıyı açıp içeri girdiklerinde, babamı yatağında ölü bulmuşlar.'' Babasının uzun zamandır kalp sorunu yaşadığını, birkaç yıl önce anjiyo olduğunu ve kalp damarına stend katıldığını belirten Ahmet Küçükarslan, Çetin Alp'in ilaçla tedavisinin tek böbrekli olması nedeniyle yavaş ilerlediğini sözlerine ekledi. 
     Öte yandan Kadıköy Cumhuriyet Başsavcılığı, sanatçı Alp'in kesin ölüm nedeninin belirlenmesi amacıyla cesedinin Adli Tıp Kurumu'na gönderilmesine karar verdi. 
     57 yaşındaki sanatçı, 1983 yılında Almanya'nın Münih kentinde düzenlenen Eurovision Şarkı Yarışması'nda 'Opera' adlı parçasıyla Türkiye'yi temsil etmişti. Çetin Alp, geçtiğimiz hafta TRT'de yayınlanan bir söyleşide, Münih'te aldığı kötü sonucun kendisine mal edildiği için çok üzüldüğünü ve yıllarca kendine gelemediğini söylemişti. 
     

     
</TEXT>
</DOC>
