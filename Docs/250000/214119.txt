<DOC>
<DOCNO> 214119 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/09/son/sontur06.html </URL>
<DATE> 2004/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğrenciler bugün dersbaşı yaptı... 
</HEADLINE>
<TEXT>

     2003-2004 eğitim-öğretim yılının ikinci yarısı, bugün başladı. 
     İlköğretim ve ortaöğretim okullarında öğrenim gören yaklaşık 13 milyon öğrenci ile 550 bine yakın öğretmen, iki hafta süren yarıyıl tatilinin ardından dersbaşı yaptı. 
     15 Eylül 2003 Pazartesi günü başlayan 2003-2004 eğitim öğretim yılı, 15 Haziran 2004 Salı günü sona erecek. 
     Öğrenciler, yaklaşık 4 ay sürecek eğitim-öğretim yılının ikinci dönemini yoğun geçirecekler. İlköğretimin son sınıflarındaki öğrenciler, Fen ve Anadolu liselerine giriş amacıyla gerçekleştirilecek Ortaöğretim Kurumları Öğrenci Seçme ve Yerleştirme Sınavı'na hazırlanacak. Sınav, 13 Haziran 2004 Pazar günü yapılacak. 
     Lise son sınıf öğrencileri de üniversiteye girebilmek için yarışacak. Öğrenci Seçme ve Yerleştirme Merkezi'nce düzenlenen Öğrenci Seçme Sınavı ÖSS , 20 Haziran 2004 Pazar günü gerçekleştirilecek. 
     Yoksul öğrencilere yönelik düzenlenen Devlet Parasız Yatılılık ve Bursluluk Sınavı 8 Mayıs 2004, Özel Okullar Sınavı da 30 Mayıs 2004 tarihinde yapılacak. 
     
</TEXT>
</DOC>
