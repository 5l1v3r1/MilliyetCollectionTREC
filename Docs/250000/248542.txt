<DOC>
<DOCNO> 248542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/16/son/sonyas09.html </URL>
<DATE> 2004/06/16/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Yaşlı kadın, erkeğe göre daha fazla depresyonda... 
</HEADLINE>
<TEXT>

     Sivas'ta yapılan bir araştırmada, 60 yaş üstü kadınlarda, aynı yaş grubundaki erkeklere göre daha fazla depresyon görüldüğü belirlendi. 
     Atatürk Üniversitesi Hemşirelik Yüksekokulu'nun yayımladığı bilimsel dergide, Cumhuriyet Üniversitesi Hemşirelik Yüksekokulu'nda görevli Yrd. Doç. Dr. Nuran Güler, Öğretim Görevlisi Güngör Güler ve Araştırma Görevlisi Sema Kocataş'ın yaptığı ''60 Yaş ve Üzeri Bireylerde Depresyon Yaygınlığı'' konulu araştırma yayınlandı. 
     Sivas'ta Çayboyu Mahallesi'nde 77 yaşlı üzerinde yapılan araştırmada, yaşlılarda depresyon yaygınlığı oranının yüzde 36 olduğu belirlendi. Araştırmada, yaşlı kadınların yüzde 45'inde, erkeklerin ise yüzde 27.1'inde depresyon görüldüğü bildiriliyor. 
     Yaşlıların medeni durumlarına göre de evlilerin yüzde 30'unda, dulların yüzde 56.3'unda, çocuklu yaşlıların yüzde 36'sında, çocuksuzların da yüzde 50'sinde depresyon saptandı. 
     Sağlık sorunlarının da depresyonla yakın ilişkili olduğunun görüldüğü araştırmada, kronik hastalığı olmayan yaşlıların yüzde 27.6'sında, kronik hastalığı birden fazla olanların da yüzde 47.3'ünde depresyon görüldüğü kaydedildi. 
     Araştırmada, yaşlı bireylerin sıkıntıyla baş etme durumlarına göre depresyon yaygınlıklarının da incelendiği, ibadet ederek, çocuk ve arkadaşlarıyla paylaşarak sıkıntılarıyla baş etmeye çalışanların yüzde 59'unda, yalnız kalarak sıkıntılarıyla baş etmeye çalışanların da yüzde 25'inde depresyon görülmediği belirlendi. 
     
     ÖNERİLER 
     Araştırma sonuçlarına göre, depresyonda olduğu saptanan yaşlı bireylerin düzenli olarak izlenmesi, ilgili çalışanlarca tedavi ve bakım programının oluşturulması önerildi. 
     Ayrıca sağlık personeline, özellikle hemşirelere yönelik yaşlılık ve yaşlı ruhu sağlığı, depresyon gibi konularda eğitim programlarının düzenlenmesi gerektiği de belirtilerek, yetişkinlik döneminden itibaren yaşlılığa hazırlanma programlarının düzenlenmesinin faydalı olacağı kaydedildi. 
     
</TEXT>
</DOC>
