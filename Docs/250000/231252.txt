<DOC>
<DOCNO> 231252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/son/sondun44.html </URL>
<DATE> 2004/04/14/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
İtalya Rehineler için her türlü çabayı gösteriyoruz, pazarlık yok .. 
</HEADLINE>
<TEXT>

     İtalya Dışişleri Bakanı Franco Frattini, Irak'ta kaçırılan İtalyan vatandaşlarıyla ilgili meclis Dışişleri ve Savunma komisyonlarına bilgi verdi. 
     Frattini, Irak'ta kaçırılan 4 İtalyan'ı kurtarmak için hükümet olarak ellerinden geleni yapacaklarını, ancak teröristlerle pazarlığa oturmayacaklarını söyledi. 
     Frattini, kaçırılan İtalyan vatandaşlarının Irak'ta özel güvenlik görevlisi olarak çalıştıklarının belirlendiğini açıklandı. 
     Bakan, Umberto Copertino, Maurizio Agliana ve Fabbrizio Quattrocchi'nin ''Dts Llc Security'', Salvatore Stefio'nun da ''Presidium International Corporation'' adlı özel güvenlik şirketi için çalıştığını belirtti. 
     Frattini, ''İnsanları kaçırmanın ve bu yolla bir şey elde etmeye çalışmanın, canice bir terör faaliyeti olduğunu düşünüyoruz. Dolayısıyla bu kişilerle pazarlığa oturulamaz. Hükümet olarak, İtalyan rehineleri kurtarabilmek için her türlü çabayı gösteriyoruz. Ancak bunu yaparken, tehditlere boyun eğmeme konusunda da kararlıyız'' dedi. 
     Frattini, rehinelerin kurtarılması konusunda, silahlı milisler üzerinde etkili olabileceklerine inandıkları Iraklı dini otoriteler ile İran'ın arabuluculuğuna güvendiklerini söyledi. 
     ''Hükümetimizin bu konuda neler yaptığının ayrıntılarına giremeyeceğim, ama bunu herkesin anlayışla karşılayacağına inanıyorum'' diyen Frattini, İranlı yetkililerle de bu konuda telefon görüşmesi yaptığını belirtti. 
     Frattini, İran'dan üst düzeyde bir heyetin Bağdat'a gideceği haberini ise ''olumlu bir gelişme'' olarak değerlendirdi. 
     Bağdat'taki İtalyan Büyükelçiliği'nin ülkedeki İtalyan vatandaşların isim listesini oluşturduğunu anlatan Frattini, yine de Irak'ta bulunan bazı İtalyanların bu listede isminin bulunmayabileceğini kaydetti ve Irak'a giden tüm İtalyanların Büyükelçiliğe başvurmasını istedi. 
     
</TEXT>
</DOC>
