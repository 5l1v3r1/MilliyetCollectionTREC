<DOC>
<DOCNO> 234455 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/24/son/sonspo22.html </URL>
<DATE> 2004/04/24/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Formula 1'de San Marino Grand Prix'sinde Button ilk sırada... 
</HEADLINE>
<TEXT>

     Formula 1 Dünya Şampiyonası'nda sezonun 4. yarışı olan San Marino Grand Prix'sine Bar Honda takımının İngiliz pilotu Jenson Button ilk sırada başlayacak. 
     Imola Pisti'nde yapılan sıralama turlarında, bu sezon geride kalan 3 yarışta da puan alan ve 2 kez üçüncülük kürsüsüne çıkan İngiliz pilot Jenson Button, 1.19.7'lük derecesiyle kariyerinin ilk ''Pole Position''unu kazandı. 
     Dünya Şampiyonu Alman pilot Michael Schumacher, iyi bir performans sergilediği sıralama turlarının son sektöründe viraja hızlı girince çimlerin üzerinde çıktı ve yavaşlayarak avantajını kaybetti. Ferrari pilotu, yarınki yarışta 1.20.011 derecesiyle Button'dan sonra ikinci cepten start alacak. Williams BMW'nin Kolombiyalı pilotu Juan Pablo Montoya, sıralama turlarını 1 dakika 20 saniye 212 salisede tamamlayarak üçüncü sırada yer aldı. 2003 sezonunda motor arızası nedeniyle hiçbir yarışı tamamlayamayan McLaren Mercedes'in Finli pilotu Kimi Raikkonen ise sıralama turlarında da aynı sorunu yaşayınca 19'unculukla yetinmek durumunda kaldı. 
     Sezonun 4. yarışının yapılacağı Imola Pisti'nde geçen sezon birincilik kürsüsüne Alman pilot Michael Schumacher çıkarken, bu piste ait tur rekorunu da 1.22.491'lik derecesiyle kırmıştı. 
     San Marino Grand Prix'si yarın TSİ 15.00'de başlayacak ve NTV'den naklen yayınlanacak. 
     
</TEXT>
</DOC>
