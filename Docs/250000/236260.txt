<DOC>
<DOCNO> 236260 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/30/son/sontur04.html </URL>
<DATE> 2004/04/30/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
KPSS'ye başvurular bugün bitiyor, Fen-Edebiyat'lılara 3 gün ek süre... 
</HEADLINE>
<TEXT>

     Kamu kurum ve kuruluşlarında çalışmak isteyen adayların girebileceği 2004-Kamu Personeli Seçme Sınavı'na KPSS başvurular, bugün mesai saati bitiminde sona eriyor. 
     Ancak, Milli Eğitim Bakanlığı'nın formasyonu bulunmayan fen -edebiyat fakültesi mezunlarının öğretmenliğe başvurabileceğine ilişkin kararı sonrasında, bu durumdaki adayların KPSS'ye başvuru süresi, 3 Mayıs Pazartesi gününe uzatıldı. 
     KPSS'nin eğitim bilimleri oturumuna katılmayacak adaylar için başvuru süresi, daha önce açıklandığı gibi bugün mesai saati bitiminde sona erecek. 
     
     HANGİ OKUL MEZUNLARI BAŞVURABİLECEK 

     2004-KPSS'ye, ortaöğretim lise ve dengi meslek liseleri kurumlarından, ön lisans iki yıllık meslek yüksekokulları veya iki yıllık açıköğretim programları programlarından ve lisans 4 veya daha fazla yıllık yükseköğretim programları programlarından mezun veya mezun olabilecek durumdakiler başvurabilecekler. Sınava ilköğretim ortaokul mezunları giremeyecek. 
     
     BAŞVURULAR 

     Adaylar, 2004-KPSS kılavuzunda belirtilen kurallara göre doldurdukları başvurma belgesi ile sınav ücretini yatırdıklarını belgeleyen banka dekontunu, mesai saati bitimine kadar aldıkları yerlere teslim edecekler. 
     Sınav ücreti, kılavuzda yer alan bankalardan birine sınavın adı ve T.C kimlik numarası verilerek yatırılacak. Sadece cumartesi sabah oturumuna girmek isteyen adaylar 35 milyon lira, cumartesi sabah oturumuna ek olarak diğer oturumlardan en az birine de girmek isteyen adaylar ise cumartesi sabah oturumu dahil 45 milyon lira ödeyecekler. 
     Başvuru işlemleri, sadece ÖSYM sınav merkezi yöneticiliklerinden yürütülecek. 
     
     FEN-EDEBİYAT FAKÜLTESİ MEZUNLARININ DURUMU... 

     Milli Eğitim Bakanlığı'nın kararı çerçevesinde formasyonu bulunmayan fen - edebiyat fakültesi mezunları da öğretmenlik başvurusu için KPSS'ye girebilecek. 
     Bu durumdaki adaylardan daha önce 2004-KPSS başvuru belgesini teslim edenler, ÖSYM sınav merkezi yöneticiliklerine giderek, 10 Temmuz 2004 Cumartesi günü öğleden sonra oturumdaki eğitim bilimleri sınavına girmek istediklerine ilişkin bir dilekçe verecekler. Adaylar, önceki başvurularında bankaya 35 milyon lira yatırmışlarsa, 10 milyon liralık banka dekontunu da dilekçelerine ekleyecekler. 
     Dilekçeler, 3 Mayıs Pazartesi gününe kadar ÖSYM sınav merkezi yöneticiliklerine teslim edilecek. 
     2004-KPSS'ye başvurmamış adaylar ise ÖSYM sınav merkezi yöneticiliklerinden kılavuz, başvurma belgesi ve KPSS soru örnekleri kitapçığı alacaklar. Bu adaylar da bankaya 45 milyon lira yatıracak ve başvurma belgelerini doldurarak, dekontla birlikte 3 Mayıs Pazartesi gününe kadar teslim edecekler. 
     Adaylar, başvuru bürolarının adreslerini ÖSYM'nin http www.osym.gov.tr sitesinden öğrenebilecekler. 
     
     SINAV 

     2004-KPSS, 10-11 Temmuz'da sabah ve öğleden sonra olmak üzere toplam dört oturumda gerçekleştirilecek. Sınav, ÖSYM sınav merkezi yöneticiliklerinin bulunduğu 81 il ve 63 ilçe merkezi ile Lefkoşa'da yapılacak. 
     Tüm adaylar, 2004-KPSS'nin öğrenim düzeylerine göre düzenlenmiş genel yetenek ve genel kültür testlerinin uygulanacağı cumartesi sabah oturumuna girecekler. Cumartesi sabah oturumunda isteyen adaylara ayrıca yabancı dil testi de verilecek. 
     Öğretmen adaylarının ise cumartesi günü öğleden sonra oturumuna da girme zorunluluğu bulunuyor. 
     Pazar sabah ve öğleden sonra oturumları, A Grubu kadrolara atanmak isteyen lisans mezunu adaylara uygulanacak testleri kapsıyor. 
     
</TEXT>
</DOC>
