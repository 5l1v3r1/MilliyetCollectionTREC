<DOC>
<DOCNO> 202370 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/16/spor/aspo.html </URL>
<DATE> 2003/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
ADRES BELLİ GİDEN YOK 
</HEADLINE>
<TEXT>

   Yönetim, kötü gidişten sorumlu tuttuğu Terim'e "Bu iş artık seninle yürümüyor" deme cesaretini gösteremiyor, neşteri Canaydın'ın vurmasını istiyor. Başkan ise hocaya arkasını dönemiyor 
      Halil ÖZER 

   
   Galatasaray'da, Trabzonspor yenilgisi kulübün efsane ismi Fatih Terim ile 10 yıl başkanlık koltuğunda oturma planları yapan Özhan Canaydın'ı iyice köşeye sıkıştırdı. Camiada şu an kazan kaynıyor. Bugün seçim olsa Canaydın'ın kazanma şansı hemen hemen hiç yok. Bursa'da bulunan başkan kendisine gelen telefonları güçlükle cevaplıyor, belki de hayatının en sıkıntılı dönemini yaşıyor. Fatih Terim ise kesinlikle istifayı düşünmüyor. Ancak yönetime Terim'in gönderilmesi konusunda büyük bir baskı var. Artık Galatasaray'da kriz iki kişi üzerinde odaklaştı Canaydın ve Terim. 
   Karşılaşma sonrası VİP tribününde yapılan toplantıda top Canaydın'a atıldı. Yani başkan ya Terim'e destek verecek ya da kapıyı gösterecek. Ancak Özhan Canaydın'ın Fatih hocaya sırtını çevirmesi çok zayıf bir olasılık. Bu durum da başkanın bir daha seçilme şansını giderek azaltıyor. Yeni adaylar aranmaya başlandı bile. Camia Terim ve Canaydın'ın birlikte gitmesi için kulübü mail ve telefon yağmuruna tutmaya hazırlanıyor. Ali Sami Yen seyircisi bir daha İkitelli'ye gitmemekte kararlı. 
   
   Kim hatalı 
   Yönetim de takımın bu hale gelmesinde tek sorumlunun Fatih Terim olduğu görüşünde. Ancak yüksek sesle bu düşüncelerini dile getiremiyorlar. Hele maç sonrası hocanın sadece futbolcuları suçlaması yöneticileri şaşkına çevirdi. Kimse Terim'e "Bu iş artık sizinle yürümüyor" deme cesaretini gösteremiyor, neşteri Canaydın'ın vurmasını bekliyor. 
   İşin bir başka boyutu da Fatih Terim'in düşündükleri. Terim bu takımı kurmasına rağmen yapılan transferlerde yönetimin hatalı olduğunu savunuyor. Mali sıkıntı yüzünden işi bitmiş ya da adı sanı duyulmamış ucuz futbolculara yöneldiği görüşünde. Bu yüzden de kendisinde suç bulmuyor. Ayrıca devre arasında yeni transfer istemeye hazırlanıyor. Canaydın ise bir dolar bile harcamaya niyetli değil. Ama Terim'e destek verirse o zaman para musluğunu da açmak zorunda kalacak. Böyle bir durumda hem gidenlere, hem de yeni gelenlere ödeme olacak. 130 milyon dolarlık borç daha da çoğalacak. Ve bu durumda seçimde manevra kabiliyeti iyice azalacak. 
   Eski bir yönetici, "Utanıyorum. Futbolcuların Terim hakkındaki söylediklerini üzülerek dinliyorum" dedi. Bu kadar tartışılan Fatih Terim'in bundan sonra hiçbir şey olmamış gibi yoluna nasıl devam edeceği merak konusu. Ayrıca Hakan Şükür'ün televizyonlarda, "İzin versinler, biz eskiler durumu düzeltelim" sözleri de bir yerde "Terim bu işi yapamıyor mu " sorusunu akıllara getiriyor. 
   
   Kritik dönemeç 
   Bir başka eski yöneticinin, "Galatasaray'ı grandcour'a lisenin sahası kapatmak istiyorlar. Kafatasçılar kulübü ele geçirdi" ifadesi de sorunların ne kadar derinlere gittiğini gösteriyor. O yüzden Galatasaray'da şu anda problem sadece Frank de Boer'in verdiği geri paslar değil. Belki de bu durum konuşulması gereken en son konu. 
   16 maçta 21 gol yiyen, 16 maçta liderden 12 puan geride kalan, 20 yıldır ilk kez dört maçta sadece bir puan alan Galatasaray tarihinin en kritik dönemeçlerinden birinde. Direksiyondaki Canaydın Galatasaray'ın yolunu belirleyecek. Terim'in gitmesi bütün sorunları çözecek mi Terim daha ne kadar yıpranmayı göze alacak Bazı futbolcuların kellesinin kopması güzel günleri geri getirecek mi Başkan istifa ederse geçiş dönemi nasıl kurulacak Ve en önemlisi camia daha ne kadar kayıtsız kalacak Tüm bu sorular kısa bir süre içinde bizce yanıt bulunacak. 
   
   'Suç bizde'    GALATASARAY, yönetimi dün olağanüstü toplanarak takımın kötü gidişatını masaya yatırdı. Yaklaşık 4 saat süren toplantıya Ali Dürüst'ün dışında tüm yöneticiler katılırken bir açıklama yapan Başkan Özhan Canaydın, "Galatasaray'ın tüm kötü gidişindeki suç benim ve yönetici arkadaşlarımındır. Ne futbolcular ne de hocanın suçu yoktur" dedi. 
   CANAYDIN, Sarı - Kırmızılı camianın zor bir dönemden geçtiğini belirterek, "Bunları hep birlikte aşacağız. Devre arasında gereken değişiklikler yapılacaktır. Kredi konusundaki çalışmalarımız da devam ediyor" diye konuştu. Özhan Canaydın, Trabzon yenilgisi sonrası yapılan ağır eleştirilerin hesabını da hukuki yollardan soracağını ifade etti. 
   
   Camia huzursuz    Fatih Altaylı Galatasaray Kulübü eski 2.Başkanı 
   GALATASARAY'DA sahaya çıkan ilk onbiri hiç kimse sayamaz. Belki sadece Mondragon. Oysa insanlar 1974 yılındaki Almanya'nın kadrosu ile 1978 yılının Arjantin kadrosunu ezbere bilebilir. Yani Galatasaray'da iki senedir 11 futbolcuyu ezbere sayamıyorsunuz. Bu saatten sonra ne değişir bilemiyorum. Fazla bir şey yapılacağınıda sanmıyorum. Ama elimizde bulunan futbolculardan bir kadro belirleyip üç ay hiç vazgeçmeden sahaya sürelim. Bakalım o zaman neler olacak 
   
   Yurdaşen Karahasan Galatasaray Kulübü eski yöneticisi 
   ŞU anda Galatasaray'da elle tutulur hiç bir şey yok. Herşey başkanın üstünde. Mart ayında kongre var. Herhalde bir şeyler düşünür. Düzelir dedik olmadı. Terim'in kredisi var dedik yine olmadı. Çöküş dönemine girdik. Bu iş paraya dayanıyor. Yönetim belli bir bütçe ayırıp Terim'e vermeli. İki senedir doğru dürüst bir kadro kuramadılar. Terim'i kıskaç altına aldılar. Hakan Şükür istisna doymuş kadro artık takımdan gönderilmeli. 
   
   Abdürrahim Albayrak Galatasaray Kulübü eski yöneticisi 
   DOKTOR Trabzon maçına gitme dedi. Sağlığım açısından tehlikeli olduğunu söyledi. Dinlemedim gittim. Çok üzülüyorum. Sanki üstümüzde bir ölü toprağı var. Juventus maçından sonra tamam patladık dedim. Olmadı. Keşke İstanbulspor maçını erteletselerdi. Bir günde 2000 kişi aradı. Herkes ne olacak diye soruyor. Futbolcuya zarar veririm, yalnış anlaşılırım diye çok korkuyorum. O yüzden kimseyle görüşmüyorum. Bu takımdan Emre'yi gönderdiler. Yazık oldu. Yerine De Boer geldi. Ne oldu Sakallı Abel geldi ne oldu Terim giderse macera olur. 
   
   
   
</TEXT>
</DOC>
