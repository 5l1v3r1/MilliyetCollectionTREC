<DOC>
<DOCNO> 200396 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/07/son/sonspo04.html </URL>
<DATE> 2003/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Chelsea tökezledi, Blackburn Tugay'la coştu... 
</HEADLINE>
<TEXT>

     Salı gecesi Beşiktaş'la Şampiyonlar Ligi mücadelesine çıkacak olan Chelsea, Premier Lig'de sonuncu Leeds önünde puan kaybetti. Elland Road'daki maçta ev sahibi takım Pennant'ın attığı golle öne geçerken Chelsea'nin beraberlik sayısı Duff'tan geldi. Blackburn ise deplasmanda Birmingham'ı 4-0 yenerken, Mavi-Beyazlılar'ın üçüncü golünü Tugay attı. 
     
     Blackburn Tugay'la coştu 

     TUGAY Kerimoğlu, Blackburn Rovers'ın deplasmanda Birmingham'ı 4 - 0 mağlup ettiği maçta takımının 82. dakikada attığı gole adını yazdırdı. Milli futbolcumuzun 90 dakika forma giydiği karşılaşmada Lacivert - Beyazlılar'ın diğer golleri 67'de Ferguson, 68'de Neill ve 88'de Gallagher'dan gelirken Birmingham'da Dugarry 70'de kırmızı kart gördü. Öte yandan, Premier Lig'in bir diğer maçında Muzzy'siz Leicester, evinde Arsenal'le 1-1 berabere kaldı. Diğer sonuçlar Newcastle-Liverpool 1-1, Fulham-Bolton 2-1, Man. United-A.Villa 4-0, Middlesbrough-Portsmouth 0-0, Tottenham-Wolves 5-2. 
     
     Giggs'e iki maç ceza 

     Rusya ve Galler milli takımları arasında oynanan Euro 2004 play-off baraj maçında rakip takımdan Vadim Yevseyev'e dirsek atan Galli Ryan Giggs'e iki maç oynamama cezası verildi. Cezanın özel maçlar için geçerli olmadığı belirtilirken, tecrübeli oyuncu Galler'in 2006 Dünya Kupası elemelerindeki ilk iki maçında forma giyemeyecek. Galler Milli Takımı Teknik Direktörü Mark Hughes, cezaya itiraz edebileceklerini, ancak itiraz etmeden önce iyice düşüneceklerini, aksi halde cezanın daha da artmasından endişe ettiklerini vurguladı. 
     
</TEXT>
</DOC>
