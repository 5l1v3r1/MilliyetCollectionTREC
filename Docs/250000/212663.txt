<DOC>
<DOCNO> 212663 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/02/spor/ygokberk.html </URL>
<DATE> 2004/02/02/ </DATE>
<TIME>  </TIME>
<AUTHOR> Bilgin GÖKBERK  </AUTHOR>
<HEADLINE>
"One" Hooijdonk'un varsa 
</HEADLINE>
<TEXT>

   
   Fenerbahçe'nin iyi ki "One" Hooijdonk'u var bi kere. Üstelik o "one" Hooijdonk, "two" Hooijdonk, "three" Hooijdonk gibi oynuyor bazen. O "bazenler"de de Fenerbahçe "bi accayip" oynuyor. Hollandalı "one" Hooijdonk gibi oynayınca da bazen, o "bazen"de de Fenerbahçe'de "acayip" oynuyor... 
   20 küsür dakika olmuştu. Öyle sıkıcıydı ki sahadaki oyun ve öyle sıkıyordu ki... Düşünün biri ligimizin ikincisi, diğeri üçüncüsü. Ve bu ikisinden belki ligimizin "ikincisi" çıkacaktı. Hatta hatta belki ligin "birincisi" çıkacaktı. Ve bu ikinci veya birinci, Şampiyonlar Ligi'ne kalacaktı. Lucescu, bu ligde olduğu için şanslı işte. Dünkü ikisinin önünde birinci olmamayı çok istese de zaten başaramaz ki. Öyle zor ki bu... Başka bir "ikili"yle devam edelim. "One" Hooijdonk ve "one" Nobre ikilisinin "ikiye birlerine", "ikiye ikilerine" ya da "ikiye üçlerine" bırakmıştı Daum, Fenerbahçe'nin gol şanslarını. Bir de her zamanki gibi "frikik" kovalıyordu Fenerbahçe. Trabzon farklı mıydı sanki. Onların da tek gol umudu, Fatih Tekke'nin "teke tekleri" veya "driplingleri"ydi. Tam bunları yazarken, bulduğu ilk gol pozisyonunda "gol"ünü de buluyordu Fenerbahçe. Ofsaytı bilemeyeceğim, tam göremedim, ama en azından "ofsaytlı mıydı", onu görebilmişti. Kaptan az atıyordu, ama "Özat"ıyordu. 30 gibi de "One" Hooijdonk "one" attı, ama "pir" attı işte. 2 - 0 olmuştu bile. Futbolda sistemlerin kuralları var tabii. Hani hep diyorlar ya uzmanlar "Pres yapacaksın, alan daraltacaksın, kanatları kullanacaksın, defansı öne çıkaracaksın" filan falan. Fenerbahçe dün bunların hiçbirini ilk 45'te yapmıyordu ama yine de 2 - 0'ı buluyordu. Peki bu nasıl oluyordu Futbolun daha da basit kuralları var tabii. Sistemden mistemden önce bi kere İyi futbolcunuz olacak tabii... Trabzon için Galatasaray'ı yendikleri maçtan sonraki gün "İyi takım değiller" demiştim. Sadece dün Galatasaray'dan iyidiler. Üstelik Galatasaray'ın bir Fatih Tekke'si yoktu, bir "Fatih Tekkemsi"si de yoktu. Bir Gökdeniz'i de yoktu, bir "Gökdenizimsi"si de. O gün Yattara da vardı Trabzon'da. Galatasaray'da "Yataramsı" biri bile yoktu... 
   Dünkü Fenerbahçe'de Fatih Tekke'nin iyisi de vardı, Gökdeniz'in iyisi de, ikinci 45'teki Yattara'nın iyisi de. Maçı daha karıştırıp, daha karışık hale getirip sizi de karıştırabilirim istersem. Bir tek kendi anlayacağım şekle sokabilirim "kritiğimi". Belki daha "uzmanca" gelir size. Ve belki daha "önemli". Ama doğrusu öyle değil böyle bence. Daum dahi değilse de akıllı. Veya en azından aptal değil. Defansı sağlam tutunca, pozisyon vermeyince "One" Hooijdonk ile "one" 90'da nasıl olsa "one" pozisyon bulacağını biliyor. Zaten buluyor da. 
   Bağlayalım. Trabzon iyi değil. Fener yendiği için Trabzon'dan iyi, ama bence o da iyi değil. Yani bu ligin birincisi de, ikincisi de daha şimdiden belli gibi. Galatasaray bir "fırt" düzelebilse sanki bu ikiliyi de zorlar gibi. 
   
      
   
</TEXT>
</DOC>
