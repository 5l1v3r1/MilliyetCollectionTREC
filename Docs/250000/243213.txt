<DOC>
<DOCNO> 243213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/27/son/sondun18.html </URL>
<DATE> 2004/05/27/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Belçika,İspanyol teröristleri iade ediyor... 
</HEADLINE>
<TEXT>

     Belçika'da Yargıtay, İspanya'nın, terör örgütü ETA üyesi oldukları gerekçesiyle iadesini istediği iki kişinin, haklarında çıkarılan Avrupa Tutuklama Emri uygulamasına itirazlarını reddederek, iadeye yeşil ışık yaktı. 
     Mons bölgesinde, 30 Mart gecesi çalıntı bir otomobil ve sahte belgelerle yakalananlardan Jon Lopez Gomez'in, İspanya'da bir otobüsün yakılması eylemine katılması nedeniyle 1997 yılında gıyabında yargılandığı ve 17 yıl hapis cezasına çarptırıldığı bildiriliyor. 
     Diego Ugarte Lopez de Arkaute isimli diğer tutuklunun, 2000 yılında, sosyalist bir politikacı olan İspanyol Fernando Buesa'nın öldürülmesi olayına karıştığı belirtiliyor. 
     Mons Mahkemesi, daha önceki kararında, bu kişilerin İspanya'ya iade edilemeyeceğini savunmuş ve ''sanıkların iadeleri halinde insan hakları ve güvenlik ihlallerine hedef olacaklarını'' gerekçe göstermişti. 
     Mahkeme, savcılığın temyize gitmesi üzerine bu kararını değiştirmiş ve iadeye yeşil ışık yakmıştı. Sanıklar, Yargıtay'a başvurarak son itiraz haklarını kullanmışlardı. 
     Yargıtay kararına göre, sanıkların Belçika'da işledikleri suçlar nedeniyle yargılanmalarının ardından İspanya'ya iadelerini engelleyen hiçbir adli unsur kalmıyor. 
     Öte yandan, Brüksel Mahkemesi, İspanya'nın, Avrupa Tutuklama Emri ile uzun süredir iadesini istediği evli bir çifte ilişkin üçüncü defa karar aldı ve iadeyi reddetti. 
     Luis Moreno ve Raquel Garcia çiftinin, 12 yıl önce bir İspanyol polisini öldüren ETA teröristlerine yataklık ettiği belirlenmişti. 
     Çift, Güney Amerika'dan Belçika'ya gelişinde gözaltına alınmış, ancak daha sonra serbest bırakılmıştı. Moreno ve Garcia, 10 yıldan fazla bir süredir Belçika'da yaşıyor. Bir AB ülkesi tarafından ''terörist'' olarak aranan bu kişilere, 2001'de Belçika tabiyeti verildiği geçen yıl ortaya çıkmıştı. 
     Mahkeme, ret kararında, ''İspanyol asıllı Belçikalı'' çiftin hedef olduğu ithamlar nedeniyle Belçika'da yargılanabileceği, Belçika adaletinin yetkili olduğu görüşünü ön plana çıkardı. 
     Savcılığın, bu karara karşı temyize gitmesi bekleniyor. 
     
</TEXT>
</DOC>
