<DOC>
<DOCNO> 207740 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/10/son/sonspo10.html </URL>
<DATE> 2004/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçeli yöneticiler Başbakan Erdoğan ile görüştü... 
</HEADLINE>
<TEXT>

     Fenerbahçe Kulübü Başkanı Aziz Yıldırım ve Galatasaray Kulübü Başkanı Özhan Canaydın, Başbakan Recep Tayyip Erdoğan ile görüşerek kulüplerin yaşadığı sıkıntıları ilettiler. 
     Uluslararası Muhafazakarlık ve Demokrasi Sempozyumu'nun yapıldığı Grand Cevahir Otel'de, Başbakan Erdoğan ile yapılan toplantıya, Devlet Bakanı ve Başbakan Yardımcısı Mehmet Ali Şahin, Devlet Bakanı Kürşat Tüzmen ve bazı milletvekillerinin yanı sıra Fenerbahçe Kulübü Asbaşkanı Nihat Özdemir, yöneticisi Hakan Bilal Kutlualp ve Trabzonspor Kulübü eski başkanlarından Faruk Özak katıldı. 
     Toplantı sonrası AA muhabirine açıklamalarda bulunan Nihat Özdemir, Başbakan Recep Tayyip Erdoğan ile kulüplerin yaşadığı sıkıntıları konuştuklarını belirterek, ''Başbakan Erdoğan ile vergilerin azaltılması, gelirlerden ödediğimiz KDV oranlarının düşürülmesi ve statların kulüplere devri konusunu görüştük'' dedi. 
     Özdemir, kulüplerin maddi sıkıntıları bulunduğunu ve vergi yükümlülüklerinin olduğunu vurgulayarak, şunları söyledi 
     ''Gençlik ve Spor Genel Müdürlüğü'nden kiraladığımız statların kulüplere devri veya satışının olabilirliğini, sayın Erdoğan ile konuştuk. Çünkü stat kiraları çok yüksek. Gelirlerden verdiğimiz KDV oranı yüzde 18, bu da çok yüksek. Bu oranın indirilip indirilemeyeceği konusunda fikir alış verişinde bulunduk. Adanaspor ve İstanbulspor'un yaşadığı sıkıntıları diğer kulüpler de yaşayabilir. Ödenebilir oranda vergilerin olması gerekiyor. Sıkıntılarımızı Başbakana anlattık. Kulüplerin en büyük sıkıntısı vergi konusu. Başbakan Erdoğan, gerekli notları aldırdı. Statların devri konusunu Mehmet Ali Şahin'e bildirdi. Vergi konusunda Maliye Bakanlığı'nın yapabileceği çözümler için, konu bu bakanlığa bildirilecek. Sorunlarımızın çözümü için neler yapılabilir, onları görüştük.'' Toplantı sonrasında Galatasaray ve Fenerbahçe kulüp başkanları ise açıklama yapmadılar. 
     
</TEXT>
</DOC>
