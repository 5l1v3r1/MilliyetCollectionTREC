<DOC>
<DOCNO> 238368 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/08/son/soneko13.html </URL>
<DATE> 2004/05/08/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Trakya'daki barajlar yüzde 54 oranında dolu... 
</HEADLINE>
<TEXT>

     Geçen yıla göre Trakya'daki barajlardaki su miktarının azaldığı ve Edirne, Tekirdağ ve Kırklareli'ndeki toplam 9 barajın doluluk oranının yüzde 54 olduğu bildirildi. 
     DSİ 11. Bölge Müdürlüğü'nden alınan bilgiye göre, barajların su hacmi bir önceki yıla oranla daha alt düzeyde bulunuyor. 
     Süloğlu barajının geçtiğimiz yıl 21 milyon metreküp olan su hacmi, bu yıl 13 milyon metreküpe indi. Altınyazı barajının bir önceki yıl 27 milyon metreküp olarak ölçülen su hacmi, bu yıl 15 milyon metreküpe geriledi. Kadıköy barajının geçen yıl 33 milyon metreküp olarak ölçümü yapılan su seviyesi, bu yıl 16 milyon metreküpte kaldı. 
     Meriç ve Ergene'den su aktarılan barajların su seviyelerinde geçen yıla göre artış görüldü. Yeni Karpuzlu Barajı'nın 39 milyon metreküpten, 40 milyon metreküpe, Sultanköy barajının su hacmi ise 16 milyon metreküpten, 21 milyon metreküpe yükseldi. Bir önceki yıl Edirne ili sınırları içindeki barajların toplam su hacmi 136 milyon metreküp olurken, bu yıl toplam su hacmi 106 milyon metreküp olarak ölçüldü. 
     Kırklareli sınırları içindeki barajlarda da su rezervleri azaldı. Kayalıköy barajının geçen yıl 88 milyon metreküp olan su düzeyi, bu yıl 60 milyon metreküpe indi. Kırklareli barajında ise geçen yıl 111 bin metreküp olan su hacmi, 80 bin metreküpe geriledi. Armağan barajının su hacmi ise 8 milyon metreküpten, 18 milyon metreküpe yükseldi. Kırklareli ili sınırları içindeki barajların toplam su hacmi 207 milyon metreküpten 158 milyon metreküpe indi. 
     Tekirdağ ili sınırları içinde olan Karademir barajının geçen yıl 100 milyon metreküp olarak ölçülen su hacmi, bu yıl 80 milyon metreküp olarak ölçüldü. 
     
</TEXT>
</DOC>
