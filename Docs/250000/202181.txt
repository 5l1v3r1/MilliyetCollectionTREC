<DOC>
<DOCNO> 202181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/15/son/sondun17.html </URL>
<DATE> 2003/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam yakalandı, ABD'de terör endişesi .. 
</HEADLINE>
<TEXT>

     ABD'de, Irak'ın devrik Devlet Başkanı Saddam Hüseyin'in yakalanmasının ardından terörist saldırı olasılığının arttığı düşüncesiyle güvenlik önlemleri artırılacak. 
     Amerikalı güvenlik yetkilileri, Saddam'ın Amerikan kuvvetlerince yakalanmasından sonra El Kaide veya başka terör örgütlerinin, ülke içi veya dışındaki Amerikan hedeflerine karşı intikam saldırıları düzenleyebileceği kaygısının Washington'da yaşandığını belirttiler. 
     ABD medyasındaki haberlere göre, güvenlik yetkilileri, ABD'de gelecek hafta Noel ve ardından yeni yıl kutlamaları sırasında teröristlerin eyleme geçmesinden endişe ediyor. 
     Bu çerçevede, önümüzdeki günlerde özellikle başkent Washington ile New York gibi büyük kentlerde güvenlik önlemlerinin artırılması öngörülüyor. 
     Yetkililer, Saddam'in yakalanmasının intikamını almak amacıyla teröristlerin ABD dışında da saldırıya geçebileceği uyarısında bulundular. 
     
     BUSH'UN İŞİNE YARIYOR 
     Saddam Hüseyin'in Amerikan kuvvetlerince yakalanmasından sonra, iç politikada en fazla zararı, gelecek yılki başkanlık seçimi öncesinde muhalefetteki Demokrat Parti'nin yükselen ismi Howard Dean gördü. 
     ABD televizyonlarında konuşan siyasi gözlemciler, Saddam'ın ele geçirilmesiyle birlikte Başkan George W. Bush'un halk nezdindeki popularitesinin artacağını ve Bush'un Irak politikalarını eleştiren siyasetçilerin bu son gelişmeden zarar göreceğini belirttiler. 
     Gözlemciler, en fazla zarar görecek ismin de, Demokrat Parti'de sol kanadın başkan adayı, eski Vermont eyaleti valisi Howard Dean olduğunu savundular. Irak savaşına başından beri en sert ifadelerle karşı çıkan Dean, Bush'un Irak politikasının ABD'yi ''mahvetmekte olduğunu'' savunuyor ve Bush karşıtlarının desteğini topluyordu. 
     Dean, geçen hafta içinde eski başkan yardımcısı ve Bush'un 2000 yılı başkanlık seçimindeki rakibi Al Gore'un desteğini alarak, diğer Demokrat başkan adaylarına karşı belirgin üstünlük sağlamıştı. 
     Saddam'ın yakalanışı, Irak savaşına karşı çıkmayan Demokrat başkan adayların da işine yaradı. Bu isimlerden senator Joe Lieberman, ''Dean gibi bir başkanımız olsaydı Saddam'i yakalayamazdık'' dedi. 
     Lieberman ve diğer merkezci Demokrat adayların, ortak rakipleri olan solcu Dean'i yıpratarak kendi sanşlarını yükseltmek istedikleri belirtiliyor. 
     ABD'de Demokrat Parti'nin resmi başkan adaylığı için eyaletlerde önseçimler gelecek ay başlıyor. 
     
</TEXT>
</DOC>
