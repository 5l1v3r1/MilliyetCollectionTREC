<DOC>
<DOCNO> 224922 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/23/son/sontur24.html </URL>
<DATE> 2004/03/23/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Hırsızlık bürosunda çalışan polisin evine hırsız girdi 
</HEADLINE>
<TEXT>

     Hırsızların bu kez hedefi biri Hırsızlık Büro Amirliği'nde çalışan iki polisin evi oldu. Sincan'da iki polisin evine kapı kilidini kırarak giren hırsızlar, evdeki 350 Euro, bir saatin yanı sıra 100 adet mermiyi de alarak kayıplara karıştılar. 
     Sincan'da meydana gelen olayda, iki polis memurunun kaldığı ev kimliği belirsiz kişiler tarafından soyuldu. Çevik Kuvvet'te çalışan polis memuru İskender A. ile Asayiş Şube Hırsızlık Büro Amirliği'nde çalışan Alparslan T. adlı polis memurlarının İstasyon Mahallesi'ndeki evine kapı kilidini kırarak giren hırsızlar, evde bulunan 350 Euro, yüzük, saat ve 100 adet mermiyi çaldılar. Hırsızlıkla ilgili soruşturma başlatıldı. 
     Öte yandan Dikmen'de bir ev kadını silah zoruyla soyulduğunu iddia ederek şikayetçi oldu. 
     Emniyet yetkililerinden alınan bilgiye göre, Sokullu Mehmetpaşa Caddesi'nde oturan Nuray K. 48 adlı kadın, dün gece geç saatlerde evine dönerken silahlı bir kişinin saldırısına uğradı. Kimliği belirsiz kişinin kendisini apartman boşluğuna götürerek tecavüz etmek istediğini öne süren Nuray K., söz konusu saldırganın daha sonra çantasında bulunan 200 milyon lira ile kolundaki iki bileziği zorla aldığını bildirdi. 
     Polisi telefonla arayarak şikayetçi olana Nuray K. saldırganın eşkalini de bildirdi. 

     
</TEXT>
</DOC>
