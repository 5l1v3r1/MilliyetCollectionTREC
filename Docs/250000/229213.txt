<DOC>
<DOCNO> 229213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/son/sondun01.html </URL>
<DATE> 2004/04/07/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
İngiltere'de kimyasal silahla saldırı önlendi 
</HEADLINE>
<TEXT>

     İngiliz polisinin, yüksek oranda zehirli bir madde olan osmium tetroksid ihtiva eden bombayla İngiltere'de yapılması planlanan bir saldırıyı önlediği bildirildi. 
     Amerikan ABC televizyonu, geçen hafta İngiltere'de tutuklanan şüphelilerin bu kimyasal bombayı imal etmeye hazırlandığını belirtti. 
     BBC ve Sky News de, kimyasal saldırı planı konusundaki bu istihbaratı doğruladı. 
     Konu hakkında yorum yapmayan Scotland Yard, basına ''spekülasyonlardan uzak durma'' tavsiyesinde bulundu. 
     Bu arada Dave Siegrist adlı biyoterörizm uzmanı ABC'ye yaptığı açıklamada, ''tehlikeli bir madde olan'' osmium tetroksidin ''gözleri, burnu, boğazı ve akciğeri etkilediğini ve ölümün astım krizine benzer bir şekilde geldiğine'' dikkati çekti. 
     Londra'da geçen hafta 8 kişinin tutuklanması ve bomba yapımında kullanılabilen yarım tona yakın amonyum nitratın ele geçirilmesiyle sonuçlanan operasyon sayesinde, büyük bir bombalı eylem hazırlığının ortaya çıkarıldığı öne sürülmüştü. 

     
</TEXT>
</DOC>
