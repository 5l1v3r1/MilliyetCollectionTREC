<DOC>
<DOCNO> 243226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/27/son/sondun32.html </URL>
<DATE> 2004/05/27/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
AİHM'den Türkiye'ye 180 bin euro ceza 
</HEADLINE>
<TEXT>

     Avrupa İnsan Hakları Mahkemesi AİHM , Türkiye aleyhine yapılan 5 ayrı şikayet başvurusunu bugün karara bağladı. 
     Kamulaştırma davalarıyla ilgili yapılan 4 ayrı şikayet başvurusunu değerlendiren mahkeme, Türkiye'nin yaklaşık 180 bin euro maddi tazminat ödemesini kararlaştırdı. 
     AİHM, Türkiye'nin, şikayet başvurularıyla ilgili olarak, Avrupa İnsan Hakları Sözleşmesi'nin mal ve mülk edinme hakkıyla ilgili 1. protokolünün 1. maddesine ihlal edildiği görüşüne hükmetti. 
     AİHM, eski DEP milletvekili Sedat Yurttaş'ın 1995 yılında yaptığı şikayet başvurusunda da Türkiye'nin mahkeme masrafları içinde olmak üzere 14 bin euro para cezası ödemesine karar verdi. 
     Yurttaş'ın, Avrupa İnsan Hakları Sözleşmesi'nin kötü muamelenin yasaklanmasıyla ilgili 3. ve adil yargılanma hakkının ihlaliyle ilgili 6. maddeden yaptığı şikayetleri kabul etmeyen AİHM, özgürlük ve güvenlik hakkıyla ilgili 5. madde ve düşünce ve ifade özgürlüğünün ihlal edildiği gerekçesiyle 10. maddeden yapılan şikayetleri ise haklı buldu. 
     
</TEXT>
</DOC>
