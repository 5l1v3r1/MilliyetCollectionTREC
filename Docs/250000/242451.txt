<DOC>
<DOCNO> 242451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/24/son/sontur14.html </URL>
<DATE> 2004/05/24/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Bursa'daki yıkım, zabıta memurunu "ağlattı"... 
</HEADLINE>
<TEXT>

     Bursa'nın merkez Nilüfer İlçesi'nde, 5 evin kaçak olarak yapıldığı belirlenen katları, belediye ekiplerince yıkıldı. 
     Kaçak yapılaşmayla mücadelesini sürdüren Nilüfer Belediyesi ekipleri, Çamlıca Mahallesi'nde 5 evin kaçak olarak yapıldığı tespit edilen katlarının yıkımı için yoğun güvenlik önlemleri altında bu mahalleye gitti. 
     Ekipler, Belkıs Sokak'ta Hacer Bayındır, Bayram Sokak'ta Kadir Kaynak, Sarmaşık Sokak'ta Müzekker Ayaz'a ait evlerde yıkım işini tamamladı. 
     Borsa Sokak'ta Metin Coşkun'un kaçak olarak yapılan 2. katının yıkımı sırasında, korkarak anneannesi Durkadır Coşkun'un kucağında ağlamaya başlayan 4 yaşındaki Gizem Coşkun'u kucağına alan Nilüfer Belediyesi'nde görevli bir zabıta memuru, çocukla birlikte gözyaşı döktü. 
     Adını açıklamayan memur, ''Benim de aynı yaşta çocuğum var. Şimdi bu görüntüler minik Gizem'in hafızasından silinmeyecek. Onun için ben de üzüldüm'' dedi. Zabıta memuru, daha sonra çocukla yıkım tamamlanana kadar sohbet etti. 
     Bu arada, kaçak katın yıkılmasının ardından ekipler mahalleden ayrılırken, belediyeye ait iş makinesi, park halinde bulunun 16 P 6110 plakalı otomobile çarptı. 
     
</TEXT>
</DOC>
