<DOC>
<DOCNO> 247297 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/12/spor/spo01.html </URL>
<DATE> 2004/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Luccin geliyor 
</HEADLINE>
<TEXT>


Beşiktaş, Celta Vigo'nun Fransız futbolcusu Peter Luccin ile el sıkıştı. İspanyol kulübü anlaşmayı doğrularken, oyuncunun gelecek hafta imza atacağı belirtildi 

MEHMET ÇİFTÇİ 


Carnero doğruladı 
KARTAL, Del Bosque'nin ardından ilk bombasını yine İspanya'da patlattı. Beşiktaş'ın yeni Teknik Direktörü Vicente Del Bosque tarafından yürütülen görüşmeler sonrasında, Celta Vigo'nun orta sahasında görev yapan Peter Luccin için anlaşma sağlandı. Celta'nın sportif direktörü Felix Carnero, Del Bosque ile el sıkıştıklarını doğruladı. Fransız oyuncunun gelecek hafta İstanbul'a gelerek resmi sözleşmeyi imzalayacağı belirtildi. 

Asistlerde etkili 
CARNERO, birçok kulüp tarafından istenen futbolcunun transferinde aktif rol oynadığını, Luccin'i Beşiktaş'a vermekten büyük mutluluk duyduklarını söyledi. 2001'de Fransa'nın Paris St.Germain takımından Celta Vigo'ya transfer olan 25 yaşındaki Luccin'in, 1.78 boyunda ve 69 kilo olduğu, oynadığı 3 sezonda 10 gol atan siyahi oyuncunun, özellikle gol paslarında etkili bir futbolcu olarak tanındığı belirtildi. 

Bosque'den sarı ışık 

ORHAN YILDIRIM 

Sadece Okan'a tamam 
VICENTE Del Bosque, ilk raporunu önceki akşam telefonla verdi. Futbol Şube Sorumlusu Kıvanç Oktay ile bir görüşme yapan İspanyol çalıştırıcı, Okan dışındaki tüm transferlerin bekletilmesini söyledi. Takımın kasetlerini de izleyen Del Bosque, özellikle orta sahada aynı stilde ve birbirinden farkı olmayan oyuncular bulunduğunu da vurguladı. 

Konyalı Sedat olmadı 
GİDECEK futbolcuların isimlerini salı günü belirleyecek olan Del Bosque, bunun ardından transferlerin başlatılmasını talep etti. İspanyol teknik adam, Kaptan Tayfur için de sağlam raporu istedi. Kıvanç Oktay, Konyasporlu Sedat'tan vazgeçtiklerini açıkladı. Bilindiği gibi Sedat'ın borservisi eski yönetici Muzaffer Nasıroğlu'nun elinde bulunuyor. 

5 Temmuz yolcuları 

KARTAL, 5 Temmuz'da yurt dışına çıkacak. Yeni sezon hazırlıkları için Münih'e gidecek olan Siyah - Beyazlılar, 5-17 Temmuz tarihlerinde kamp yaptıkları Salzburg Anif bölgesinde 4 hazırlık maçı yapacak. Kartal, 17-23 Temmuz tarihlerinde ise Sonnhof Bad Worishofen bölgesinde de 2 maç daha oynayacak ve 23 Temmuz'da Türkiye'ye dönecek. 

Mecburi ara 

İNÖNÜ Stadı inşaatı, NATO zirvesi nedeniyle 10 gün gecikecek. İkinci Başkan Murat Aksu ve Tesisler Sorumlusu İlhan Durusoy'un bizzat yönettiği kapasite artırma çalışmaları 24 saat aralıksız sürerken, dün stada giden TSYD Başkanı Onur Belge ve bazı yöneticiler, basın tribünü konusunda görüş alışverişinde bulundu. 

Nouma Onları kimse tanımaz 

'Beni istiyorlar' 
BEŞİKTAŞ'TAN gönderilen ve Katar'da futbol yaşamını sürdüren Pascal Nouma, Başkan Yıldırım Demirören'i aradı, Anelka ve Wiltord'un yerine kendisinin alınmasını istedi. Vatandaşları hakkında konuşan Fransız futbolcu, "Onları kimse tanımaz. Taraftar beni istiyor. Gelmeye hazırım. Geçen yıl Katar'da gösterdiğim başarılı performansımı Beşiktaş'ta daha da ileri götürürüm" dedi. 

Pahalı gelmiş 
YILDIRIM Demirören ve yönetiminin seçim öncesi ve sonrasında üç kez pazarlık masasına oturduğu Anelka ile Wiltord, Siyah - Beyazlılar'a pahalı geldi. Fransız futbolculardan Anelka'nın yıllık 6, Wiltord'un ise 5 milyon Euro istediği, bu nedenle Kartal'ın transferden vazgeçtiği açıklandı. Bunun üzerine Wiltord, Santini'nin başına geçtiği İngiliz kulübü Tottenham ile anlaştı. 

'Avrupa'da işim bitmedi' 

BİLAL MEŞE 


Nihat temkinli 
BEŞİKTAŞ Teknik Direktörü Del Bosque'nin transferi için onay verdiği Real Sociedad'dan Nihat Kahveci, Siyah - Beyazlılar'ın önerisine temkinli yaklaştı. İstenmesinin gurur verici bir olay olduğunu vurgulayan başarılı futbolcu, "Bugünkü başarımı Beşiktaş sayesinde yakaladım. Avrupa beni Beşiktaşlı Nihat olarak tanıdı. Ancak Real Sociedad ile iki yıllık sözleşmem var. Kaldı ki, Avrupa'da misyonumu tamamlamadım" dedi. 

Dönmek istemiyor 
GELİŞMELERİ medyadan izlediğini, kendisine gelen ciddi bir teklifin olmadığını vurgulayan Nihat, "Tamamen kulübümle ilgili bir olay. Eğer onlardan gitmem konusunda bir öneri gelirse düşünürüm. Ancak kendime büyük hedefler koydum, onları yakalamadan dönmek istemiyorum. Türkiye'de geleceğim takım da Beşiktaş olur" yorumunu yaptı. Real Sociedead'ın ise bu transfere sıcak baktığı öğrenildi. 


</TEXT>
</DOC>
