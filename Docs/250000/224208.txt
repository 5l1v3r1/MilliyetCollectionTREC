<DOC>
<DOCNO> 224208 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/21/son/soneko02.html </URL>
<DATE> 2004/03/21/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Hyundai, Türkiye pazarında iddialı... 
</HEADLINE>
<TEXT>

     Hyundai Assan Genel Müdürü Kurthan Tarakçıoğlu, Türkiye otomotiv pazarında ilk 4 arasına girmeyi hedeflediklerini, iki aylık rakamların beklentileri yönünde gerçekleştiğini ve yıl sonunda 55 bin araç satışının planlandığını belirtti. 
     Kurthan Tarakçıoğlu, Adana'daki Hyundai Ertuğrul Plaza'yı ziyareti sırasında, AA muhabirine yaptığı açıklamada, bu yıl AR-GE projelerine önem vererek sektörde ilerleme çalışmalarına başladıklarını, dünya hedeflerinin bir adım önüne geçme çabası içinde olduklarını ifade etti. 
     Pazar paylarını yüzde 10'a çıkarmak istediklerini, ''tüketicinin aklında yer etmiş bir marka'' olmalarına rağmen yeni bir atağa ihtiyaç duyduklarını kaydeden Tarakçıoğlu, ''Bu yıl tükenmek bilmeyen bir enerji ile hareket edeceğiz'' dedi. 
     Yılın ilk iki ayında satışların bekledikleri gibi yüksek olduğunu vurgulayan Tarakçıoğlu, şunları söyledi 
     ''Anadolu'daki bayilerimizden yüksek talepler alıyoruz. Hatta, bayilerimiz Taleplere yetişemiyoruz diyorlar. Geçen yılın ilk iki ayında bin 300 satış yaparken bu yıl yaklaşık 6 bin araca ulaştık. 
     Türkiye'de otomobil sektöründe ortalama yüzde 40'lık bir büyüme ve 550 bin adet satış gerçekleşeceği tahmin ediliyor. Hyundai olarak biz yaklaşık yüzde 160'lık büyümeyle geçen yıl 21 bin olan satış rakamını 55 bine çıkarmayı planlıyoruz.'' Haziran ayında yeni bir modelin çalışmalarına başlayacaklarını, 2005 yılının ikinci yarısında da üretime geçeceklerini açıklayan Tarakçıoğlu, ''Bunun için yaklaşık 100 milyon dolarlık bir yatırım söz konusu. Ayrıca, yaklaşık 500 kişiye de istihdam sağlanacak'' diye konuştu. 
     
     ARTIŞ BEKLENİYORDU 

     Yaşanan ekonomik kriz ve sıkıntıların sektöre de yansıdığını vurgulayan Tarakçıoğlu, şöyle devam etti 
     ''2001 ila 2003 yılları arasında otomotiv sektörü zor günler yaşadı. Çok ciddi satın alma ertelemesi gerçekleşti. Türkiye'nin normal zamanda yıllık satış kapasitesi ortalama 300 bin civarındadır. Demek ki 3 yılda yaklaşık 450 bin kişi satın alma kararını ertelemişti. 
     Ekonominin iyiyi doğru yönelmesi ve hükümetin istikrarlı kararlarları nedeniyle sektördeki canlılık tazelendi. Yurt genelinde 2002 yılında 94 bin 900 araç satılırken geçen yılın sonlarına doğru hızlanan ivme ile satışlar 227 bin rakamına ulaştı. Türkiye'de otomotiv sektörünün önü açık, ertelenen alımlar, tüketici faizlerin sürekli düşüşü bunun en iyi göstergesi.'' Tarakçıoğlu, 20 yaş üstü araçlarda ÖTV indirimini kapsayan yasanın sektörü ateşlediğini kaydetti. 
     Ekonomideki istikrarın, uygulanan teşviklerin tüketicilere de olumlu katkılar sağladığını ifade eden Tarakçıoğlu, ''ÖTV indirimi çok ciddi etken oldu. Bu sayede otomotiv sektöründe ciddi bir hareket gerçekleşmiştir. Yasa 2004 yılının sonuna kadar geçerli. Bunun 2006 yılına uzatılması için hükümetle görüşmeler devam ediyor'' dedi. 
     
     AVRUPA ÜLKELERİYLE KARŞILAŞTIRMA 

     Tarakçıoğlu, Avrupa ülkelerinde bin kişiye ortalama 450 otomobil düştüğünü, Türkiye'de ise bu sayının 70'te kaldığını belirterek, bu alanda açılıma ihtiyaç duyulduğunu vurguladı. 
     Hyundai başta olmak üzere birçok otomotiv kuruluşunun Türkiye'ye pozitif gözle baktığını vurgulayan Taraçıoğlu, ''Pazardaki potansiyelin iyi değerlendirilmesi gerekir. Türkiye, 2000 yılında olduğunu gibi her yıl 466 bin satış gerçekleştirse yaklaşık 11 yıl sonra Avrupa ortalamasını yakalayabilir'' dedi. 
     
</TEXT>
</DOC>
