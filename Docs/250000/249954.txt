<DOC>
<DOCNO> 249954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/22/son/soneko28.html </URL>
<DATE> 2004/06/22/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Kredilerin yarısını İstanbul kullandı... 
</HEADLINE>
<TEXT>

     Türkiye'deki bankaların açtığı kredilerin yarısı Türkiye nüfusunun yüzde 15.3'ünün yaşadığı İstanbul'da kullandırılırken, mevduatların ise yüzde 42.6'sına İstanbulluların sahip olduğu bildirildi. 
     Bankalar Birliği, mevduatlar ve kredilerin illere ve bölgelere göre dağılımlarını açıkladı. 2003 yılı sonunda 195.2 katrilyon lira olan yurt içi kaynaklı toplam mevduatların 65.3 katrilyon lirayla yüzde 42.6'sının İstanbullular tarafından kontrol edildiği belirlendi. Bankaların 58.6 katrilyon lira olan yurt içinde kullandırdıkları kredilerin de yüzde 49.5'ini oluşturan 28.2 katrilyon liralık kısmı İstanbul'da kullandırıldı. 
     2003 yılında 70.7 milyon olan Türkiye nüfusunun 10.8 milyonu İstanbul'da yaşıyor. İstanbul'un kredilerden aldığı pay geçen yıl 2002 yılına göre 1.6 puan, mevduatlardan aldığı pay ise 2.6 puan azaldı. Kredi ve mevduatlardan ikinci en büyük payı ise Ankara'nın aldığı belirlendi. Türkiye nüfusunun yüzde 6'sının yaşadığı Ankara toplam yurt içi mevduatların yüzde 19'unu kontrol ederken, kredilerin ise yüzde 10.8'ini kullandı. Ankara'da kullandırılan krediler 2003 sonunda 5.9 katrilyon, mevduatlar ise 29.2 katrilyon lira düzeyinde bulunuyordu. Ankara'nın da kredilerden aldığı pay bir önceki yıla göre 6.9 puanlık bir düşüş kaydederken mevduatlar içerisindeki payı 1.2 puan artış kaydetti. 
     Türkiye nüfusunun yüzde 5'inin yaşadığı İzmir ise toplam mevduatlardan yüzde 5.9 pay alırken, toplam kredilerin ise yüzde 6.6'sını kullandı. İzmir'in mevduatlar içerisindeki payı geçen yıl yüzde 6.1'den yüzde 5.9'a gerilerken, kredilerden aldığı pay yüzde 5.3'ten yüzde 6.1'e çıktı. Ankara, İstanbul ve İzmir Türkiye nüfusunun yaklaşık yüzde 26.3'ü yaşıyor. 
     Söz konusu illerin toplam krediler ve toplam mevduatlardan aldığı pay ise nüfus içerisindeki paylarının oldukça üzerinde seyrediyor. Toplam mevduatların yüzde 67.5'i bu illerde yaşayan vatandaşlar, şirketler ve diğer kuruluşlar tarfından kontrol ediliyor. 
     Kredilerin ise yüzde 66.9'u bu iller tarafından kullanıldı. Türkiye nüfusunun yüzde 73.7'sinin yaşadığı 78 il ise toplam mevduatlardan ancak yüzde 32.5 oranında pay alıyor. Toplam kredilerden de söz konusu illere sadece yüzde 33.1 oranında pay kalıyor. Mevduat büyüklüğü açısından üç büyük ili yüzde 2.8 payla Bursa, krediler de ise yüzde 4.4 payla Kocaeli izliyor. Mevduat payı açısından Antalya yüzde 2.2 ile beşinci, Koceeli yüzde 1.7 ile altıncı, Adana yüzde 1.7 ile yedinci, Konya yüzde 1.2 ile sekizinci, Mersin yüzde 1.2 ile dokuzuncu, Muğla'da yüzde 1 ile onuncu sırada bulunuyor. 
     Kredilerde Kocaeli'nin arkasından beşinciliği yüzde 2.7 ile Bursa, altıncılığı yüzde 2.7 ile Giresun, yedinciliği yüzde 2.6 ile Adana, sekizinciliği yüzde 1.8 ile Antalya, dokuzunculuğu yüzde 1.3 ile Denizli ve onunculuğu da yüzde 1.3 ile Gaziantep aldı.İ 
     
</TEXT>
</DOC>
