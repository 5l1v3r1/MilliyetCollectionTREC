<DOC>
<DOCNO> 249324 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/19/son/sonyas07.html </URL>
<DATE> 2004/06/19/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Doktorların yüzde 28'i sigara tiryakisi... 
</HEADLINE>
<TEXT>

     Selçuk Üniversitesi SÜ Meram Tıp Fakültesi tarafından yapılan bir araştırmada, erkek doktorların yüzde 35'inin, kadınların ise yüzde 13'ünün sigara içtiği ortaya çıktı. 
     SÜ Meram Tıp Fakültesi Aile Hekimliği Anabilim Dalı Başkanı Yard. Doç. Ruhuşen Kutlu, AA muhabirine yaptığı açıklamada, Tıp Fakültesi'nde görevli öğretim elemanlarının sigara içme durumlarının belirlenmesi için araştırma yaptıklarını söyledi. 
     Fakültedeki yüzde 69'u erkek, 363 öğretim elemanının katıldığı araştırmaya göre, genel olarak sigara içme oranının yüzde 28.7 olduğunu vurgulayan Kutlu, erkek doktorların yüzde 35, kadınların ise yüzde 13'ünün sigara içtiğinin belirlendiğini ifade etti. 
     Erkeklerin yüzde 23'ünün, kadınların ise yüzde 13'ünün sigarayı daha önce kullandığı ve bıraktığının tespit edildiğini belirten Kutlu, ''Buna göre hesap yapıldığında ise erkeklerin yüzde 58, kadınların ise yüzde 36'sının sigara kullandığı ortaya çıkıyor. Yani doktorların sigara içme oranı oldukça yüksek'' dedi. 
     Sigaraya başlama yaşının ortalama 21 olarak tespit edildiğini belirten Kutlu, minimum başlama yaşının 11, maksimum başlama yaşının ise 38 olduğunu söyledi. 
     Sigaraya doktorların yüzde 56'sının 19-25 yaş aralığında başladığını ifade eden Kutlu, ''Sigaraya başlama nedenleri arasında doktorlarda da ilk sırayı sosyal çevre ve arkadaş grubu aldı. İkinci sırada ise stres geliyor. En önemlisi de sigara içenlerin anne, baba, eş ya da kardeşlerinin sigara kullandığı tespit edildi. Bu sonuçlara göre, doktorların tıp fakültesinde okudukları dönemlerde sigaraya başladıkları görülüyor'' diye konuştu. 
     
</TEXT>
</DOC>
