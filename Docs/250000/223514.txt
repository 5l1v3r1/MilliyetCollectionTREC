<DOC>
<DOCNO> 223514 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/18/son/sonspo16.html </URL>
<DATE> 2004/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizlispor Trabzonspor karşılaşması en zor maçlarımızdan biri... 
</HEADLINE>
<TEXT>

     Denizlispor Teknik Direktörü Giray Bulak, UEFA Kupası'na katılma yolunda en zorlu maçlardan birini Trabzonspor'a karşı oynayacaklarını belirtti. 
     Denizlispor'un istikrarlı bir grafik çizdiğini ve özellikle deplasmanlarda aldığı başarılı sonuçlarla spor kamuoyunun dikkatini çektiğini vurgulayan Bulak, Trabzon'un zor bir deplasman olduğunu, ancak kazanmak için sahaya çıkacaklarını söyledi. 
     Futbolun 3 skorlu bir oyun olduğunu ve Denizlispor'un hiçbir maça beraberliği hedef alarak çıkmadığını ifade eden Bulak, ''UEFA Kupası'nı hedeflemiş bir takımız. Dolayısıyla önümüzdeki bütün maçlarımız zor olacak. Trabzonspor karşılaşması en zor maçlarımızdan biri'' dedi. 
     
     HEDEFLER 2-3 MAÇLIK 
     AA muhabirinin, ''Denizli'de herkes yeniden UEFA Kupası'na katılmaya kilitlendi. Bunu gerçekleştirmek için nasıl bir plan uygulayacaksınız'' sorusuna da Bulak, şu yanıtı verdi 
     ''Uzun vadeli hedef koymuyorum. Çünkü böyle bir hedef psikolojik olarak futbolcuyu fazla yoruyor. Bunun yerine 2-3 maçlık periyotları hedef alıyoruz. Bu bittiğinde yeniden başlıyoruz. Biz önümüzdeki 2-3 maçı kazanırsak, ilk 5'e girme hedefine büyük ölçüde yaklaşırız. Daha sonra kalan maçlara göre yeni bir değerlendirmede bulunuruz.'' Öte yandan, sakat ve cezalı oyuncunun bulunmadığı yeşil-siyahlı takımda, Trabzonspor maçının hazırlığı bugün yapılan tek antrenmanla sürdü. 
     
</TEXT>
</DOC>
