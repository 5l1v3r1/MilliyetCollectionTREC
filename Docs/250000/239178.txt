<DOC>
<DOCNO> 239178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/11/son/sontur40.html </URL>
<DATE> 2004/05/11/ </DATE>
<TIME> 18.45 </TIME>
<AUTHOR>  </AUTHOR>
<HEADLINE>
Güler "1 Milyar tonluk rezerv bulduk, Dünya'daki payımız yüzde 72 oldu" 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, Türkiye'de 1 milyar tonluk yeni bir bor rezervi daha bulunduğunu bildirerek, dünya toplam rezervinde Türkiye'nin payının yüzde 72'ye yükseldiğini söyledi. 
     TBMM Genel Kurulu'nda Türkiye'nin yeraltı kaynakları konusunda verilen 8 araştırma önergesinin görüşmeleri sırasında Hükümet adına konuştu. 
     Maden Yasası Tasarısı'ndan söz eden Güler, önümüzdeki günlerde Genel Kurul'da ele alınacak tasarının yasalaşmasıyla yerli ve yabancı girişimcilerin daha fazla yatırım yapmalarının sağlanacağını belirtti. Güler, bu yılın ilk 4 ayında verilen ruhsatların geçen yıla göre yüzde 50 arttığını dile getirdi. 
     Türkiye'nin bor madeni kaynakları konusunda da bilgi veren Güler, bordan 250 dolayında ürün ve uç ürün elde edildiğini belirtti. Yeni bulunan 1 milyar tonluk rezervle birlikte Türkiye'nin dünya toplam bor rezervi içindeki payının yüzde 72'ye yükseldiğini kaydeden Güler, Bor Enstitüsü'nün, nihai ürün konusunda çalışmalar yaptığını söyledi. Fizibilite çalışmaları tamamlanan 9 üründen 3'ünü Etibor'un, 6'sını da özel sektörün üretmesinin öngörüldüğünü bildiren Güler, Uzakdoğu, Amerika ve Avrupa'da geniş pazar imkanları bulunan sözkonusu madeni değerlendirme konusundaki çalışmaların artarak süreceğini ifade etti. 
     Güler, bu yıl 254 milyon dolarlık bor ihracı hedeflendiğini, önümüzdeki yıl bu rakamın 300 milyon doları geçmesini beklediklerini de bildirerek, rafine bor üretimi konusunda da çalışmalar yaptıklarını söyledi. 
     
     ALTIN MADENİ 
     Güler, altın rezervlerine de değindiği konuşmasında Türkiye'nin yılda 200 ton altın ithal ettiğini ve buna 2.5 milyar dolar tutarında döviz ödediğini bildirdi. Türkiye'nin üretim yapılabilir 9 sahada 339 ton altın rezervi bulunduğunu, toplam rezervin ise 436 ton olarak hesaplandığını anlatan Güler, dünyada geçerli olan yöntemlerle ve çevreyi kirletmeden bu madenlerin ekonomiye kazandırılmasının hedeflendiğini belirtti. 
     
     JEOTERMAL ENERJİ 
     Jeotermal kaynaklar hakkında da bilgi veren Güler, Türkiye'nin toplam kaynaklarının yüzde 78'inin Ege Bölgesi'nde bulunduğunu söyledi. 
     Çok sıcak kaynaklardan elektrik üretiminde, düşük ve orta sıcak kaynaklardan da sanayi ve konutlarda ısınmada yararlanmayı hedeflediklerini kaydeden Güler, bugünkü kaynaklarla 1 milyon konutun çok rahatlıkla ısıtılabileceğini enerji ve ısınmada kullanılması halinde yılda 1 milyar dolarlık bir ekonomik katkı elde edileceğini bildirdi. 
     Güler, Erdemir'in demir çelik üretiminde rekor üstüne rekor kırdığını dile getirirken, elektrik enerjinde yerli kaynak kullanım oranını yüzde 37'den yüzde 'e çıkardıklarını, bunu yüzde 60'a yükseltmeyi hedeflediklerini sözlerine ekledi. 
     
</TEXT>
</DOC>
