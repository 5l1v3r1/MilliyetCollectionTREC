<DOC>
<DOCNO> 205165 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/29/son/sonspo15.html </URL>
<DATE> 2003/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Atalay Köklü değişiklikler için yasal düzenlemeler hazır 
</HEADLINE>
<TEXT>

     Gençlik ve Spor Genel Müdürü Mehmet Atalay, bugünkü spor teşkilatının, Türkiye'nin ihtiyaçlarını karşılayacak yapıda olmadığını belirterek, ''Sporda köklü değişiklikler yapmak için gerekli yasal düzenlemeleri 2003 yılında hazırladık'' dedi. 
     Türk sporunun 2003 yılındaki durumunu değerlendiren Mehmet Atalay, göreve geldikten sonra ilk olarak spor teşkilatını yeniden ele aldıklarını ve bugünkü durumuyla ülkenin ihtiyaçlarına cevap veremeyeceğini gördüklerini belirterek, şöyle devam etti 
     ''Sporda köklü değişiklikler için gerekli yasal düzenlemeleri hazırladık. Bu yasalar çıktıktan sonra Türk sporunda merkezden yönetim, yerini yerinden yönetime bırakacak ve federasyonlar özekleştirilecek. Sponsorluk Yasası'nın da çıkmasıyla sacayağı tamamlanmış olacak. 
     Bunlar gerçekleşene kadar federasyonları özerkliğe hazırlamak için de gerekli altyapıyı kurmaya çalıştık. Federasyonların yönetim kurullarına müdahale etmiyoruz. Bütçelerini düşük tutarak, federasyonları sponsor bulmaya zorladık. Ayrıca federasyon başkanlarına 19 milyar liraya kadar harcama yetkisi verdik. 
     Atamalarda kesinlikle performans kriterlerini uyguluyoruz. Eskiden il müdürleri göreve gelişlerini spora değil, siyasi ortama borçlu oluyorlardı. Bu nedenle çok da fazla çaba harcamıyorlardı. Bugünse artık tek işleri illerindeki insanlara spor yaptırmak. 
     Genel müdür yardımcılarını ayrı ayrı, federasyonlardan, illerden ve faaliyetlerden sorumlu yaptık. Böylece herbirinin kendi görev alanlarında etkinliğini artırdık. 
     Türk sporunda, kurumlar ve kişiler arasındaki barışı sağladık. Kollektif çalışma ortamını getirdik.'' 
     
     LİSANSLI SPORCU SAYISI BİR FELAKET 

     Türkiye'de halen sadece 340 bin lisanslı sporcu bulunduğunu ifade eden Atalay, bunun deprem felaketinden dahi büyük bir felaket olduğunu vurguladı. 
     Lisanslı sporcu sayısını 2004 yılı sonuna kadar 1 milyona çıkarmayı hedeflediklerini anlatan Atalay, 10 yıl içinde bu sayının 10 milyonu bulmasının hedeflendiğini ifade etti. 
     Atalay ayrıca sporu okullara sokabilmek için Milli Eğitim Bakanlığı ile işbirliği yapmayı planladıklarını da belirterek, ''Beden eğitimi derslerinin adından, saat sayısına ve günlük programdaki yerine kadar bazı değişiklikler yapmak istiyoruz. Öğrencilere, tesislerimizde spor yapma olanağı da sunacağız'' diye konuştu. 
     
     ULUSLARARASI BAŞARILAR, BEKLENENİN ALTINDA 

     Genel Müdür Atalay, uluslararası alanda ise 2003 yılında beklenen ölçüde başarı sağlayamadıklarını söyledi. 
     Başta halter, voleybol ve atletizm olmak üzere bazı branşlarda Türk sporunun yükselişe geçtiğini ifade eden Atalay, güreş ve tekvando gibi Türkiye'nin olimpiyat oyunlarında iddia taşıdığı bazı branşlarda ise hayal kırıklıkları yaşadıklarını sözlerine ekledi. 
     
</TEXT>
</DOC>
