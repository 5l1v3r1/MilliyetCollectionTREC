<DOC>
<DOCNO> 213945 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/08/son/sontur28.html </URL>
<DATE> 2004/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Perinçek'ten Denktaş'a destek nöbeti... 
</HEADLINE>
<TEXT>

     İşçi Partisi İP Genel Başkanı Doğu Perinçek, KKTC Cumhurbaşkanı Rauf Denktaş'a destek vermek amacıyla New York'tan dönüşüne kadar Tepebaşı'ndaki eski TÜYAP binası önünde ''Denktaş nöbeti'' başlattı. 
     Perinçek, Batı Trakya Müftüsü Mehmet Emin Aga, Türk Ortodoks Patrikhanesi Basın ve Halkla İlişkiler Sorumlusu Sevgi Erenol ve bir grup partiliyle geldiği eski TÜYAP binası önünde ''Denktaş nöbeti''nin startını verdi. 
     Buradaki konuşmasında eylemin, Denktaş New York'tan dönünceye kadar Türkiye başta olmak üzere Kıbrıs ve Batı Trakya'nın yanı sıra Moskova, Washington ve Pekin gibi şehirlerde 3 gün devam edeceğini belirten Perinçek, şunları söyledi 
     ''Bugün Denktaş'ı desteklemek, Türkiye'yi desteklemektir. Denktaş'ı desteklemek, Türkiye'nin bağımsızlığını, toprak bütünlüğünü ve Kemalist devrimi savunmanın elle tutulur ifadesidir. Şu an Denktaş'ı desteklemek, yurttaş olmanın gereğidir, birinci görevidir. Denktaş'ı desteklemek, bugün Türküm, doğruyum andına eklenen eylemin adıdır. Türküm, doğruyum, Denktaş'ı destekliyorum. Sayın Denktaş, bugün milletimiz ve bütün insanlık adına iki cephede mücadele veriyor. Birincisi dış cephedir, ABD ve AB emperyalizmine karşıdır. İkincisi iç cephedir, ihanete karşıdır.'' Denktaş lehine sloganlar atılan eylemde konuşan Mehmet Emin Aga da, Denktaş'a tam destek verdiklerini belirterek, ''Haçlı zihniyetine boyun eğmeyeceğiz'' dedi. 
     
</TEXT>
</DOC>
