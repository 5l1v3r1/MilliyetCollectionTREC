<DOC>
<DOCNO> 244712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/02/son/soneko24.html </URL>
<DATE> 2004/06/02/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Boeing, yeni teknolojik ürünlerini İstanbul'da tanıttı... 
</HEADLINE>
<TEXT>

     Dünyanın önde gelen uçak üreticilerinden Boeing, yeni teknolojik ürünlerini İstanbul'da tanıttı. 
     Atatürk Havalimanı'ndaki Airport Otel'de düzenlenen toplantıda konuşan Boeing Ürün ve Hizmet Pazarlama Direktörü Randy Tinseth, Boeing'in sivil havacılık tarihi boyunca teknolojiye liderlik ettiğini vurguladı. 
     Boeing'in 4 bin 500 kişinin çalıştığı AR-GE birimi Phantom Works'un dünyanın dört bir tarafında teknoloji geliştirme merkezleri işlettiğine dikkat çeken Tinseth, şöyle dedi 
     ''Tasarım çalışmaları devam eden Boeing 7E7 modelinin tamamen kompozit maddelerden oluşan gövdesi, geliştirilmesinde THY'nin de teknik destek sağladığı otomatik hasar tespitini sağlayan sensörleri, geliştirilmiş avyonik ve uçuş kontrol üniteleri, uçağın tamamında kullanılan e-sistemler ve kabin içindeki yeni yaklaşımlar, sivil havacılıkta gelinen en son seviyeyi temsil ediyor. 
     Airex Fuarı'nda da 7E7'nin kokpitinde kullanılacak ve pilotun özellikle kapalı ve bozuk havalarda görüş imkanını artıracak baş üstü göstergesini Headup Display sergiliyoruz.'' Boeing 7E7'nin en yakın rakibinden yüzde 20 daha az yakıt tüketeceğini bildiren Tinseth, motor ve kanat tasarımlarının da uçağın verimliliğini yüzde 10'dan fazla artıracağını kaydetti. 
     
     PENCERELERE ELEKTRONİK KARARTMA 
     Randy Tinseth, 7E7'nin diğer özellikleri için de şunları söyledi 
     ''7E7 Dreamliner, kabin içinde de fark edilir teknolojilere sahip olacak. Kabin basıncı, 13 bin 100 metre yükseklikte uçarken normal uçaklardan 600 metre daha düşük seviyeye yaklaşık 1.830 metre ayarlanacak. Böylece yolcular daha rahat nefes alabilecek. 7E7, 48x28 cm ölçüleriyle bugüne kadar üretilen tüm ticari uçaklardan daha büyük pencerelere sahip olacak. Yolcular, perdesiz camları elektronik olarak karartabilecek ve dışarıda kuvvetli güneş ışığı varken bile çevrelerini seyredebilecek.'' Boeing'in 156 binden fazla çalışanı bulunduğunu kaydeden Tinseth, bunun 20 binin üniversite mezunu, konusunda uzman kişilerden oluştuğunu bildirdi. Tinseth, ayrıca, firmanın 200'den fazla üniversite ile işbirliği içinde olduğunu belirterek, buradaki başarılı kişilerin sektöre kazandırıldığını anlattı. 
     Boeing Ticari Uçaklar Satış Direktörü Aldo Vasile de, Türkiye pazarında önemli bir potansiyel bulunduğunu belirterek, pazarda geçen yıla göre yüzde 20'lik bir gelişme olduğunu söyledi. 
     Aldo Vasile, THY ile yürütülen uçak satış görüşmeleriyle ilgili şu aşamada bir açıklama yapamayacağını kaydetti. 
     
</TEXT>
</DOC>
