<DOC>
<DOCNO> 242727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/25/son/sonspo19.html </URL>
<DATE> 2004/05/25/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Ülkerspor Finale yükseldik, ama İbrahim'in sakatlığına üzüldük... 
</HEADLINE>
<TEXT>

     Türkiye Basketbol Ligi'nde TBL play off finaline yükselen Ülkerspor, dünkü Beşiktaş maçında sol el yüzük parmağının tarak kemiği kırılan İbrahim'in sakatlığına üzülüyor. 
     Ülkerspor Genel Müdürü Lütfi Arıboğan, AA muhabirine yaptığı açıklamada, yarı final serisinin 3. maçının bekledikleri gibi geçtiğini ifade ederek, ''İyi oynayıp, kazanarak hedefimiz olan finale çıktık. Beşiktaş'ı tebrik ediyorum, iyi bir sezon geçirdiler'' dedi. 
     Finalde şampiyonluğu hedeflediklerini vurgulayan Arıboğan, ''Final öncesinde zorluklarımız var. Haluk'u kaybetmiştik, şimdi de İbrahim'in eli kırıldı. İbrahim finalde belki özel bir koruyucuyla oynayabilir. Ancak kadromuzdaki her oyuncu değerlidir ve çok formdayız. Finalde de şampiyonluğu hak edecek bir oyun ortaya koyup, hedefimize ulaşacağız'' diye konuştu. 
     
     ''KEYFİ UYGULAMALARA TEPKİLİYİZ'' 

     Lütfi Arıboğan, basketbolda en değersiz bölümün TBL haline geldiğini ifade ederek, ''Programsızlığa ve keyfi uygulamalara tepkiliyiz'' dedi. 
     Yarı final serisi başlamadan önce final serisinin 1 Haziran'da başlaması için Basketbol Federasyonu ile görüştüklerini belirten Arıboğan, şunları söyledi 
     ''Ancak dünkü maçın ardından finalin 29 Mayıs Cumartesi günü başlayacağını açıkladılar. Çeyrek final ile yarı final arasında da 13-14 gün ara verilmişti. Basketbol içinde en değersiz bölüm TBL haline geldi. İnşaat programı, kongreler, konserler ve özel gecelerin TBL karşısında önceliği var. TBL bu aktivitelerin arasında kalan zamanlarda oynanıyor. 
     Ülkerspor olarak bütün sezon boyunca program yapamamanın zorluğunu yaşıyoruz. Maalesef Türk basketbolunda programsızlık tercih ediliyor. 1 sene sonrasının programının belli olduğu ülkelere gıpta ediyorum.'' 

     
</TEXT>
</DOC>
