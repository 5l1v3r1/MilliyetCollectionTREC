<DOC>
<DOCNO> 216085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/18/son/sontur36.html </URL>
<DATE> 2004/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP'de tartışma... Ordu ve Niğde yönetimleri görevden alındı 
</HEADLINE>
<TEXT>

     CHP'de belediye başkan adaylarının açıklanmasıyla başlayan tartışmalar devam ederken, Ordu il ve merkez ilçe ile Niğde merkez ilçe yönetimlerinin görevden alındığı öğrenildi. 
     CHP Merkez Yönetim Kurulu MYK Genel Başkan Deniz Baykal Ankara dışında olduğu için Genel Başkan Yardımcısı Eşref Erdem başkanlığında toplandı. 
     Basına kapalı olarak gerçekleştirilen toplantıda, yerel seçimlere yönelik hazırlıkların değerlendirildiği ve yürütülecek kampanyaya ilişkin değerlendirmelerde bulunulduğu öğrenildi. 
     Edinilen bilgiye göre, MYK toplantısında Ordu il ve merkez ilçe ile Niğde merkez ilçe yönetimlerinin görevden alınmasına karar verildi. Parti örgütlerinin geçtiğimiz hafta sonu bazı belediye başkan adayların açıklanmasının ardından yaşanan olaylar nedeniyle görevden alındığı belirtildi. 
     Öte yandan, Ankara'ya gelerek Ordu Belediye Başkan Adayı Şadi Aslantürk'e tepki gösteren ve Seyit Torun'un aday gösterilmesini isteyen bir grup partili MYK toplantısının ardından, parti yönetimi aleyhinde sloganlar atarak Genel Merkez'den ayrıldılar. 
     
</TEXT>
</DOC>
