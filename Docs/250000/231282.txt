<DOC>
<DOCNO> 231282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/son/soneko20.html </URL>
<DATE> 2004/04/14/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Çumra Şeker Fabrikası, sıvı şeker üretecek... 
</HEADLINE>
<TEXT>

     Konya Şeker Fabrikası Yönetim Kurulu Başkanı Recep Konuk, faaliyete geçtiğinde Çumra Şeker Fabrikası'nın sıvı şeker üreteceğini bildirdi. 
     Konuk böylelikle, mısırdan üretilen nişasta bazlı şekerin aksine, çok daha sağlıklı ve ekonomik olması nedeniyle Türkiye'de önemli bir ihtiyaca cevap verileceğini söyledi. 
     Recep Konuk yaptığı açıklamada, yapımı büyük bir hızla devam eden ve 2004-2005 kampanya döneminde üretime başlaması planlanan Çumra Şeker Fabrikası'nın en önemli projelerinden birinin de, sıvı şeker üretimi olduğunu belirtti. 
     Çumra Şeker Fabrikası'nın üreteceği sıvı şekeri, tamamen iç pazarda tüketmeyi hedeflediğini dile getiren Konuk, bu anlamda fabrikanın Türkiye'nin ilk ve tek sıvı şeker üreticisi olacağını kaydetti. 
     Konuk, gıda sektörünün sıvı şeker ihtiyacını karşılaması amacıyla hazırlanan tesisin önemli bir hizmeti başaracağını kaydederek, ''Tatlandırıcıların ülkeye girdiği bugünlerde, Çumra Şeker Fabrikası'nın sıvı şeker üretmek için yatırım yapması, büyük bir önem taşımaktadır. Üretilen sıvı şeker, ithal tatlandırıcılardan çok daha cazip olacak'' dedi. 
     Özellikle gıda sektöründe faaliyet gösteren firmaların sıvı şekere büyük ilgi gösterdiğini anlatan Konuk, sıvı şekerin hiçbir katkı maddesi içermediğini belirtti. 
     Yurt dışından ithal edilen tatlandırıcıların sağlık açısından önemli sakıncaları olduğunu dile getiren Konuk, daha sağlıklı olan sıvı şekerin tüm gıda sektörünün de ilgi odağı olacağını ifade etti. 
     
     GÜNLÜK 180 TON SIVI ŞEKER ÜRETİLECEK 
     Kristal şekerin eritilip sıvı şekere dönüştürüleceğini belirten Konuk, Çumra Şeker Fabrikası bünyesinde tesisin faaliyete geçmesiyle yılın 300 günü çalışma imkanına sahip olacağını belirten Konuk, şöyle devam etti 
     ''Fabrikada ürettiği kristal şekeri, depolarında silolayıp daha sonra ihtiyaca göre sıvı şekere dönüştürme imkanına sahip bir tesis olacak. Günde 150 ton kristal şekeri eritip, 180 ton kristal şeker üretme kapasitesine sahip olacak fabrika, 60 gün revizyon yapılarak yeni kampanya dönemine hazırlanabilecek.'' Konuk, gıda sektörünün hiç bir işlem yapmadan doğrudan malzemesinin içine katabileceği sıvı şekerin, fabrika tarafından Sakkaroz ve Fruktoz olarak da verilebileceğini dile getirdi. 
     
</TEXT>
</DOC>
