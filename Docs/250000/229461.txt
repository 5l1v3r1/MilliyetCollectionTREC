<DOC>
<DOCNO> 229461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/08/guncel/gun02.html </URL>
<DATE> 2004/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Suçu görüp bildirmeyene hapis 
</HEADLINE>
<TEXT>

   TCK tasarısında, işlenmekte olan bir suçu bildirmeyene 3 aydan 2 yıla kadar hapis cezası geliyor 
   GÜNSELİ ÖNAL Ankara 
   
   Birisinin 15 yaşından küçük çocuğuna, bir özürlüye veya hamile karısına kötü muamele yaptığını gördüğü halde suç ihbarında bulunmayanlar, bundan böyle "suçlu" sayılacak ve 2 yıla kadar hapisle yargılanacak. 
   Türk Ceza Kanunu'ndaki TCK "suçu bildirmeme" suçunun yeniden düzenlendiği TCK tasarısı üzerinde çalışan TBMM Adalet Alt Komisyonu, "İşlenmekte olan bir suçu adli veya idari mercilere bildirmeyen kişi 3 aydan 2 yıla kadar hapisle cezalandırılacak" tanımlamasını yaptı. Bu suçun kapsamına şu düzenlemeler eklendi 
   "İşlenmiş olmakla birlikte, sebebiyet verdiği neticelerin sınırlandırılması halen mümkün bulunan bir suçu adli veya idari mercilere bildirmeyen kişi, bu cezaya çarptırılacak. Mağdurun 15 yaşını bitirmemiş bir çocuk, özürlü olan ya da hamileliği nedeniyle kendisini savunamayacak durumda bulunan kimse olması halinde ceza yarı oranında artırılacak." 
   
   Gizliliğin ihlali 
   "Gizliliğin ihlali" maddesinde yapılan düzenlemeye göre de, duruşmalardaki açıklama veya görüntülerin gizliliğini alenen ihlal eden kişi 3 yıla kadar hapse çarptırılacak. 
   
   
   
</TEXT>
</DOC>
