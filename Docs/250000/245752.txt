<DOC>
<DOCNO> 245752 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/06/son/sondun28.html </URL>
<DATE> 2004/06/06/ </DATE>
<TIME> 20.18 </TIME>
<AUTHOR>  </AUTHOR>
<HEADLINE>
ABD ve Irak, askeri operasyonlarda anlaşmaya çalışıyor 
</HEADLINE>
<TEXT>

     Irak ve ABD, BM Güvenlik Konseyi'ne gönderdikleri mektuplarda, çok uluslu gücün düzenlediği ana operasyonlarda anlaşmaya çalıştıklarını bildirdi. 
     Irak Başbakanı İyad Allavi ve ABD Dışişleri Bakanı Colin Powell tarafından Güvenlik Konseyi'ne gönderilen mektupların, Irak'ın geleceği ile ilgili İngiltere ve ABD tarafından BM'ye sunulan karar tasarısının onaylanması için bir kapı açtığı ifade ediliyor. 
     Konsey'deki çözümlenemeyen konu Irak'ın ana askeri operasyonlardaki rolüydü. 
     Mektupların, geçici hükümetin 30 Haziran'da iktidara gelmesini onaylayan ve barışı korumak için ''gereken tüm önlemleri almak için'' çok uluslu güce yetki veren karar tasarısına iliştirileceği kaydediliyor. 
     Ancak özenle seçilmiş kelimelerle yazıldığı gözlenen mektuplarda, eğer ABD ordusu ve Iraklıların ana operasyonlarda anlaşamazlarsa ne olacağının net olarak ifade edilmediği belirtiliyor. 
     BM Güvenlik Konseyi üyelerinin bugün mektupları ele almak üzere özel bir oturum yapacağı ifade ediliyor. 
     
</TEXT>
</DOC>
