<DOC>
<DOCNO> 203570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/21/son/sontur28.html </URL>
<DATE> 2003/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Erdoğan "Tarih sadece önyargılarla oluşmuyor" 
</HEADLINE>
<TEXT>

     Başbakan Recep Tayyip Erdoğan, tarihin sadece önyargılarla, ret ve kabullerle oluşmadığını belirterek, ''Tarih aynı zamanda insanlığın ortak mirasını sahiplenmekle oluşuyor'' dedi. 
     Erdoğan, ünlü İtalyan ailesi Mediciler'in uzun yıllar boyunca topladığı Osmanlı kültürüne ait eserlerin yer aldığı, ''Mediciler'den Savoylar'a Floransa Saraylarında Osmanlı Görkemi'' adlı serginin açılışını yaptı. 
     Sabancı Üniversitesi Sakıp Sabancı Müzesi'nde düzenlenen serginin açılışında bir konuşma yapan Erdoğan, serginin Türk tarihinin görkemini bugüne taşıdığını belirtti. 
     Sakıp Sabancı ve İtalya'nın Ankara Büyükelçisi Vittorio Surdo ile birlikte müzenin tümünü dolaştığını ifade eden Erdoğan, müzede sergilenen eserleri görünce kendisinde Avrupa Birliği AB süreciyle ilgili düşüncelerin çağrışım yaptığını söyledi. 
     ''Bu müzede medeniyetler çatışması yok, medeniyetler, kültürler buluşması var'' diyen Başbakan Erdoğan, şöyle devam etti 
     ''Floransa Sarayı'nın arka bahçesi ile Topkapı Sarayı'nın arkasındaki bahçede cirit ve mızrak oyunlarını izlediğinizde, adeta aynı kültürün iç içe olduğunu görüyorsunuz. İtalya'nın dönem başkanlığında medeniyetler çatışmasını bir kenara koymanın mücadelesini verdik. Dostum Berlusconi bu işte gerçekten çok gayret gösterdi. Berlusconi çeşitli iddialara karşılık, 'AB medeniyetler çatışmasının bir adresi değil, medeniyetler buluşmasının bir adresi olmalıdır' dedi. Eğer bu adımı atabilirsek, inanıyorum ki AB, 21. asra farklı şekilde damgasını vuracaktır.'' 
     
     MEDENİYETLER BULUŞMASINA KATKI 
     Medeniyet tarihini ifade eden unsurların sanat tarihinin içinde yer aldığını kaydeden Erdoğan, ''Ne yazık ki bize tarih, kültürel mirasla değil de siyasi boyutlarıyla gösterildi'' dedi. 
     Bu sergide Türk tarihinin muhteşem birikiminin yer aldığını ve isminin de ''Osmanlı Görkemi'' olduğunu belirten Erdoğan, sergiyi gerçekleştiren İtalya Dışişleri Bakanlığı ve Sabancı Müzesi'ne teşekkür etti. 
     Erdoğan, ''İstanbul'da sergilenen bu son derece değerli eserler, inanıyorum ki, medeniyetler buluşmasına manidar katkıda bulunacaktır'' diye konuştu. 
     Türk tarihine ait eserlerin yüzyıllar sonra dost ülke İtalya tarafından korunarak Türkiye'ye getirilmesinin son derece heyecan ve gurur verici olduğunu da ifade eden Erdoğan, ''Bu vesileyle bize yüce bir uygarlığı miras olarak bırakan ecdadımız Osmanlıyı, sonsuz saygıyla anıyorum'' dedi. 
     
     İNSANLIĞIN ORTAK MİRASI 
     Erdoğan, şöyle devam etti 
     ''Tarih sadece önyargılarla, ret ve kabullerle oluşmuyor. Tarih aynı zamanda insanlığın ortak mirasını sahiplenmekle oluşuyor. Türkiye-Avrupa ilişkilerinde ne kadar derin tarihi köklere sahip olduğumuzu sadece gazete manşetlerine, siyasi demeçlere bakarak anlayamayız. Avrupa'daki müzelere bakarak Türkiye-Avrupa ilişkilerini çok daha iyi görebileceğimizi, bu sergi göz önüne seriyor.'' Sabancı ailesine sergi için teşekkür eden Başbakan Erdoğan, İstanbul'a bir müze kazandırdığı için de Sakıp Sabancı'yı kutladı. 
     İstanbul'un ve Türkiye'nin müze açısından çok fakir olduğunu belirten Başbakan Erdoğan, devlet, özel sektör ve vakıfların müzecilik anlayışını geliştirmeleri gerektiğini söyledi. Bu konuda işadamlarına da çağrıda bulunan Erdoğan, tarihe önem veren işadamlarının özel müzeler kurmak suretiyle tarihi eserleri insanlığa maletmelerini istedi. 
     Erdoğan, ayrıca Büyükelçi Vittorio Surdo'nun kısa bir süre sonra görevini tamamlayacağını da belirterek, Türkiye-İtalya ilişkilerine yaptığı katkılardan dolayı Surdo'ya teşekkür etti. 
     Sabancı Holding Yönetim Kurulu Başkanı Sakıp Sabancı da, Floransa'nın rönesansın beşiği olan müzeler, saraylar kenti olduğunu söyledi. 
     Ünlü İtalyan ailesi Mediciler'in de sanata büyük önem veren bir aile olduğunu belirten Sabancı, bu ailenin yıllar boyunca topladığı padişah portreleri, tablolar, halılar, çiniler, savaş gereçleri ve günlük yaşama ait eşyanın korunarak İstanbul'da 21 Mart tarihine kadar sergilenmesinden büyük mutluluk duyduğunu kaydetti. 
     İtalya'nın Ankara Büyükelçisi Vittorio Surdo da, İstanbul'da meydana gelen terör saldırılarına rağmen önceden belirlenmiş programlara katılmaya özen gösterdiklerini belirterek, böylece Türk-İtalyan dostluğunu daha da pekiştirmek istediklerini söyledi. 
     Sergideki eserlerin Türk kültürünün yanı sıra Türkiye ile İtalya arasındaki yüzyıllardır süren kültürel ilişkileri ifade ettiğini vurgulayan Surdo, serginin Türkiye'nin geri dönülmez Avrupa yolculuğuna katkıda bulunmasını diledi. 
     Konuşmaların ardından Sakıp Sabancı, Başbakan Erdoğan'a, ''Hat ve Resim Koleksiyonundan Seçmeler'' adlı bir kitap hediye etti. 
     Serginin açılışına, İstanbul Valisi Muammer Güler, Büyükşehir Belediye Başkanı Ali Müfit Gürtuna, Emniyet Müdürü Celalettin Cerrah, 1. Ordu Komutanı Orgeneral Yaşar Büyükanıt, işadamları Rahmi Koç, Cem Boyner, Güler Sabancı, Prof. Dr. Erdal İnönü ile iş ve sanat dünyasından çok sayıda davetli katıldı. 
     Başbakan Erdoğan, açılışın ardından AK Parti İstanbul İl Başkanlığı'na geçti. 
     
</TEXT>
</DOC>
