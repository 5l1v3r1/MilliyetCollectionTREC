<DOC>
<DOCNO> 214708 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/12/son/sondun15.html </URL>
<DATE> 2004/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman Milletvekili Akgün Okullarda türbana karşıyım 
</HEADLINE>
<TEXT>

     Alman Sosyal Demokrat Parti SPD Milletvekili Lale Akgün, ''çocukların öğretmenlerini örnek aldıkları için okullarda öğretmenlerin türban takmasına karşı olduğunu'' söyledi. 
     Akgün, SPD'ye yakınlığıyla bilinen Friedrich Ebert Vakfı tarafından Berlin eyalet meclisinde düzenlenen ''türban tartışması'' konulu panelde yaptığı konuşmada, Almanya'daki demokratik kuralların herkesin istediği gibi giyinmesini mümkün kıldığını, ancak okullarda durumun farklı olduğunu belirtti. 
     Akgün, ''Okullar kamu kuruluşu olduğu için devletin anayasada yer alan tarafsızlık ilkesine uyması gerekir. Çocuklar öğretmenlerini örnek aldıkları için öğretmenlerinden büyük ölçüde etkileniyorlar'' dedi. 
     Ankara Üniversitesi İlahiyat Fakültesi öğretim görevlisi Prof. Beyza Bilgin de, kadınların kapanmalarının, haklarının ellerinden alınması anlamına geldiğini, buna rağmen başörtüsü yasağıyla ilgili olarak çoğunluk kararı alınması gerektiğini söyledi. 
     Bilgin, herkesin istediği gibi giyinmesi gerektiğini kaydederek, ''Ancak iyi bir Müslüman olmak için mutlaka başörtüsü taşınması gerekir denildiği zaman buna katılmam'' şeklinde konuştu. 
     Sosyal bilimler uzmanı Necla Kelek, 14-18 yaş grubu genç kızlarda yaptıkları araştırma sonucunda, bu kızların çoğunun ailelerinin zorlamasıyla türban taktıklarının belirlendiğini söyledi. 
     Araştırmaya katılan kızların ailelerinin çoğunun dini kuruluşlarda aktif olarak çalıştıklarını ve Kuran kurslarına gittiklerini ifade eden Kelek, kızların çoğunun eğitimlerini yarıda bırakarak evlendiklerini, başörtüsü taşımalarının da topluma uyumlarında olumsuz etki yaptığını kaydetti. 
     İslam dini uzmanı Hamide Mohaggigi ise her kadının başörtüsü konusunda kendisinin karar vermesi gerektiğini belirterek, ''İslamiyet'te türban takmanın bir emir olduğunu söylemek zor. Yoruma açık bir konudur. Din adamlarının da bu konuda farklı görüşleri vardır. Ben türbanı bir tavsiye olarak görüyorum'' dedi. 
     Başörtüsünün sadece siyasi bir simge olduğu yönünde Almanya'da sürdürülen tartışmaları eleştiren Mohaggigi, ''İnsanlar benim kıyafetime bakıyor ve bir yargıya varıyorlar. Başörtüsü anlamından çıkartılarak bir siyasi simge olarak görülüyor. Başörtüsü takan kadınlar bu tartışmayı hayretle izliyorlar'' diye konuştu. 
     
</TEXT>
</DOC>
