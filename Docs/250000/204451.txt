<DOC>
<DOCNO> 204451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/26/dunya/adun.html </URL>
<DATE> 2003/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Müşerref, 11 günde ikinci suikasttan da kurtuldu 
</HEADLINE>
<TEXT>

   Pakistan Devlet Başkanı'nın konvoyuna, Ravalpindi'de iki bombalı araçla düzenlenen intihar eyleminde 14 kişi öldü, 46 kişi yaralandı. Dünkü saldırı, 11 gün önceki saldırının meydana geldiği noktadan 200 metre uzaklıkta gerçekleşti. Şüpheler El Kaide üzerinde 
      DIŞ HABERLER SERVİSİ 

   
   Pakistan Devlet Başkanı Pervez Müşerref, 11 gün içinde hedef olduğu ikinci suikast girişiminden kıl payı kurtularak bir kez daha ölümün eşiğinden döndü. 14 Aralık'ta Ravalpindi'de yol kenarına yerleştirilmiş bir bombayla düzenlenen suikast girişiminden kurtulan Müşerref'in konvoyuna dün yine aynı kentte ve aynı yolda, bu kez iki ayrı kamyonetle bombalı intihar saldırısı düzenlendi. Meydana gelen iki şiddetli patlamada, iki intihar komandosu dahil 14 kişi öldü, 46 kişi de yaralandı. Müşerref'in zırhlı Mercedes'i saldırıda hasar görürken, Pakistan lideri olaydan yara almadan kurtuldu. Ordu Sözcüsü, suikast girişiminin ardında El Kaide'nin olabileceğini söyledi. 
   
   Aracı hasar gördü 
   Pervez Müşerref, dün Ravalpindi kentindeki konutundan başkent İslamabad'daki makamına giderken, konvoyunun birbirine yakın iki benzin istasyonunun yanından geçmesinden birkaç dakika sonra, benzin istasyonlarındaki bomba yüklü kamyonetler harekete geçti ve infilak etti. Pakistan Enformasyon Bakanı Raşid Ahmed, "Saldırganlar, Devlet Başkanı'nın aracını vurmak istedi" dedi. 
   Müşerref'in zırhlı aracının ön camı ve konvoydaki iki araç hasar gördü, ikisi intihar komandosu, ikisi polis 14 kişi hayatını kaybetti, 46 kişi de yaralandı. Ordu Sözcüsü Tümgeneral Şevket Sultan, Müşerref'in güvende olduğunu belirtti. Müşerref'in, Ravalpindi'deki Orduevi'ne götürüldüğü bildirildi. 
   Suikast girişiminden 7 saat sonra TV'ye çıkan Müşerref, saldırının aşırı uçların işi olduğunu söyledi. Teröristlerin hedefi olduğunu belirten Müşerref, bu kişilere karşı savaşmaları ve ülkeyi aşırı uçlardan korumaları gerektiğini vurguladı. 
   
   'Devirin' çağrısı 
   Tümgeneral Sultan, saldırının ardında El Kaide'nin veya Pakistan içinde faaliyet gösteren grupların olabileceğini söyledi. Afganistan savaşında ABD'ye verdiği destek nedeniyle radikal İslamcıların tepkisini çeken Müşerref, 14 Aralık'taki suikast girişiminin ardından "Sorumlu El Kaide olabilir" demişti. Bin Ladin'in sağ kolu Eymen El Zevahiri, eylülde Pakistanlılara Müşerref'i devirme çağrısı yapmıştı. 
   Son saldırı, Müşerref'in 14 Aralık'ta yine kıl payı kurtulduğu suikast girişiminin meydana geldiği yere 200 metre uzaklıkta düzenlendi. Önceki saldırıda, yine Müşerref'in konvoyunun geçmesinden saniyeler sonra patlama olmuş, Pakistan lideri, aracındaki, bombanın patlamasını geciktiren aksam sayesinde kurtulmuştu. 
   
   Üniformayı çıkaracak    Suikast girişimi, Pakistan Devlet Başkanı Müşerref'in, önceki gün aşırı dinci 6 partinin ittifakından oluşan Birleşik Hareket Cephesi'yle yaptığı anlaşma uyarınca 2004 sonuna kadar Genelkurmay Başkanlığı görevinden istifa edeceğini açıklamasının ardından meydana geldi. Bu tarihten sonra da Devlet Başkanlığı görevini sürdüreceğini söyleyen Müşerref, 1999'daki askeri müdahaleden sonra kararnamelerle elde ettiği bazı özel yetkileri iade etmeyi de kabul etmişti. Buna göre Müşerref, bundan böyle hükümeti feshetmek için Yüksek Mahkeme'den onay alacak. 
   
   
   
</TEXT>
</DOC>
