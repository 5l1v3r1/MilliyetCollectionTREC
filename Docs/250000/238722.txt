<DOC>
<DOCNO> 238722 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/10/spor/ymese.html </URL>
<DATE> 2004/05/10/ </DATE>
<TIME>  </TIME>
<AUTHOR> Bilal MEŞE  </AUTHOR>
<HEADLINE>
Gelecek karanlık 
</HEADLINE>
<TEXT>



Vah Beşiktaş'ım vah... Koskoca Kartal ne hallere düşmüş Bir avuç seyirci, isyan bayrağını çekmiş, "Bu maçı satanın...." diye çığlıklar atıyor. Seyirci bu bağırır da, çağırır da....Adamın ağzı torba değil ki büzesiniz. Taraftarın isyanına da "şapka" çıkarmak zorundasınız... 
Öküzün altında hiç buzağı aramaya gerek yok sevgili taraftarlar 
Neden mi 
Bu takımı koşan her takım yener de ondan... Ahı gitmiş, vahı kalmış tüm futbolcuların... Neredeyse hepsinin içi boşalmış... 
Hedef kaybolunca o takımdan bir şeyler beklemek hayalden öteye gidemez... 
Bu sezon öyle veya böyle bitti... 
Beşiktaş'ın tek yüz akı UEFA'ya kalmasıdır. 
Beni asıl düşündüren Beşiktaş'ın geleceğidir... Bu futbolcularla, bu kafayla yeni sezonda UEFA'da, Süper Lig'de sakın ola ki Beşiktaş'tan bir şey beklemeyin. 
İşbaşına kim gelirse gelsin, işleri çok zor... Bu takımda köklü revizyon şart... Siz deyin on, ben diyeyim on iki... Yeni yüzler, yeni heyecanlarla bu takım takviye edilmezse vay ki, vay 
Kartal'ın ne tutulacak bir yanı, ne de dalı kaldı. 
Dünkü maçın hangi yönünü eleştirilerim, doğrusu biz de şaşırdık. Lucescu'nun klasik tek forvetli taktiğine mi, "Lig bitse de gitsek" mantığıyla hareket eden futbolcuları mı yerden yere vuralım 
Evet, eserinizle övünebilirsiniz sevgili futbolcular... Kimseye kızmayın, ne Lucescu'ya ne de yönetime. 
Tüm avantajlarınızı altın tepsi içinde rakiplerinize sunan, önüne gelen takıma yenilen sizlersiniz. 
Sebat, Beşiktaş'a oranla daha çok koşan, yardımlaşmayı, presi ön plana çıkaran ekip görünümündeydi. Korkarak geldiler, gülerek evlerinin yolunu tuttular. İlk yarıya iki gol sığdırdılar, ikinci yarıda zamana oynadılar, üç altın puan aldılar. Çünkü karşıların da her yönüyle ruhunu teslim etmiş bir Kartal vardı da ondan. 


</TEXT>
</DOC>
