<DOC>
<DOCNO> 231712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/son/sonsiy23.html </URL>
<DATE> 2004/04/15/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Denktaş mecliste konuştu Annan Planı Türkiye'yi bölgede marjinalleştirir 
</HEADLINE>
<TEXT>

     KKTC Cumhurbaşkanı Rauf Denktaş, Annan Planı'nın öngördüğü sonucun ''KKTC'nin yok olması ve O'nu tanıyan Türkiye'nin bölge coğrafyasında, zaman içinde marjinalleştirilmesi'' olduğunu bildirdi. Denktaş, ''Bugün, tahammülü zor baskılarla Kıbrıs'ı Türkiye'den ayırma eylemi başarılı olduğu taktirde, aynı baskılarla, aynı yöntemle Türkiye'den daha neler isteneceğini düşünmek bile insanı ürpertiyor'' dedi. Denktaş, TBMM Genel Kurulu'nda yaptığı konuşmaya, Kıbrıs konusundaki düşünce ve değerlendirmelerini paylaşma fırsatı verilmesinden dolayı teşekkür ederek başladı. 32 sayfalık konuşma metninin zaman zaman dışına çıkarak konuşan Denktaş, TBMM'nin kuruluş yıldönümünden bir gün sonra ''Tarihin bir cilvesi'' olarak Kıbrıs'ta 21 yaşındaki KKTC'nin kaderini tayin için halkın sandık başına gideceğini belirtti. Basının telkinlerinin etkili olması durumunda verilecek oylarla 24 Nisan'dan sonra KKTC'nin ortadan kalkacağını ifade eden Denktaş, ''Bunun olmaması için huzurunuzdayım'' dedi. 

     
</TEXT>
</DOC>
