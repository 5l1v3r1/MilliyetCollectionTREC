<DOC>
<DOCNO> 233523 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/son/sonsiy07.html </URL>
<DATE> 2004/04/21/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Arınç'tan çocuklara Durumum iç güveysinden hallice 
</HEADLINE>
<TEXT>

     TBMM Başkanı Bülent Arınç, 23 Nisan Çocuk Bayramı nedeniyle çeşitli ülkelerden gelen çocukları kabul etti. Arınç, geçmişten bugüne gazeteci kıyafetlerini tanıtan çocukları da kabul ederken, bir çocuğun "Meclis Başkanı olmaktan memnun musunuz " sorusuna, "İç güveysinden hallice" yanıtını verdi. 
     TBMM Başkanı Bülent Arınç, Uluslararası 23 Nisan Çocuk Şenliği için Türkiye'ye gelen çocukları kabul etti. Arınç, 23 Nisan Çocuk Bayramını Atatürk'ün Türk milletine armağan 
     ettiğini belirterek, bu bayramın uluslararası alanda yaygınlaşması için TRT'nin de her yıl Türkiye'ye öğrenci davet ettiğini söyledi. Dünyada çocuk bayramı olan tek ülke olarak böyle bir mesaj vermekten onur duyduklarını vurgulayan Arınç, "Bugünün tüm dünyada çocuk bayramı olması için BM nezdinde girişimde bulunmayı düşünüyoruz. Böylece tüm dünyanın aradığı barış ve huzuru çocuklarımız eliyle yakalayabileceğimizi umut ediyoruz" dedi. Arınç, daha sonra kürsüden ayrı ayrı çocuklara kendi dilleriyle "Hoşgeldiniz" dedi. Arınç, çocukların getirdiği çeşitli hediyeleri alıp, onlara cüzdan hediye etti. Arınç, Meksikalı çocuğun getirdiği yöresel içki Tekila'yı ise fotomuhabiri Mustafa İstemi'ye verdi. 
     
     MUHABBET KUŞU 
     Arınç, daha sonra kendisini izleyen gazetecilere sürpriz olarak, geçmişten günümüze gazeteci kıyafetlerini tanıtan çocuklarla biraraya geldi. Arınç, gazeteci çocukların çeşitli sorularını da yanıtladı. Arınç, bir çocuğun "Evde hayvan besliyor musunuz " sorusuna, "Muhabbet kuşu besliyorum" karşılığını verirken, başka bir soru üzerine Meclis Başkanlığı yaptığı süre içinde en keyifli anın çocuklarla birlikte olan an olduğunu söyledi. Arınç, çocuklarla sevgiyi paylaştığını ifade etti. 
     Arınç, bir çocuğun, "İlk Meclis Başkanımız Mustafa Kemal Atatürk. Onun görevini devralmak nasıl bir duygu " sorusuna, "Büyük bir duygu" karşılığını verirken, "2004 yılında çocukları ilgilendiren bir yasa var mı " sorusu üzerine, "Hay Allah. Bakmam lazım. Varsa hemen geçiririz. 
     Ancak dün TBMM'de sokaklarda yaşayan, bakıma muhtaç çocuklarla ilgili bir araştırma komisyonu kuruldu" diye konuştu. 
     
     İÇGÜVEYSİNDEN HALLİCE 
     Arınç, bir çocuğun "Meclis Başkanı olmak nasıl bir duygu" sorusuna karşılık, "Güzel bir duygu" dedi. Arınç, "Küçükken hayal ettiğiniz meslek nedir " sorusu üzerine de, "Çok küçükken çocuklar genellikle şoför olmak isterler. Ben biraz büyüyünce kaymakam olmak istedim. Tam kaymakam oluyordum ki avukatlığa döndüm. Sonra da buraya geldim" dedi. Arınç, "Meclis Başkanı olmaktan memnun musunuz " sorusuna da, "İç güveysinden hallice" yanıtını verdi. 
     Arınç, daha sonra çeşitli ülkelerden gelen çocuklarla sohbet etti. Filistinli çocuk, Arınç'a "hatta" denilen bir atkı taktı ve Filistin rozeti verdi. Arınç, Filistin'deki olaylara değinirken, "Ah yüreğimiz yanıyor" şeklinde konuştu. 
     
</TEXT>
</DOC>
