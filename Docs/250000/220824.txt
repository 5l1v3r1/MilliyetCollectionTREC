<DOC>
<DOCNO> 220824 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/08/son/sontur35.html </URL>
<DATE> 2004/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Öcalan'ın avukatlarına Irak dönüşü gözaltı... 
</HEADLINE>
<TEXT>

     Abdullah Öcalan'ın avukatlarından İrfan Dündar ve Mahmut Şakar, dün Habur sınır kapısından Türkiye'ye giriş yaparken, jandarma tarafından gözaltına alındı. Altı saatlik gözaltı sonrasında ifadeleri alınan avukatlar, Silopi Cumhuriyet savcılığı tarafından serbest bırakıldı. 
     Gözaltı olayı ile ilgili ANKA'ya açıklamada bulunan avukat Şakar, Irak Kürdistan Demokrat Partisi KDP ve Irak Kürdistan Yurtseverler Birliği KYB binalarına yönelik intihar saldırısının ardından yaralanan yakınlarını ziyaret etmek, yaşamını yitiren akrabalarına başsağlığı dileğinde bulunmak için Kuzey Irak'a gittiklerini savundu. Şakar, ziyaretleri sırasında avukat arkadaşlarıyla da görüştüklerini belirterek, on günlük ziyaretlerinin ardından dün Habur'dan Türkiye'ye giriş yaptıklarını kaydetti. 
     Sınır girişinde jandarma tarafından durdurulduklarını ve savcılığın verdiği iziyle jandarmanın çanta ve üstlerinin aradığını anlatan Şakar, burada yaklaşık 3 saat alıkonulduklarını söyledi. Mahmut Şakar, jandarmanın Kongra- Gel Genel Başkanı Zübeyir Aydar ile görüştükleri iddiasıyla gözaltına aldığını ifade ederek, böyle bir iddianın asılsız olduğunu, seyahat haklarını kullanarak bu ziyareti gerçekleştirdiklerini kaydetti. 
     Silopi Cumhuriyet Başsavcılığı'na çıkarıldıklarını ve ifadeleri alındıktan sonra serbest bırakıldıklarını belirten Şakar, dün öğlen saat 15.00'te giriş yaptıklarını, 21.10'da ise serbest kaldıklarını belirtti. 
     Jandarmanın tutumunu abartılı bulduklarını ifade eden Şakar, bu bölgenin demokratikleşme ve insan hakları açısından zorlayıcı bir yer olduğunu, kendilerine yönelik tutumun ise yerel bir yaklaşım olarak değerlendirdiklerini söyledi. 
     Avukat İrfan Dündar ile birlikte bugün İstanbul'a döndüklerini dile getiren Mahmut Şakar, bu konuyla ilgili her hangi bir hukuksal girişimde bulunma konusunu arkadaşlarıyla değerlendireceklerini kaydetti. 
     
</TEXT>
</DOC>
