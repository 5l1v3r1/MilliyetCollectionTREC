<DOC>
<DOCNO> 211678 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/28/son/sondun21.html </URL>
<DATE> 2004/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Ruslar'ın yüzde 63'ü Türkiye'yi "dost" ve "ortak" olarak görüyor 
</HEADLINE>
<TEXT>

     Rusya'da ilk kez yapılan kapsamlı bir ankete göre, halkın yüzde 63'ü Türkiye'yi ''dost'' veya ''ortak'' olarak görüyor. 
     ''Ruslar Türkiye, Türkler ve Türk malları hakkında ne düşünüyor '' sorusuna cevap aramak için Rus-Türk İşadamları Birliği'nin RTİB dergisi Pusula'nın ülke genelinde yaptığı anket çarpıcı sonuçlar ortaya çıkardı. 
     Duma seçimlerinin anketlerini de yapan, Rusya'nın en saygın kamuoyu araştırmaları merkezi VTSIOM, 1600 Rus vatandaşına Türkiye'yi sordu. 
     ''Türkiye, Rusya için neyi temsil ediyor '' sorusuna halkın yüzde 19'u ''dost'', yüzde 44'ü ''ortak'', yüzde 15'i ''rakip'', yüzde 12'si de ''düşman'' karşılığını verdi. 
     Ankette, Rus halkının Türkiye'ye bakış açısının son 10 yılda değişip değişmediği de sorgulandı. Halkın yüzde 49'u düşüncesinin değişmediğini, yüzde 12'si olumlu yönde, yüzde 5'i ise olumsuz yönde değiştiğini söyledi. 
     ''Türkiye ya da Türkler sözcüğünü duyduğunuzda aklınıza ilk gelen şey nedir '' sorusunu ise Rusların yüzde 49'u ''alışveriş ve Türk malları'' diye cevapladı. Halkın yüzde 47'si Türkiye'yi tatil ile özdeşleştiriyor. 
     
     HER 10 RUS'TAN BİRİ TÜRKİYE'Yİ GÖRDÜ 
     Ankete göre, 145 milyon nüfuslu Rusya'da bugüne dek halkın yüzde 8'i turizm, yüzde 3'ü ise alışveriş amacıyla en az bir kez Türkiye'yi ziyaret etti. 
     Yaklaşık 35 milyona karşılık gelen yüzde 24'lük bir kitle ise ''Türkiye'ye hiç gitmedim ama ilk fırsatta gitmek istiyorum'' dedi. 
     Pusula dergisinin anketi, Rusların Türk malına eskisi kadar önyargılı bakmadıklarını da gösteriyor. Halkın yüzde 41'i genelleme yapmanın doğru olmadığını, aldıkları bazı Türk mallarından memnun kaldıklarını, bazılarından ise şikayetçi olduklarını söylüyor. 
     Türk mallarından genelde memnun olduğunu söyleyenler yüzde 12, genelde memnun olmayanlar ise yüzde 10'da kaldı. Rusların yüzde 28'i Türk mallarını satın almadığını söyledi. 
     AA muhabirine anketin sonuçlarını değerlendiren Rus-Türk İşadamları Birliği Başkanı Ali İhsan Akıskalıoğlu, özellikle turizmin gelişmesiyle Rus halkının Türkiye'ye ilişkin önyargılarının aşıldığını belirtti. 
     Akıskalıoğlu, ''Rusya pazarına Efes Pilsen, Migros, Beko, Vestel, Colins gibi başarılı markaların girmesiyle Türk malı imajı da olumlu yönde gelişti. Rus ve Türk halklarının benzer yönleri, farklılıklarından daha fazla. Temaslar arttıkça bu anlaşılıyor. Maalesef Rusya'nın Türkiye için yarattığı fırsatlar yeni yeni anlaşılıyor'' dedi. 
     
</TEXT>
</DOC>
