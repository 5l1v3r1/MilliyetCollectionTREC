<DOC>
<DOCNO> 222528 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/15/son/sonspo11.html </URL>
<DATE> 2004/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol... Beşiktaş Pınar Karşıyaka'yı yendiğimiz için mutluyuz 
</HEADLINE>
<TEXT>

     Türkiye Basketbol Ligi'nde, Pınar Karşıyaka'yı yenerek 3. sıradaki yerini koruyan Beşiktaş'ın menajeri Zeki Can, çok önemli bir galibiyet aldıklarını ve bunun mutluluğunu yaşadıklarını söyledi. 
     Zeki Can, Pınar Karşıyaka'nın çok iyi bir kadrosunun olduğunu, seyircisiyle bütünleşince de rakip takımları zorladığını anlatarak, ''İzmir'de takımımız çok iyi mücadele etti. Bizim için çok önemli bir galibiyetti. Ligi ilk 3 sırada bitirmeyi hedefliyorduk, bu hedefimiz doğrultusunda yolumuza emin adımlarla yürüyoruz'' diye konuştu. 
     Can, Pınar Karşıyaka yöneticisi Fatih Diniz'e de İzmir'de kendilerine gösterdiği misafirperverlik için teşekkür ettiklerini kaydetti. 
     
     ''MÜTEVAZI BÜTÇEYLE İYİ TAKIM KURDUK'' 
     Beşiktaş'ın mütevazı bir bütçeyle çok iyi bir takım oluşturduğunu anlatan Can, ''Doğru oyuncuları biraraya getirdik. Kimyası düzgün bir takım oluşturduk. Bunu da basketbol şube sorumlumuz Cem Bilge'nin önderliğinde gerçekleştirdik. Herkes bizden az bir bütçeyle iyi bir takım kurmanın formülünü isteyebilir. Türkiye Basketbol Ligi için de bir örnek teşkil ettiğimize inanıyorum'' dedi. 
     Can, önlerinde çok zorlu Efes Pilsen maçı bulunduğunu da hatırlatarak, ''Efes Pilsen'i ilk maçta yenmiştik. Şimdi evimizde de taraftarlarımızın desteğiyle yine galip gelip, olası bir play-off eşleşmesinde avantajlı duruma geçmek istiyoruz'' diyerek sözlerini tamamladı. 
     
</TEXT>
</DOC>
