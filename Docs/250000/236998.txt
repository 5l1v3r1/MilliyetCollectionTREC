<DOC>
<DOCNO> 236998 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/03/son/sontur20.html </URL>
<DATE> 2004/05/03/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
İstanbul'da "sultan kayığı" ile saray turları başladı 
</HEADLINE>
<TEXT>

     Milli Saraylar Daire Başkanlığı, Dolmabahçe Sarayı ile Beylerbeyi Sarayı arasında ''Sultan Kayıkları'' ile tur başlattı. 
     Milli Saraylar Daire Başkanlığı ile Sultan Kayıkları Limited Şirketi arasında imzalanan protokolle uygulamaya konulan ve ''Saray Turları'' adı verilen paket program, bugün 2 saray arasında ''sultan kayıkları'' ile yapılan geziyle tanıtıldı. 
     Turlara ilişkin basın mensuplarına bilgi veren Milli Saraylar Daire Başkanı Cemal Öztaş, tur programının saraylar arası turizm taşımacılığını başlatmak ve turizmi geliştirmek amacıyla başlatıldığını bildirdi. 
     İlk aşamada 1, sonra talebe göre 3 sultan kayığı ile 11.30-13.00 saatleri arasında Dolmabahç Sarayı'nda başlayıp tekrar burada sona erecek tur programına daha sonraki aşamada Küçüksu Kasrı ile Aynalıkavak Kasrı'nı da dahil etmek istediklerini belirten Öztaş, turların, sarayların kapalı olduğu Pazartesi ve Perşembe dışında her gün yapılacağını söyledi. 
     Dolmabahçe Sarayı'na yılda gelen ziyaretçi sayısının 265 bin, Beylerbeyi Sarayı'na gelen turist sayısının da yaklaşık bunun yarısı kadar olduğunu belirten Öztaş, ''Bu sayılar çok yetersiz. Amacımız, bu projeyle saraylarımıza gelen turist sayısını daha da artırmak'' dedi. 
     Cemal Öztaş, tur bedelinin, 15 milyon lirası taşımacılık, 20 milyon lirası da saray bilet fiyatı ile meşrubat ve sandviç fiyatı olmak üzere toplam 35 milyon lira olduğunu kaydetti. 
     Sultan Kayıkları Limited Şirketi'nin kurucusu ve Yönetim Kurulu üyesi Gülsün Bozkurt da, bugünün Türkiye ve İstanbul tarihinde çok önemli bir gün olduğunu belirterek, Vahdettin'den beri ilk defa 2 saray arasında kayıkla sefer yapılacağını söyledi. 
     Bunun dünyada da bir ilk olduğunu belirten Bozkurt, turizm acentelerinden projeye çok büyük ilgi olduğunu kaydetti. 
     Tanıtım gezisi sırasında kanun çalındı ve yolculara vişne suyu şerbeti ikram edildi. 
     
</TEXT>
</DOC>
