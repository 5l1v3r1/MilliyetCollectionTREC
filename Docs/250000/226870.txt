<DOC>
<DOCNO> 226870 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/30/son/soneko23.html </URL>
<DATE> 2004/03/30/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Desa halka açılıyor... 
</HEADLINE>
<TEXT>

     Desa, yüzde 30 oranındaki hissesini halka arz edecek. 
     İş Yatırım liderliğindeki konsorsiyum aracılığıyla 2 bin 800 lira sabit fiyatla talep toplama yöntemiyle yapılacak halka arz, Nisan ayında gerçekleştirilecek. 
     Desa, nakit olarak artırılacak 5 trilyon 75 milyar liralık sermayesini temsil edecek hisse senetleri ile Yönetim Kurulu Başkanı Melih Çelet'in sahibi olduğu hisse senetlerinin 2 trilyon 7 milyar 500 milyon liralık bölümünün toplamı olan 7 trilyon 612 milyar 500 milyon liralık nominal değerli hisse senetlerini halka arz edecek. 
     Desa'nın 20 trilyon 300 milyar liralık mevcut ödenmiş sermayesi, halka arzın gerçekleşmesiyle birlikte 25 trilyon 375 milyar liraya çıkacak. 
     Halka arza ilişkin düzenlenen basın toplantısında konuşan Desa Yönetim Kurulu Başkanı Melih Çelet, halka arzdan yaklaşık 16.5 milyon dolarlık gelir elde etmeyi hedeflediklerini söyledi. 
     Çelet, elde edilecek kaynağın şirketin büyümesi için harcanacağını belirterek, ''Halka arz gelirini Düzce Organize Sanayi Bölgesi'ndeki yeni fabrika yatırımı, mağazacılık ve markalaşma alanında kullanacağız'' dedi. 
     Desa'nın Nisan ayı sonunda Maslak'da yeni bir konsept mağaza açmayı planladığını ve bu sene ilk yurtdışı mağazasının Moskova'da açılmasının hedeflendiğini belirten Çelet, şunları kaydetti 
     ''Yatırımlarına kesintisiz devam eden Desa, Düzce Organize Sanayi Bölgesi'nde 20 bin metrekarelik bir arazi satın alarak üretiminin bir kısmını buraya kaydırmayı ve istihdam yaratmayı amaçlamaktadır. Toplam 3 milyon dolar olan bu yatırımla deri konfeksiyon ve deri ev eşyası üretimini Düzce'ye kaydırmayı planlayan Desa, tesisi 2004 yılı sonunda faaliyete geçirmeyi planlamaktadır. Bu yatırımın ardından günlük bin adet olan konfeksiyon üretimi bin 400 adete çıkarılmış olacaktır.'' Melih Çelet, halen toplam 43 bin metrekare kapalı alanda 800 çalışanıyla üretim yapan, 91 bin 742 ürün çeşidine sahip Desa'nın 29 olan mağaza sayısını bu yıl sonuna kadar 35'e yükseltmeyi planladığını bildirdi. Çelet, ''Desa önümüzdeki 5 yıl içinde mağaza sayısını yurtiçinde 50'ye, yurtdışında ise 20'ye çıkarmayı ve toplam 70 mağazaya ulaşmayı hedefliyor'' dedi. 
     
     MARKS SPENCER'İ DERİDE LİDER YAPTI 
     Çelet, geçen yıl 61 milyon dolar ciro elde eden şirketin bu yılki ciro hedefini 68 milyon dolar olarak açıkladı. 
     Melih Çelet, 2003 cirosunun yüzde 62'sinin ihracat, yüzde 38'inin ise iç piyasadan sağlandığını, dolar bazında son 3 yıldır yüzde 62 oranında büyüdüklerini kaydetti. 
     1998 yılından beri Marks Spencer'ın tek global deri konfeksiyon tedarikçisi olduklarına değinen Çelet, ''Desa kalite, tasarım ve üretim başarısıyla Marks Spencer'ı 2001 yılından beri İngiltere'de kadın deri konfeksiyonunda pazar lideri konumuna getirmiş ve İngiltere deri pazarının yüzde 14'ünü kontrol eder hale gelmiştir. Bugün Desa alım yaptığında dünyadaki deri fiyatları da hareketlenir'' dedi. 
     İstanbul Sanayi Odası'nın İSO ilk 500 sanayi kuruluşu listesinde yer alan Desa'nın 42 ülkeye ihracat yaptığını ve geçen yıl 38 milyon dolar ihracat geliri elde ettiğini belirten Çelet, Marks Spencer dışında Ralph Lauren, John Lewis, Woolworths gibi dünyaca ünlü markalara üretim yaptıklarını, ayrıca bu sene İspanyolların ünlü markası El Cortes Ingles'i ihracat pazarına dahil ettiklerini söyledi. 
     
     YIKANABİLİR ÜRÜN 
     Melih Çelet, ''Bugün yıkanabilir ürünlerimizin duyurusunu yapmaya çok az kaldı. Şeffaf, transparan deri ürünleri devreye girecektir'' dedi. 
     Soruları da yanıtlayan Çelet, Marks Spencer ile işbirliğine ilişkin olarak 8 yıldır bu firmayla çalıştıklarına ve 80 milyon sterline yakın bir ciro yakaladıklarına işaret ederek, ''Geçen yıl 34 milyon dolarlık ciro yaptık. Bu yıl Marks Spencer'a o kadar da satacağız'' diye konuştu. 
     Melih Çelet, Rusya'daki deri pazarına ilişkin bir soruyu yanıtlarken de, Türkiye'deki deri firmalarının bir dönem Rusya'ya ciddi olarak yöneldiğini ve Rusya'daki ticaretin bavul ticareti şeklinde geliştiğini anımsattı. 
     ''Biz hiçbir zaman Rusya konusunda başarılı olmadık'' diyen Çelet, Rusya ticaretinin bavul ticareti içinde geliştiğine işaret ederek, ''Biz sanayiciyiz. Rus piyasasında yer almadık. Krizle beraber bu bizim şansımız olarak ortaya çıktı. Biz hep Batıda kaldık'' dedi. 
     
     15 GÜN SÜREYLE FİYAT İSTİKRARINI SAĞLAYACAĞIZ 
     Desa'nın halka arzına liderlik edecek İş Yatırım Genel Müdürü İlhami Koç da, halka arzın zamanlama açısından uygun olduğunu ifade ederek, ''Faizler düştü, istikrarlı bir yatırım ortamı oluştu. Halka arz penceresi açık'' dedi. 
     Şirket hisselerinin yüzde 30'unun, 1.000 lira nominal değerli beher hisse 2 bin 800 lira fiyattan olmak üzere Nisan ayı ortalarında halka arz edileceğini kaydeden Koç, ''6 ay boyunca mevcut hissedarlar hisselerini satmama garantisi veriyor. Fiyatın 15 gün piyasada istikrar içinde seyretmesini sağlayacağız'' diye konuştu. 
     İlhami Koç, satışların yüzde 50'sini küçük yatırımcılara, yüzde 15'in yurtiçi kurumsal yatırımcılara, yüzde 10'un yurtdışı kurumsal yatırımcılara, yüzde 22'nin alım gücü yüksek yatırımcılara, yüzde 3'ünün de Desa çalışanlarına tahsis edileceğini bildirdi. 
     Halka arz konsorsiyumunda 30'un üzerinde aracı kurumun yer almasını beklediklerini ifade eden Koç, fiyat istikrarıyla ilgili bir soru üzerine, ''Fiyat istikrarı sermaye piyasasının yeni uygulaması. Biz halka arz gelirinin belli bir kısmını buraya ayırdık ve 15 gün süreyle fiyat istikrarını sağlayacağız'' şeklinde konuştu. 
     Şirket için 70 milyon doların üzerinde bir değer tespit ettiklerine dikkat çeken Koç, bir soru üzerine fiyatlara bakıldığında yüzde 30 gibi bir iskonto bulunduğunu kaydetti. 
     
</TEXT>
</DOC>
