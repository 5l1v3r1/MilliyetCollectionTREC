<DOC>
<DOCNO> 229012 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/06/son/sonspo05.html </URL>
<DATE> 2004/04/06/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Nereden nereye Tugay ve Nihat ateşlere düştü 
</HEADLINE>
<TEXT>

     
     Hüseyin NARİN 

     
Tugay'ın takımı Blackburn Rovers ve Nihat'ın Real Sociedad'ı geçen yılı mumla arıyor. 
     2003 sezonu sonunda UEFA Kupası'na katılan Rovers, bu sezon Premier Lig'deki son maçında Liverpool'a 4-0 gibi farklı skorla mağlup olarak puan durumunda 16. sıraya geriledi. 
     Ligin bitmesine 8 hafta kalan İngiltere'de, B.Rovers 31 puanla 16 sırada yer alıyor. Rovers'ın altındaki takımların puanları ise şöyle Portmouth 30, Leicester 28, Leeds United 25 ve W.Wanderers 24. 
     Blackburn Rovers, bu hafta Leeds United'ı konuk edecek ve iki takımdan birisi büyük ihtimalle lige veda edecek. 
     İspanya'da geçen yıl şampiyonluğu son anda Real Madrid'e kaptıran Nihat'ın takımı Real Sociedad ise, La Liga'da son hafta Mallorca ile 1-1 berabere kalarak 36 puanla 16. sırada yer aldı. 
     Milli yıldızımız sahanın en iyisi olarak gösterilirken, Nihat'ın çabaları galibiyete yetmedi. 8 hafta sonra ligin sona ereceği İspanya'da puan cetvelinde Sociedad'ın altında şu takımlar yer alıyor R.Mallorca 33, Espanyol 30, Celta Vigo 29 ve Real Murcia 20. 
     Real Sociedad, geçen yıl İspanya La Liga'yı 2. sırada bitirmiş ve Şampiyonlar Ligi'ne katılarak 4. tura kadar yükselmişti. 

     
</TEXT>
</DOC>
