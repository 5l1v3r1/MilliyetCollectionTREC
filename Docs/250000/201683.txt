<DOC>
<DOCNO> 201683 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/12/son/sontur05.html </URL>
<DATE> 2003/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Savunma Bakanı Gönül 'Bedelli askerlik düşünmüyoruz' 
</HEADLINE>
<TEXT>

     Milli Savunma Bakanı Vecdi Gönül, yeni bir bedelli askerlik uygulaması düşünmediklerini bildirdi. 
     Milli Savunma Bakanı Vecdi Gönül, CHP Manisa Milletvekili Nuri Çilingir'in "Askerlik yükümlülerinin sayısına ve bedelli askerliğin yurt içinde de uygulanıp uygulanmayacağına" ilişkin yazılı soru önergesini yanıtladı. 
     Gönül, önergeye verdiği yanıtta "bedelli askerlik" uygulamasını düşünmediklerini kaydetti. 
     Halen 35 yaşını doldurmuş ancak çeşitli nedenlerle silah altına alınmamış 20 bin yükümlünün bulunduğunu bildiren Gönül, dövizli askerliğin yabancı ülkelerde bulunan Türklerin, elde ettikleri siyasi, sosyal, ekonomik hakları, Türkiye'deki uzun süreli askerlik nedeniyle kaybetmelerine engel olmak amacıyla uygulandığını ifade etti. 
     
</TEXT>
</DOC>
