<DOC>
<DOCNO> 240004 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/14/son/sonsiy01.html </URL>
<DATE> 2004/05/14/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
AKP'liler medyaya susacak teşkilata konuşacak... 
</HEADLINE>
<TEXT>

     AKP'de Başbakan Tayyip Erdoğan'ın talimatıyla milletvekillerine, "Genelde YÖK Yasası, özelde de askerlerle ilgili" olarak konuşma yasağı konuldu. Milletvekilleri görüşlerini yalnızca seçim bölgelerinde teşkilatlarıyla paylaşacak. 
     AKP'de Genelkurmay ve üniversite çevrelerinin açık tavırlarına karşın geri adım atılmayarak YÖK Yasası'nın çıkarılmasının ardından Başbakan Erdoğan'ın partililere koyduğu konuşma yasağının sürdürülmesi kararı alındı. 
     Parti yönetimince, Başbakan Erdoğan'ın tasarının Meclis'te olduğu aşamada "konuşma yasağına" uydukları için milletvekillerine teşekkür ettiği ve bundan sonra da aynı tavrı beklediği iletildi. Milletvekillerine Erdoğan'ın, "AB süreci ve ekonomideki ince dengeler nedeniyle gerginlik yaratan taraf olmamak için milletvekillerinin uzatılan her mikrofona konuşmamalarını, medyaya konuşacak partililerin mutlaka izin almalarını istediği" mesajı iletildi. 
     Parti yönetimi de milletvekillerinden açıkça, "Genelde son YÖK Yasası boyutunda imam hatipler, özelde de Genelkurmay açıklaması ve askerlerle ilgili" konularda, medyadan gelen konuşma davetlerini geri çevirmelerini istedi. Milletvekillerine bu konuda Başbakan Erdoğan tarafından yetki verilen Dışişleri Bakanı Abdullah Gül ile Hükümet Sözcüsü olarak Adalet Bakanı Cemil çiçek'in konuşacakları belirtildi. Milletvekillerinden, yasanın çIkmasından sonra seçim bölgelerini ziyaret etmeleri ve "görüşlerini, düşüncelerini, AKP'nin çalışmalarını, tasarıda getirmek istediklerini ve bütün olarak amaçlarını" seçmenleriyle paylaşmaları istendi. 
     
</TEXT>
</DOC>
