<DOC>
<DOCNO> 243944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/30/son/sondun14.html </URL>
<DATE> 2004/05/30/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
İran UAEA denetçilerine her türlü kolaylığı sağladık... 
</HEADLINE>
<TEXT>

     İran, BM'ye bağlı Uluslararası Atom Enerjisi Ajansı UAEA denetçilerine her türlü kolaylığı sağladığını bildirdi. 
     Dışişleri Bakanlığı sözcüsü Hamid Rıza Asefi, bugün düzenlediği haftalık basın toplantısında, ''İran İslam Cumhuriyeti bütün tesislerini ajansın denetçilerinin emrine sunmuştur ve hiçbir şey gizlememiştir. Denetçilerin askeri tesislere girişini engellediğimiz iddiaları asılsızdır'' dedi. 
     Asefi, UAEA Yönetim Kurulu'nun 14 Haziran'da Viyana'da yapacağı toplantıyı kast ederek, ''Tahran, ajansla gösterdiği tam işbirliği ve şeffaf davranışı nedeniyle, ajansın İran'ın nükleer dosyası konusunda uzmanca, siyasi olmayan ve hukuki bir yaklaşım sergilemesini ve bu dosyanın kapatılmasının zeminini hazırlamasını umuyor'' diye konuştu. 
     İran Cumhurbaşkanı Muhammed Hatemi, ajans Yönetim Kurulu'nun alacağı kararın İran'ın ajansla işbirliğini etkileyeceğine dikkat çekerek, Tahran yönetiminin uranyum zenginleştirme çalışmalarını askıya almayı ve Nükleer Silahların Yayılmasını Önleme Anlaşması'nın NPT ek protokolünü uygulamayı gönüllü olarak yaptığını söylemiş, bu yüzden herhangi bir zamanda uranyum zenginleştirme çalışmalarına yeniden başlayabilecekleri ve denetimleri durdurabilecekleri uyarısında bulunmuştu. 
     İran'ın askeri sırlarının bilinmesi konusunda kimseye izin vermeyeceklerini kaydeden Hatemi, ancak nizama uygun olarak denetçilere İran'ın sırlarını kapsamayan askeri tesislere girmelerine izin verdiklerini kaydetmişti. 
     Ajansa yakın diplomatik kaynaklar, ajansın İran'dan son haftalarda yakın işbirliği görmediğini ve denetçilerin bazı askeri tesislere girmesine izin verilmediğini savunmuştu. 
     UAEA Yönetim Kurulu 14 Haziran'da yapacağı toplantıda İran'ın nükleer faaliyetlerine ilişkin dosyasını görüşecek. 
     
     IRAK 
     Dışişleri Bakanlığı sözcüsü, Tahran'ın işgalci güçlerin Irak'tan çekilmesine, egemenliğin Irak halkına devredilmesine, sorumlu bir hükümetin işbaşına gelmesi ve bağımsızca hareket etmesine sıcak baktığını da söyledi. 
     ABD ile Irak'ta işbirliği yapmanın gündemde olmadığını ifade eden Asefi, ''Son zamanlarda kutsal yerlere vahşice saldırılar düzenleyen ve cinayetler işleyen bir işgalci güçle işbirliği yapamayız. Irak'ta işgalcilerin varlığı ve izledikleri yanlış politikalar kaosa yol açmıştır'' dedi. 
     Irak'ta başbakan olması muhtemel kişi ve kurulacak hükümetin İran ile ilişkileri konusundaki düşüncesi sorulan Asefi, ''Bu konu henüz kesinlik kazanmadı. Önemli olan tam egemenliğe sahip bir hükümetin kurulmasıdır'' diye konuştu. 
     
     ÜRDÜN'E UYARI 
     Asefi, Ürdün kraliyet ailesinden veliaht Prens Hamza ve Prenses Nur'un düğün törenine son İran şahı Muhammed Rıza Pehlevi'nin eşi Farah Diba'nın davet edilmesinin ikili ilişkileri olumsuz etkileyeceği uyarısında da bulundu. 
     Sözcü, bu davet nedeniyle Ürdün'ün Tahran maslahatgüzarının Dışişleri Bakanlığı'na çağrılarak, gerekli uyarının yapıldığını belirtti. 
     İran yönetimi geçen Pazar günü de, Pehlevi'nin eşi Farah Diba ve oğlu Rıza Pehlevi'nin İspanya'da Prens Felipe ve Letizia'nın düğününe davet edilmesini protesto etmiş, Dışişleri Bakanı Kemal Harrazi, İspanya Dışişleri Bakanı Miguel Angel Moratinos ile yapacağı görüşmeyi iptal etmişti. 
     Son İran şahı Pehlevi, 1979 yılındaki İran İslam Devrimi'nden önce İran'ı terk etmiş ve bir yıl sonra Mısır'da sürgünde ölmüştü. 
     
</TEXT>
</DOC>
