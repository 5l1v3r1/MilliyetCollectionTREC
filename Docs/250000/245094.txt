<DOC>
<DOCNO> 245094 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/03/son/sontur12.html </URL>
<DATE> 2004/06/03/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Kamer Genç'in parasını saunada çalanlar için 5'er yıl hapis istemi 
</HEADLINE>
<TEXT>

     Eski Milletvekili Kamer Genç'in bir otelin saunasında 700 milyon lirasının çalınması olayı ile ilgili olarak 2 kişi hakkında dava açıldı. 
     Ankara 11. Sulh Ceza Mahkemesi'ne açılan davanın iddianamesinde, Bolu'da yakalanan Kubilay Kaya'nın, Türkiye'nin 32 ayrı yerindeki otellerde gerçekleştirdiği hırsızlık olaylarını anlattığı belirtildi. 
     İddianamede, Kaya'nın, eski milletvekili Kamer Genç'in, 2003 yılının yaz aylarında Ankara'daki Park Residence Oteli'nin saunasından yararlanırken dolabından 700 milyon lirayı arkadaşı Ahmet Manavbaşı ile çaldıklarını söylediği kaydedildi. 
     Genç'in, otelin saunasına zaman zaman gittiğini, ancak parasının çalındığından haberinin olmadığını ifade ettiği belirtilen iddianamede, sanıklar Kaya ve Manavbaşı hakkında Türk Ceza Kanunu'nun ''hırsızlık'' suçunu düzenleyen 491 3. maddesi uyarınca 1'er yıldan 5'er yıla kadar hapis istendi. 
     Kaya, hazırlık soruşturmasındaki ifadesinde, 1992 yılında lüks otellerde çalışmaya başladığını, 1995 yılında maddi durumunun bozulması üzerine müşteri dolaplarını açarak hırsızlık yaptığını kaydetti. Müşterilerin değerli eşyalarını ya saunadaki dolaplarına getirdiklerini ya da odalarında bıraktıklarını anlatan Kaya, ''Ben de bunu fırsat bilerek saunadaki müşteri dolaplarını tornavida ya da başka yolla açarak kıymetli eşyalarını alıyordum veya odalarına çıkarak çalıyordum'' dedi. 
     
</TEXT>
</DOC>
