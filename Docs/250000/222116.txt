<DOC>
<DOCNO> 222116 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/14/magazin/amag.html </URL>
<DATE> 2004/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
'Gel oyna' dediler, o kalktı yıldız oldu 
</HEADLINE>
<TEXT>

   Son ekran yıldızımız Kamil Zaim, ilkokul mezunu. Setlerde çaycılık yaparken 'Gel oyna' demişler. Şimdi ise gülmekten, kimse onu durduramıyor... 
      Birsen Altuntaş 
   
   Ekranlara son günlerde sıkça gelen Demet Şener ve İbrahim Kutluay'lı 'Cola Turka Light' reklamlarında ve TRT'nin 'Show Gecesi' programının skeçlerinde rol alan set işçisi Kamil Zaim'e 43 reklam teklifi yağıyor. 
   Film ve dizi setlerinde çaycılık yaparak yaşamını kazanan Zaim, aslen Erzurum, Aşkaleli. Küçük yaşlarda ailesiyle İstanbul'a göç eden Zaim, evinin yakınlarında oturan Behçet Nacar ve Turgut Öcal sayesinde setlerde çaycılık yaparak da olsa, beyazperdeyle tanışmış. 
   
   'Güney saçımı okşadı' 
   O dönem 8 yaşında olduğunu kaydeden Zaim, Yılmaz Güney'le tanışmasını da şöyle anlatıyor "Yılmaz Güney'le de çalıştım. Hatta Yılmaz Ağabey bir gün saçımı okşadı ve 'İleride büyük adam olacaksın' dedi. İlkokul mezunuyum. Diplomamı gösterebilirim." 
   'Show Gecesi'ndeki skeçlerde, kelimeleri ilginç şekilde telaffuz edip şaşkın ifadesiyle izleyicileri güldüren Zaim, setlerde 'işbitirici kimliği' nedeniyle kendisine 'Hafız' diye seslendiklerini söylüyor. 
   
   'Bahtiyar Abi kızdı' 
   Kendisini 'keşfedenin' ise, kısa süre önce TRT İstanbul Televizyonu Genel Müdür Yardımcılığı'na atanan Bahtiyar Sis olduğunu itiraf eden Zaim, ekrandaki macerasının 'yıldızlığa' gidişini de şöyle özetliyor 
   "15 senedir tanışıyoruz. Ara sıra yanına uğruyordum. Bir gün 'Gel, eğlence programı yapıyoruz, orada oyna' diye çağırdı. Ben de o ne diyorsa yapmaya başladım. Hem de 'Show Gecesi' çekilirken set işçiliği yapıyorum. Çok güzel oldu. Şimdi herkes beni seviyor. Ama son zamanlarda biraz abartılı rol yapmaya başlamışım diye Bahtiyar Abi bana kızdı. Ben de eskisi gibi doğaçlama oynamaya çalışıyorum." 
   
   'Artık hayranlarım var' 
   'Cola Turka Light' reklamından 1 milyar lira aldığını söyleyen 2 çocuk sahibi Zaim, şöhret ve parada gözü olmadığını da özellikle vurguluyor. 
   Cihangir'den Sarıyer'deki daha geniş bir eve taşındığını anlatan Zaim, sözlerini şöyle bitiriyor 
   "Eskiye göre maddi durumum düzeldi ama benim için para o kadar önemli değil. Bir televizyon yöneticisi, bir gün bana güvendiği için odasındaki kasayı göstererek, 'Ben artık insanlarla değil, bunun içindeki paralarla konuşuyorum' dedi. Ondan kendime ders çıkardım. Para değil, insanlık önemli. Şimdi beni sokakta görüp gülümsüyorlar, öpmeye çalışıyorlar. Geçen gün Yeşilçam Sokak'ta üç kız geldi, baktım hayranlarım. Üçünü birden kucaklayıp öptüm. Bu duruma 8 yaşında kızım ve 18 yaşında oğlum bile çok şaşırıyor." 
   
   
</TEXT>
</DOC>
