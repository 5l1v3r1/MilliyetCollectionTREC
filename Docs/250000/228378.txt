<DOC>
<DOCNO> 228378 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/04/yasam/yas03.html </URL>
<DATE> 2004/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir diyet tabusu daha yıkıldı 
</HEADLINE>
<TEXT>
   Sağlık için, çok değil susadıkça su için 
   Günde 8 bardak su içilmeli diyen yaklaşımın aksine, son araştırma sonuçları 'susuzluğu dinlemek yeterli' diyor 
      
   AMERICAN Journal of Physiology - Renal Physiology dergisinde yayımlanan ve 40 - 79 yaşlarındaki 458 kişi üzerinde yapılan bir araştırmanın sonuçlarına göre, alınan ve vücuttan atılan su miktarı, boy ve ağırlıktan bağımsız olarak kişiden kişiye farklılık gösteriyor. Araştırmaya göre, yaşlılarda bile sadece susadıkça su içmek, su ihtiyacını karşılamaya yetiyor. 
   
   Aşırı sıcakta dikkat 
   GÜNDE ortalama 8 bardaktan az su içen insanları gözlemlediklerini ve az su içmelerine rağmen bu kişilerin vücudunun susuz kalmadığını belirlediklerini belirten araştırmacılar, "Tavsiyemiz, sadece susuzluğunuzu dinlemeniz ve aşırı sıcaklara ya da düşük neme maruz kaldığınız veya fiziksel açıdan çok aktif olduğunuz durumlarda dikkatli olmanız yönündedir" dedi. 
   
   Diğer içeceklerin önemi 
   INSTITUTE of Medicine'ın son raporunda yer alan bir araştırmaya göre de, kadınlar günde ortalama 2.7, erkekler ise 3.7 litre su tüketiyor. Ancak bu miktarın önemli kısmı yiyecek veya içilen diğer sıvılardan karşılanıyor. 
   
   
</TEXT>
</DOC>
