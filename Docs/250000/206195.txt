<DOC>
<DOCNO> 206195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/03/son/sondun04.html </URL>
<DATE> 2004/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Green Card için 5.9 milyon kişi başvurdu 
</HEADLINE>
<TEXT>

     ABD'nin bu yıl dağıtacağı yaklaşık 55 bin green card yeşil kart için 5,9 milyon kişinin başvurduğu açıklandı. 
     Bu sayının geçen yılkinden az olduğu belirtiliyor. Başvurular 2000 yılında, 13 milyonla rekor düzeye ulaşmıştı. 
     Bu yıl en fazla başvurunun Bangladeş, Etiyopya, Nijerya, Nepal ve Fas'tan geldiği bildirildi. Bu ülkelerin her birinden 3500 kişiye yeşil kart verilecek. 
     Yeşil kart, sahiplerine otomatik olarak Amerikan vatandaşlığı sağlamıyor, ancak ABD'de yasal olarak oturma ve çalışma hakkı tanıyor. 
     
     SADECE İNTERNET ARACILIĞIYLA 
     Amerikan makamları bu yıl sadece internet aracılığıyla yapılan başvuruları kabul etti. Son başvuru tarihi olan geçen salı gece yarısından önceki 12 saat içinde binlerce kişinin başvuruda bulunmak istemesi yüzünden ABD Dışişleri Bakanlığı'nın bilgisayarlarının kilitlendiği ve çok az sayıda başvurunun yerine ulaşabildiği belirtildi. 
     Geçen yıl postayla yapılan yaklaşık 10 milyon başvurunun 2,9 milyonunun, süre dolduktan sonra bakanlığa ulaştığı gerekçesiyle kabul edilmediği bildiriliyor. 
     Konuyla ilgili avukatlar, ''Pek çok müracaatçının bilgisayarı olmadığı için başvuramadığından bu sene başvuru sayısının düşük olduğunu'' ifade ettiler. Avukatlar, ''ABD'de kaçak olarak yaşayan çok sayıda insanın da, başvuru bilgilerinin, sınırdışı edilmeleri amacıyla kullanılacağından korktukları için başvuru yapamadıklarını'' söylediler. 
     ABD'de yaklaşık 8-10 milyon kişinin kaçak olarak yaşadığı sanılıyor. Avukatlar başvuru formlarını doldurup bilgisayar aracılığıyla bakanlığa yollamak için kişi başına 20 dolar alıyor. 
     Yetkililer bu yıl bilgisayar kurası için başvuranlar arasında 110 bininin seçileceğini açıkladılar. Ancak bunların yaklaşık yarısının gerekli koşullara uymadığı için eleneceği ve sadece 55 bin kişiye yeşil kart verileceği belirtildi. 
     
</TEXT>
</DOC>
