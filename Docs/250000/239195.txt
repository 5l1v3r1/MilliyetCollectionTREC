<DOC>
<DOCNO> 239195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/11/son/sonyas14.html </URL>
<DATE> 2004/05/11/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Gwyneth Paltrow ''havuzda'' doğuracak... 
</HEADLINE>
<TEXT>

     Ünlü Oscarlı oyuncu Gwyneth Paltrow, çocuğunu özel bir yöntemle Londra'daki evinde hazırlanan havuzda dünyaya getirecek. 
     Internetteki ''netscape'' sitesinin haberine göre, bu hafta içinde bir kız çocuk dünyaya getirmesi beklenen Paltrow, 1987'de Dr. Gowri Motha tarafından bulunan metodla doğum yapacak. 
     Daha ağrısız bir doğumu sağlayan yöntemle doğuracak Gwyneth Paltrow'un havuz ve gerekli şartları evinde hazırlattığı ifade edildi. 
     Bebeğin ismini henüz düşünmeyen Paltrow ve eşi şarkıcı Chris Martin'in, çocuğun adını doğduktan sonra ''yüzüne bakarak'' bulmayı düşündüğü kaydedildi. 
     
     EVİNİN KADINI OLUYOR 

     ''Aşık Shakespeare-Shakespeare in Love'' filmiyle Oscar ödülü kazanan başarılı oyuncu Gwyneth Paltrow, doğumdan sonra annesinin izinden giderek ''evinin kadını'' olacak. 
     Kariyerinin doruğundayken Gwyneth ve Jake Paltrow'u yetiştirmek için beyazperdeye veda eden annesini örnek alan 31 yaşındaki oyuncu, ''Yıllarca çalışacak halim yok. Görüyorum ki benim işimi yapan kadınlar çocuklarını göremiyor bile... Ben böyle bir anne olmayacağım'' açıklamasında bulundu. 
     Gwyneth Paltrow, son olarak Londra'da sahnelenen ''Romeo ve Juliette'' adlı tiyatro oyununda izleyici karşısına çıkmıştı. 
     
</TEXT>
</DOC>
