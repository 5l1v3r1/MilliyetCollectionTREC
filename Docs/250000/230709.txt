<DOC>
<DOCNO> 230709 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/12/son/sontur09.html </URL>
<DATE> 2004/04/12/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Sakıp Sabancı'yı uğurladık... 
</HEADLINE>
<TEXT>

     Kalplerde ''Sakıp Ağa'' olarak yer edinen Sakıp Sabancı, son yolculuğuna onbinlerce seveninin katıldığı devlet töreniyle uğurlandı. 
     Sakıp Sabancı'nın cenazesi Fatih Camii'nden çıkarılışının ardından tören birliği tarafından bir süre omuzlarda taşındı. 2 asker de Sabancı'nın fotoğrafı ve devlet üstün hizmet madalyası beratı ile cenazeyi izledi. 
     Sabancı'nın naaşı daha sonra cenaze arabasına konularak 1. Ordu Onur Kıtası ve Askeri Bandosu'nun eşliğinde cenaze marşıyla Fevzipaşa Caddesi'nde ihtiram yürüyüşü ile Akdeniz Caddesi'ne kadar götürüldü. 
     Motosikletli trafik polisleri de Onur Kıtası'nın önünde eskortluk yaptı. 
     Bu arada, cami çıkışı ve Fevzipaşa Caddesi'nin kenarını tamamen dolduran vatandaşlar da gözyaşları içinde Sabancı'ya dua ettiler. Bazı vatandaşlar tekbir getirdi. 
     Sakıp Sabancı, daha sonra Zincirlikuyu Mezarlığı'nda bulunan aile kabristanına defnedildi. 
     

     
</TEXT>
</DOC>
