<DOC>
<DOCNO> 210808 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/24/spor/ygokberk.html </URL>
<DATE> 2004/01/24/ </DATE>
<TIME>  </TIME>
<AUTHOR> Bilgin GÖKBERK  </AUTHOR>
<HEADLINE>
Geç olsun 'Genç' olsun 
</HEADLINE>
<TEXT>

   
   "Maç biter bitmez hemen yazdır" diyorlar gazeteden... Demesi kolay tabii... Peki ya yazdırması... Önce yazmalıyım ki, yazdırabileyim... Dünkü gibi "90"lar için "yazan"ların "pas" hakkı olmalı belki de... Mesela dünkü ilk 45 için hiç bir şey mi yazamadın deseydi biri... "Bir şey" zaten yok da, ama istersen "hiç"i yazabilirim" derdim bende... Belki saçmasapan geliyor size ama ilk "45"te bana öyle geldi işte... "Yeni"lenen Galatasaray'ın Antalya'da, "eski"sinden farklı olmasında en çok "Volkan farkı" vardı. Solak bir "10" arıyorlardı, bulamıyorlardı. "Sağ"lak "20"lerinden "10" yaratmışlardı. Fena da olmamıştı. Ama dün Diyarbakır'da "0"ı oynuyordu. Antalya'daki Sabri "içerden" bedava gelmiş gibi değil, "dışardan" bol euroyla gelmiş gibiydi. O da Antalya'da Volkan gibi bir "olmazsa olmaz"dı. Ama Diyarbakır da, olsa ne olur, olmasa ne olurdu sanki... Ve Antalya'daki Bratu tabii... Aranan, bire birde adam geçen, sprinter, bol pozisyona giren oyuncu bulunmuş muydu yoksa .. Yetenekliydi de... Diyarbakır'da o da "yok"tu. 
   Yaratıcı, teknik, yüzü dönük çalım atabilen bu üç oyuncu Galatasaray hücumlarında "yok"tu. Antalya'daki Petre, Batista Diyarbakır'da bir vardı, bir yoktu. Galatasaray'ın gerisi evet, daha "genç"ti, daha "çabuk"tu. Berisi de sadece koşuyordu. Ama işte yetmiyordu... 60 gibi "Ümit"lendi Galatasaray... Galatasaraylı da belki "ümit"lendi. Özel maç farklı tabii, "lig"in maçından... Özel oyuncular gerekiyor maçı çevirmek için... "Özel" olanlar da özelliklerini ortaya koymayınca "sıradan"larla da Diyarbakır'dan sıyrılamadılar tabii... 
   Hasan Şaş bu takıma girerse iyi olur. Hakan Şükür futboluyla girerse fena olmasa da, gereksiz "abi"likleriyle girmese bence daha iyi olur. Çünkü "yeni"lenen bu Galatasaray'ın "eski"sinden şimdilik tek farkı hiç olmazsa "vıdı vıdı"sız oynamaları, "dedikoducu"suz olmaları, sahada daha amatör durmaları... Bir Ergün "abi"leri var. O da "abi"liğini "Ergün"ce yapıyor zaten... Şimdilik sadece sempatikler yani... 
   
      
</TEXT>
</DOC>
