<DOC>
<DOCNO> 230769 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/12/son/sonyas18.html </URL>
<DATE> 2004/04/12/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Amerikalıların yüzde 67'si kilo vermek istiyor 
</HEADLINE>
<TEXT>

     Fazla kilolarıyla başları dertte bulunan Amerikalıların yüzde 67'si kilo vermek istiyor. 
     Bu konuda yapılan son araştırmaya göre, şişmanlıktan bıkan Amerikan halkının yüzde 30'u bu bahar diyet yapmayı planlıyor. 
     New York merkezli DietDirectives tarafından ülke çapında yapılan araştırmada, kadınların yüzde 34'ü yaza kilo vererek girmek için baharda diyet yapmayı planladığını söylerken, erkeklerde bu oran yüzde 26'ya çıktı. 
     ABD'nin güneyinde yaşayanlar yüzde 71 ile en çok zayıflamayı arzu edenler olarak belirlenirken, bunu yüzde 66 ile kuzeydoğu kesimindekiler, yüzde 64 ile orta-batı ve yine yüzde 64 ile batıda yaşayanlar izledi. 
     Araştırma sonuçlarına göre, Amerikalıların yüzde 57'si yemekler arasında atıştırdığını, yüzde 39'u da fast food tarzı yemeğe bayıldığını itiraf etti. 
     Diyet önerileri hazırlayan şirketin kurucularından Joan Breibart, zayıflamak için rejim yapanların lokmalarını çiğneme alışkanlıklarını da izlemeleri önerisinde bulundu. 
     Breibart, diyet yapanların lokmalarını üç gün boyunca izlemeleri tavsiyesinde bulunarak, küçük yemeklerin 12 ila 16, orta boy yemeklerin 18 ila 22 lokmada yenmesi gerektiğini kaydetti. 
     
     EFEDRA YASAĞI 
     Öte yandan, ABD'de bir süre önce kilo vermek ve vücut geliştirmek isteyenlerin gözdesi olan ''efedra'' maddesine getirilen federal yasak bugünden itibaren yürürlüğe girdi. 
     Amfetamin benzeri bitkisel madde, ABD'de 155 ölüm, çok sayıda kalp krizi ve felç vakasıyla bağlantılandırılmıştı. Geçen yıl ülkenin popüler sporu beyzbolun oyuncularından birisinin ölümünden de sorumlu tutulan efedranın özellikle yoğun egzersiz yapanlarda kalp krizi ve yüksek tansiyon riskini artırdığı belirtiliyor. 
     Federal yasaktan önce birçok eyalet efedra içeren zayıflama hapı, vitamin ve benzerlerinin satışını yasaklamıştı. 
     
</TEXT>
</DOC>
