<DOC>
<DOCNO> 210448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/22/son/sonspo34.html </URL>
<DATE> 2004/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmit İsmetpaşa Stadı 10 cm kar altında... 
</HEADLINE>
<TEXT>

     İzmit'te kar yağışı yüzünden İsmetpaşa Stadı'nın zemini 10 santimetre karla kaplandı. Zemin, 24 Ocak Cumartesi günü yapılacak Kocaelispor-Altay İkinci Futbol Ligi A Kategorisi maçı için temizleniyor. 
     Gençlik ve Spor Kocaeli İl Müdürü Kenan Malkoç, yoğun kar yağışı nedeniyle İsmetpaşa Stadı'nın zemininin karla kaplandığını belirterek, 50 kişilik ekiple zemin temizleme çalışmalarını sürdürdüklerini kaydetti. 
     Malkoç, meteorolojiden yarın hava sıcaklığının eksi 4 dereceye dek gerileyeceği uyarısını aldıklarını ifade ederek, şöyle konuştu 
     ''Hava sıcaklığı eksi 4 derece olursa don tehlikesi var. Bu da çalışmalarımızı olumsuz yönde etkiler. Ancak şimdiki 50 kişilik ekibimizi gerekirse çevre belediyelerin personel yardımıyla yarın 100 kişiye çıkartırız. Maçın yapılması için üzerimize ne görev düşüyorsa yaparız.'' Malkoç, zeminin bozulmaması için sahaya kar temizleme makinasını sokamadıklarını, aralıksız olarak kar küreme çalışmalarını sürdürdüklerini sözlerine ekledi. 
     
</TEXT>
</DOC>
