<DOC>
<DOCNO> 214188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/10/spor/spo04.html </URL>
<DATE> 2004/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Gökdeniz masada 
</HEADLINE>
<TEXT>

   Bordo-Mavili yönetim, sözleşmesi sezon sonunda sona erecek olan futbolcusuyla dün bir görüşme yaptı. Fatih Tekke ile de ilk konuşma bugün gerçekleştirilecek 
      
   'Işığı gördük' 
   TRABZONSPOR Yönetimi, gelecek sezon için çalışmalara şimdiden başladı. Yıl sonunda sözleşmesi bitecek olan Gökdeniz ile ilk görüşmeyi dün yapan Asbaşkan Nevzat Şakar, "Gökdeniz'den takımda kalacağının ışığını aldık. Sorun yaşanmayacağını gördük. Kendisi de kalmaktan yana olduğunu bana söyledi. Biz de fedakarlık yapacağız" diye konuştu. 
   
   'Fatih gecikti' 
   GÖKDENİZ de olumlu bir görüşme yaptıklarını vurguladı. Şakar, Bordo - Mavili takımın Kaptanı Fatih ile de dün görüşmeyi planladıklarını, ancak tecrübeli futbolcunun tesislere geç gelmesinden dolayı bunun gerçekleşmediğini ifade etti. Bordo - Mavili yönetici, Fatih Tekke ile de bugün bir görüşme yapacaklarını vurguladı. 
   
   Ne yapsa olmuyor    SEZON başında Antwerp'ten transfer edilen İbrahim Yattara bir türlü teknik direktörlerin gözüne giremedi. Bugüne kadar üç antrenörle çalışan Gineli futbolcu, 20 maçın sadece 4'ünde 90 dakika görev alabildi. Oynadığı ilk maçta gol atıp, kırmızı kart gören Yattara, daha sonra Akçaabat Sebat, Çaykur Rizespor, Gençlerbirliği ve Konyaspor karşılaşmalarının tamamında sahada kaldı, oynadığı 959 dakika içinde üç gol attı, 7 gol pası verdi. 
   
   
</TEXT>
</DOC>
