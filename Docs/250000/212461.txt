<DOC>
<DOCNO> 212461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/01/ekonomi/eko06.html </URL>
<DATE> 2004/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
TMSF, devlette 'Uzan alacağı' arıyor 
</HEADLINE>
<TEXT>

   TMSF, Adalet Bakanlığı'na yazı göndererek, kamu kuruluşlarında İmar Bankası olayından sorumlu gerçek ve tüzel kişilerle ilgili mal, hak ve alacak bulunup bulunmadığını sordu 
      ANKARA Milliyet 
   
   Tasarruf Mevduatı Sigorta Fonu TMSF , Adalet Bakanlığı'na bir yazı göndererek, bakanlık bünyesinde ve diğer kamu kuruluşlarında, İmar Bankası'nın içinin boşaltılmasından sorumlu olan gerçek ve tüzel kişilerle ilgili mal, hak ve alacak bulunup bulunmadığının araştırılmasını, varsa, bunlara haciz konularak, ikinci bir yazıya kadar bloke edilmesini istedi. 
   Bakanlığa gönderdiği yazı ile birlikte 111 kişilik isim listesi de gönderen TMSF'nin Uzan ailesi ve Uzan Grubu çalışanlarıyla ilgili gözden kaçırılan ve haciz konulamayan malları saptamaya çalıştığı öğrenildi. 
   
   7.7 katrilyonluk haciz 
   TMSF Birinci Tahsilat Dairesi Başkan Yardımcısı Vekili Faruk Sarıaslan imzalı yazıda, İmar Bankası'nın içinin boşaltılması nedeniyle 7 katrilyon 730 trilyon 973 milyar liralık Hazine alacağı doğduğunu, bunun sorumlularının, tüm mal, hak ve alacaklarına Amme Alacaklarının Tahsil Usulü Kanunu maddeleri gereğince haciz konulduğu belirtildi. 
   Yazıda, bu nedenle, Adalet Bakanlığı'na bağlı tüm birimlerde bu sorumlularla ilgili mal, hak ve alacak bulunup bulunmadığının araştırılması, bulunması halinde, haciz konularak, sözkonusu mal, hak ve alacağın, TMSF'den gelecek ikinci yazıya kadar bloke edilmesi istendi. 
   
   Eşler ve çocuklar listede 
   TMSF'nin Adalet Bakanlığı'na gönderdiği yazıya ek olarak, İmar Bankası'nın içinin boşaltılmasından sorumlu tutulan 111 kişinin isim listesi de bakanlığa gönderildi. 
   Listede, Uzan ailesine mensup Kemal, Cem, Hakan, Yavuz Uzan'ın isimlerinin bulunmaması, bunların yerine, Uzanlar'ın eşleri, çocukları ve akrabalarıyla, İmar Bankası eski yöneticilerinin eşleri ve çocuklarının isimlerinin yer alması dikkat çekti. 
   Bunun, İmar Bankası yönetiminde bulunmayan Cem Uzan dışındaki isimler hakkında her türlü takibin şu ana kadar yapılmış olması, takip edilemeyen, mal, hak ve alacakların diğer aile bireylerinin üzerine geçirilmiş olma ihtimalinden kaynaklandığı öğrenildi. 
   
   Korkmaz Yiğit de soruldu    Bir yetkili, sözkonusu yazının diğer kamu kuruluşlarına da gönderildiğini, böylece, TMSF'nin bugüne kadar saptayamadığı mal, hak ve alacakların ortaya çıkartılarak, devletten Uzanlar'a ödenecek olası hakların yada Uzanlar'ın ödemesi gereken olası alacakların saptanmasının amaçlandığını söyledi. 
   TMSF, İmar Bankası dışında, Korkmaz Yiğit ve Yiğit'in şirketleri için de benzer yazıyı bakanlığa gönderdi ve İmar Bankası için talep ettiği araştırmanın Yiğit için de yapılmasını istedi. 
   
   
</TEXT>
</DOC>
