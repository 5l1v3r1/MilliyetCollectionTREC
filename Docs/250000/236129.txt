<DOC>
<DOCNO> 236129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/30/son/sondun17.html </URL>
<DATE> 2004/04/30/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Güney Kıbrıs AB üyeliğini kutluyor... 
</HEADLINE>
<TEXT>

     Güney Kıbrıs Rum Yönetimi, yarın başlayacak Avrupa Birliği AB üyeliği nedeniyle bugünden çeşitli kutlama etkinlikleri düzenliyor. 
     Lefkoşa Rum Belediyesi, kentin Rum kesiminde diğer 7 belediyeyle birlikte, öğleden sonra Eleftheria Meydanı'nda kutlamaları başlatıyor. buradaki kutlamalar, geç saatlerde Yunanistanlı sanatçı Anna Vissi konseriyle son bulacak. 
     Lefkoşa Rum Belediye Başkanı Mihalakis Zambelas, saat 23.45'te bir konuşma yapacak ve saat 23.59'dan itibaren etkinliğe katılanlar ''Merhaba Avrupa'' diyerek 1 Mayıs'ı karşılayacak. Rum kesiminin AB üyeliğini kutlama etkinlikleri Limasol, Baf ve Larnaka gibi şehirlerde de düzenlenecek Konser vermek için dün Güney Kıbrıs'a giden Anna Vissi, etkinliklere davet edilmesinden dolayı Rum yönetimi lideri Tasos Papadopulos'a teşekkür etti. Vissi, bir soru üzerine, ''insan haklarını ihlal ettiği için Annan planına karşı olduğunu'' söyledi. 
     Bu arada, Rum Milli Muhafız Ordusu'ndan RMMO yapılan açıklamada, Rum Genelkurmayı'nda 3 Mayıs Pazartesi günü düzenlenecek resmi törenle, AB bayrağının göndere çekileceği bildirildi. Törende, Rum Savunma Bakanı Kiriakos Mavronikolas'ın da hazır bulunacağı belirtildi. 
     
     AB ÜYELİĞİ VE YENİ VERGİ DÜZENLEMELERİ 
     Öte yandan, Güney Kıbrıs'ın AB üyeliği çerçevesinde, AB'ye uyum sağlanması amacıyla yapılan vergi düzenlemleri uyarınca, ithal alkollü içki fiyatlarının ucuzlayacağı, şişe suyunun ise yüzde 5'lik KDV'den dolayı pahalılaşacağı bildirildi. 
     Rum basınında yer alan haberlere göre, AB ülkelerinden Güney Kıbrıs'a ithal edilen alkollü içki fiyatlarında, yeni vergi düzenlemeleri çerçevesinde düşüşler olacak. Yeni vergi düzenlemelerinin dün akşam itibarıyla geçerli olmaya başladığı, bu çerçevede ithal içki fiyatlarının düşeceği, yerli içki fiyatlarının ise yükseleceği kaydedildi. 
     Çocuk ayakkabısı ve konfeksiyon ürünleri fiyatlarına yüzde 15'lik KDV oranı eklendi. Bu durum söz konusu ürünlerde pahalılığa neden olacak. Yeni uygulama akaryakıt fiyatlarında da artışı öngörüyor. 
     Rum Meclisi, dün yaptığı oturumda herhangi bir inceleme ve görüşme yapmadan AB uyum yasalarını onayladı. Rum Meclisi'nin büyük bir hızla dün 60 uyum yasasını onayladığı belirtildi. 
     
</TEXT>
</DOC>
