<DOC>
<DOCNO> 235954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/29/son/sonspo38.html </URL>
<DATE> 2004/04/29/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Karaman'dan Süreyya Ayhan'a kamp daveti... 
</HEADLINE>
<TEXT>

     AK Parti Karaman Milletvekili Mevlüt Akgün, Antalya'da antrenman yapması engellendiği bildirilen milli atlet Süreyya Ayhan'ı Karaman'a davet etti. 
     Akgün, yaptğı yazılı açıklamada, rahat bir çalışma ortamı bulabilmesi için her türlü imkanın seferber edilmesi gereken Ayhan'ın kamp yaptığı Antalya'da rahat çalışma ortamı bulamamasının Karaman'da derin üzüntüye neden olduğunu kaydetti. Basına yansıyan haberler üzerine Ayhan'ın antrenörü Yücel Kop'la telefon görüşmesi yaptığını bildiren Akgün, milli atleti, kamp yapması için Karaman'a davet ettiğini belirtti. 
     Ayhan'ın, Dünya ve Avrupa atletizm şampiyonalarına hazırlanmak için geçen yıl Karaman'da kamp yaptığını, Dünya birinciliği ve Avrupa ikinciliği kazandığını vurgulayan Akgün, bu başarının Karamanlılara da büyük gurur ve heyecan yaşattığını dile getirdi. Akgün, Karaman Belediyesi'nin Süreyya Ayhan'a fahri hemşehrilik beratı vermeye hazırlandığını da bildirerek, ''Milli Atlet'e kapımız her zamana açıktır'' dedi. 
     Latif Öztürk ve Satılmış Atmaca'nın halen Karaman'da kamp yaptığını belirten Akgün, 2004 Olimpiyatları'na hazırlanan milli atletlerin de bu ilde kamp yapabileceklerini ifade etti. 
     
</TEXT>
</DOC>
