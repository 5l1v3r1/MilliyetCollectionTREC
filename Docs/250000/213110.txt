<DOC>
<DOCNO> 213110 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/04/son/sonspo20.html </URL>
<DATE> 2004/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Ziya Doğan resmen Trabzonspor'da 
</HEADLINE>
<TEXT>

     Trabzonspor, teknik direktör Turgay Semercioğlu'nun istifasının ardından prensipte anlaştığı ve dün gece Trabzon'a getirttiği Ziya Doğan ile sözleşme imzaladı. 
     Kulüp Başkan Yardımcısı Sıtkı Hacisalihoğlu, Futbol Şube Sorumlusu Süleyman Atal'ın hazır bulunduğu imza töreninde, Doğan ile 1,5 yıllık sözleşme imzalandı. 
     İmza töreninde açıklama yapan Sıtkı Hacısalihoğlu, Turgay Semercioğlu'nun istifasının ardından Ziya Doğan ile bir görüşme yaptıklarını belirterek, ''Ziya hoca güçlük çıkarmadan hırslı ve başarıya koşan bir hoca olarak teklifimizi kabul etti. Kendisine teşekkür ediyoruz. İnşallah iyi günlere doğru birlikte koşacağız'' diye konuştu. 
     Ziya Doğan ise Türkiye'nin en büyük kulüplerinden biriyle anlaşmaktan mutluluk duyduğunu ifade ederek, ''Teknik adam olarak hayatımda hiçbir zaman basit düşünmeyen, kimsenin tahmin edemeyeceği kadar büyük hedeflere sahip biriyim. Trabzonspor, bu doğrultuda bir takım olduğu için şu anda buradayım'' dedi. 
     Doğan, tüm camia olarak birlik beraberlik içinde olup büyük potansiyeli olan takımı layık olduğu yere getirmeyi hedeflediğini de belirterek, ''İnanmadığım hiçbir şeyi hayatımda konuşmadım. Hedefimiz fazla konuşmaktan ziyade çalışmak. Sonra hedefler kendiliğinden gelir. Bu hedefleri hep beraber yakalayacağımız inancını taşıyorum. Biraz sabıra ihtiyacımız var. Ancak sorumluluğumuzun farkındayız, zaman içinde her şeyin çok daha iyi olacağı düşüncesindeyim'' diye konuştu. 
     Hedefleri belirlemek konusunda yönetim kurulu ile görüştüğünü de vurgulayan Doğan, şöyle konuştu 
     ''Bu yıl hedef, yapılabilecek en iyisini yapmak. Bugünden önümüzdeki senenin hedefinin şampiyonluk olduğunu söyleyebilirim. Bu sorumluluğu alıyorum. Zaten bu nedenle 5 aylık mukaveleyi ne ben ne yönetim istedi. Takımın potansiyeline güveniyorum. En iyisini bu potansiyelle yapacağız. Ben yanılmayacağımı bildiğim için bugünden buradayım. Sonuna kadar söylediklerimin arkasındayım. Trabzonspor camiasının beklentisini biliyorum. Bu bölgenin insanıyım. Kişilik olarak da örtüşeceğini biliyorum. Önümüzdeki yılın hedefini de böyle söyledim. Bu yıl biraz yapılanma olmalı. Kimin ne kadar iddiası varsa bizim de lig ikinciliği için iddiamız var.'' Futbolcuyken oynamak istediği takımın başında Trabzonspor'un geldiğini ifade eden Doğan, ''Bu ortamda hiç kimse ekmek yediği kulübü yetiştiği kulübe tercih etmez. Hangi takımda çalışıyorsam, oradan aldığım ekmeği kuruşuna kadar helal ettirmek isterim'' diye konuştu. 
     Transfer için geç kaldıklarını ifade eden Doğan, yine de bazı görüşmelerinin bulunduğunu ve transfer gerçekleştirebileceklerini kaydetti. 
     Daha önce bir Anadolu takımını şampiyon yapmak gibi hedefinin bulunduğunu söylediğini dile getiren Doğan, ''Trabzonspor, zaten şampiyon olmuş, ancak bir ara vermiş. Bu arayı uzattı bence, onun için bu hedeflerime en kısa bu yoldan giderim diye düşünüyorum. Trabzonspor, hedefime varabileceğim bir camia'' diye konuştu. 
     
     YARDIMCILARI 
     Ziya Doğan'ın yardımcılıklarını Hayati Palancı, Fatih Kavlak, Orhan Çıkrıkçı'nın yapacağı, kaleci antrenörünün de Fikret Yılmaz olacağı bildirildi. 
     Trabzonspor'da yardımcı antrenör İhsan Derelioğlu'nun bordo-mavili takımın karşılaşacağı rakipleri ve transfer için futbolcu izleyeceği, istifa eden teknik direktör Turgay Semercioğlu'na ise tekrar alt yapıya dönmesi konusunda tebligat yapıldığı kaydedildi. 
     
</TEXT>
</DOC>
