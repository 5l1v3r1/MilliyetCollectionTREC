<DOC>
<DOCNO> 242577 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/25/yasam/yas01.html </URL>
<DATE> 2004/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Olmadı, deprem 'barıştıracak' 
</HEADLINE>
<TEXT>


Nükleer savaş çıkmaz ya da dev bir göktaşı çarpmazsa 50 milyon yıl sonra 'Ege sorunu' kalmayacak. Çünkü depremler Türkiye ile Yunanistan'ı birleştirecek 

Önay Yılmaz 
Dünya'nın sonu konusunda çeşitli modeller geliştiren Amerikan Ulusal Uzay ve Havacılık Dairesi NASA araştırmacılarına göre, 250 milyon yıl kadar önce tek bir süper kıta Pangea olan Dünya, 250 milyon yıl sonra yine tek bir kıta haline gelecek. 
Araştırmacıların uzun çabalarla ortaya koyduğu modele göre, yeryüzündeki depremlerle Amerika kıtası, Avrupa ve Afrika'dan yılda birkaç santimetre ayrılmaya, Afrika da kuzeye Avrupa'ya doğru olan göçüne devam ediyor. 
Son 100 milyon yıldır kapanmakta olan bir okyanusun kalıntısı durumundaki Akdeniz, iyice küçülecek, önümüzdeki 50 - 100 milyon yıl içinde de tümüyle kapanmış olacak. Bu bölgede depremlerin yol açtığı itme hareketiyle yavaş yavaş yükselen dev bir dağ sırası oluşacak. 
Sonuçta 50 milyon yıl sonrasının tablosu, şimdikinden oldukça geniş bir Atlantik Okyanusu'nu, Avrupa'yla birleşmiş bir Afrika'yı, yerinde yeller esmese de dağlar yükselmiş bir Akdeniz'i öngörüyor. 
Türkiye Yunanistan'la birleşecek ve bu ülkelerde meydana gelen depremler, Alp ve Pirene dağlarını sıkıştıracak ve daha da yükselmesine neden olacak. 

Gelecekte neler olacak 

Bilim adamlarının senaryolarına göre Dünyamız gelecekte şöyle olacak 
50 milyon yıl sonra Afrika, Asya ve Avrupa birleşiyor. Akdeniz kapanıyor. Avustralya ise Güneydoğu Asya'ya yaklaşıyor.150 milyon yıl sonra Atlantik Okyanusu küçülüyor. Amerika, Avrupa ve Afrika kıtasına yaklaşıyor.200 milyon yıl sonra Amerika, Avrupa-Afrika'yla birleşiyor.250 milyon yıl sonra Atlantik Okyanusu küçüldükçe karalar birleşerek yeniden bir süper kıta Pangea Ultima oluşturuyor. Atlantik Okyanusu kıtalar arasında sıkışarak bir iç denize dönüşüyor. Antarktika, Avustralya ile birleşerek bu büyük kıtanın hemen yanı başında yer alıyor.900 milyon yıl sonra Tüm bitkiler ölüyor.1.2 milyar yıl sonra Okyanuslar buharlaşıyor.1.5 - 2 milyar yıl sonra Ay'ın fazla uzaklaşması nedeniyle, Dünya ekseni üzerinde düzensiz biçimde dönmeye başlıyor.3.5 - 6 milyar yıl sonra Magma okyanusları oluşuyor.7 milyar yıl sonra Güneş, kırmızı dev aşamasında.7.5 milyar yıl sonra Magma okyanusları buharlaşmaya başlıyor.7.6 milyar yıl sonra Güneş'in yakıtı tükeniyor ve "beyaz cüce"ye dönüşüyor. 


</TEXT>
</DOC>
