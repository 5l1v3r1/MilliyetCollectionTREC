<DOC>
<DOCNO> 232200 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/17/spor/ygokberk.html </URL>
<DATE> 2004/04/17/ </DATE>
<TIME>  </TIME>
<AUTHOR> Bilgin GÖKBERK  </AUTHOR>
<HEADLINE>
Bir mars, iki oyun 
</HEADLINE>
<TEXT>

   
   Önce seyirci... Dünyada sahasının kapanmasını isteyen tek seyirci Galatasaray seyircisi herhalde. Küfür ediyorlar da ediyorlar. Beşiktaş maçının sonlarında Ali Aydın "tırsmış"tı. Dün daha da erken başladılar. Mesela bir altı - yedi maçlığına kapatılsa "Olimpik"leri, biliyorlar ki "yırtacak"lar. Ama dün de Dereli duymamazlığa geldi. Hakemler belki de Olimpik'i kapatmayarak cezalandırıyor onları... 
   Sonra Olimpik tabii... Bomboştu, tabii yine ruhsuzdu. Dışardaki gaspçı içeri de sızmış, köfteden möfteden, çaydan kahveden falandan filandan yakaladığını... 
   Galatasaray hiç bu kadar sahipsiz, Galatasaraylı hiç bu kadar keyifsiz, tatsız olmamıştı vallahi. Ve yazık vallahi. İşte mesela olmazsa olmazlardan olan skorboardu bile "skorboardumsu" gibiydi, "plazmamsı" bi şey gibiydi... Yine bi tuhaftı anlayacağınız Olimpik... Mesela Alman teknik direktör Schaffer "niye" tribündeydi. 
   Mesela maç 3-3 devam ediyordu. Kemal Dinçer aradı. "Nerdesin" dedi. 
   - Maçtayım. 
   - Kaç kaç 
   - 3 - 3. 
   - 3 - 3 mü, tavla mı oynuyorlar 
   Tribündekiler inanmıyordu ki, telefondaki Kemal inansın Galatasaray'ın "3"üne. Hasan Şaş ilk 45'te Kore ve Japonya'dan sonra belki ilk defa "Şaş"ırtıyordu, oynuyordu. O hala Galatasaray'ın tek gerçek yıldızı. Biraz "oynar gibi" yaptığında bile Galatasaray öyle farkediyor ki. Necati, biraz Sabri, biraz da Petre. Gerisini boşverin zaten. Denizli, Galatasaray'dan daha "takım" gibiydi. Çok adamla nasıl olursa yeneriz gibilerinden hücuma çıkınca arkalarında bıraktıkları boşluklarda Galatasaray da boş alanlar buldu tabii... Geçen haftalardan daha iyi gözükmelerinin sebebi de buydu zaten. 
   Bülent Korkmaz hem Ersen Martin'le oynuyor, her ihtimale karşı hem de Prates'i kolluyordu. Yine de Denizli'nin golleri haricinde bulduğu iki en tehlikeli pozisyonun pası Brezilyalı'dan geliyordu. Galatasaray'ın unutulmaz "10"unun kulübedeki işi zor doğrusu. Kendi gibisini bulamaz zaten. Ama "kendi gibimsi" bir 10 bulmalı. Tüm 9'ları, bir hakiki 9 etmiyor. Bir de 9 lazım yani. Birer tane de kanatları, aradıkları 10'un sağına soluna da birer tane, bir de geriden "pas"la çıkabilen "Popescumsu" biri. En iyisi belki de Galatasaray parasına göre bir "takım" ucuza kapatmalı. Ya da seyircisine bir iki seneliğine "siz şu takımı tutun, biz yeniden yapılanacağız" demeli. Mesela Gençlerbirliği'ni. Her şeyi var, seyircisi yok. Galatasaray'ın da hiçbir şeyi yok, seyircisi var. Necati üçledi, Galatasaray da dörtledi. Hagi de nihayet kazandı. Denizli ve Giray Bulak da bir "ilk"i başardı. Bir "90"da Galatasaray'dan dört gol yemeyi başarabildikleri için. 
   
   SERİ İLANLAR 
   Pazartesi - Çarşamba 09.30 - 10.00 Radyo D'de 
   Cuma'ları ise Milliyet'teyiz Başka şubemiz yoktur. 
   İmza Köyün Delisi 


   
   
</TEXT>
</DOC>
