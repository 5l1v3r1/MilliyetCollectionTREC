<DOC>
<DOCNO> 218592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/28/son/sontur13.html </URL>
<DATE> 2004/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Org.Tolon Orman katliamlarına siyasi çıkar için göz yumulmamalı 
</HEADLINE>
<TEXT>

     Ege Ordu Komutanı Orgeneral Hurşit Tolon, orman oluşturmanın Türk Silahlı Kuvvetleri'nin geleneklerinden biri olduğunu belirterek, "Orman katliamlarına siyasi çıkar için göz yumulmamalıdır" dedi. 
     Ege Ordu Komutanlığı'nca Seferihisar Tatbikat Bölgesi Haritacılar Sitesi Koyu "Ege Ordusu İkinci Hatıra Ormanı" alanında fidan dikim töreninde konuşan Orgeneral Tolon şunları söyledi 
     "Silahlı Kuvvetler ülkemizdeki orman varlığını ve değerlerini artırarak erozyonla oluşan toprak kaybına engel olmaya çalışmış, bunu gelenek haline getirmiş ve diğer kuruluşlara da örnek oluşturmuştur. Türkiye son yıllarda sanayileşme, nüfus artışı ve kente göç nedeniyle büyük çevre sorunlarıyla karşı karşıya kalmıştır. Bu sorunlar ekolojik dengeyi olumsuz etkileyerek, ormanlarımızın kaybına yol açmaktadır. Türkiye yüzde 50 doğal orman ve bitki örtüsüne sahipken son yıllarda bu oran yüzde 27'lere kadar düşmüştür. Gerekli önlemler alınmadığı takdirde önümüzdeki 50 yıl içinde ülkemizin önemli bir bölümünün çöl haline geleceğini uzmanlarımız söylemektedir." Türkiye'nin tabii orman örtüsü ve biyolojik çeşitlilik bakımından Avrupa'nın birçok ülkesinden daha zengin ve güçlü olduğunu ve bu çeşitliliğin hayati önem taşıdığını söyleyen Tolon, "Bunun kıymetini bilmeliyiz" dedi. Tolon, şöyle devam etti 
     "Bizden sonraki kuşaklara kötü miras bırakmamak için tek tek birey olarak topluma olan borcumuzu ödemek için ağaç dikmeliyiz. Mutlu insanlar istiyorsak yeşil bir Türkiye olmalıdır. Ormanlarımızı özel kişilere peşkeş çektirmemeliyiz. Talanlardan korumalıyız. Bunlara yönelik çalışmalara da katılmalıyız. Biz asker olarak bu konularda vatanımızın varlığı ve değerini korumak için çaba sarf ediyoruz." 
     
</TEXT>
</DOC>
