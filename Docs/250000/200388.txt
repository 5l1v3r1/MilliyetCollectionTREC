<DOC>
<DOCNO> 200388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/07/son/soneko12.html </URL>
<DATE> 2003/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye Bakanı Enflasyon muhasebesi ertelenmeyecek 
</HEADLINE>
<TEXT>

     Maliye Bakanı Kemal Unakıtan, ''Bizim vatandaşlarımız vergiden kaçmaz, yeter ki iyi yaklaşılsın, yeter ki bu iş oturularak, konuşularak anlaşılsın'' dedi. 
     ATV'de yayınlanan ''Ankara'da Sabah'' programına katılan maliye Bakanı Unakıtan, programda çeşitli konulardaki soruları yanıtladı. 
     Unakıtan, İstanbul'daki patlamaların ekonomiye etkisiyle ilgili olarak, patlamaların kısa süreli bir takım sıkıntıları meydana getireceğini ancak bunun kalıcı olmayacağını söyledi. Dünyanın her yerinde terör olduğuna işaret eden Unakıtan, artık bütün milletlerin, memleketlerin, insanların ve insanlığın teröre karşı eskisine nazaran daha fazla işbirliği içerisinde olduğunu belirtti. 
     Saldırıların yabancı sermaye açısından duraklamaya sebebiyet vermeyeceğini ifade eden Unakıtan, paranın kanununun ayrı olduğunu, hangi dinden olursa olsun müşterek para, yatırım olduğu zaman insanların biraraya geldiğini söyledi. 
     
     ''BAZI VERGİLERİN İNDİRİLMESİNDE FAYDA VAR'' 
     Maliye olarak birinci hedeflerinin kayıt dışı ekonomiyi kayıt altına almak olduğunu vurgulayan Unakıtan, kayıt dışı ekonomiyi kayıt altına almak için bazı insanların ''KDV oranlarının düşürülmesiyle herkesin beyanda bulunmaya başlayacağı''na ilişkin düşünceleri olduğunu ancak bunun ters örneklerinin de görüldüğünü söyledi. 
     En fazla kaçakçılığın KDV'si yüzde 1 olan bazı mallarda olduğuna dikkati çeken Unakıtan, ''KDV'nin indirilmesi direk olarak yüzde 100 vergiler artacak manasında demek değildir'' dedi. 
     Bazı vergilerin indirilmesinde fayda olduğuna inandığını belirten Unakıtan, bu konuda birinci olarak düşündüklerinin ilaçtaki KDV oranını düşürmek olduğunu söyledi. 
     Ondan sonra tekstilde vergileri indirmek istediklerini ifade eden Maliye Bakanı, şöyle devam etti 
     ''Biz bunu birdenbire de yapamıyoruz. Elimizdeki bütçe hassasiyetinden dolayı yapamıyoruz. Biz bir mali disipline uymak mecburiyetindeyiz. Yüzde 6.5 faiz dışı fazlaya çok dikkat etmemiz lazım. Vergiyi indireceksen önce onun hesabını yapıyoruz bizim veri kaybımız ne kadar olur, olur mu olmaz mı, veya bir vergi gelir artışımız olur mu, onları yapıyoruz, onlar üzerinde çalışıyoruz. Emin olduktan sonra tamam diyoruz.'' 
     
     MOTORLU TAŞITLAR VERGİSİ 
     Motorlu taşıtlar vergisiyle ilgili olarak vergilerini yatırmış olan vatandaşların mağdur olmayacağını ve hiç kimsenin bir kuruşu kalmayacağını söyleyen Unakıtan, şunları kaydetti 
     ''Tamamen biz bunu mahsup edeceğiz, vergi kanununda değişiklik icap ediyor, bu kanunu hazırlamış vaziyetteyiz. Bu mahsup işlemlerine Ocak ayında başlayacağız. Bir de arabasını satmış olanlara da nakden iadesini vereceğiz, vergisini yatıran vatandaşlara teşekkür ediyorum.'' Vergi beyanıyla ilgili olarak da bazı iş sahiplerinin yanında çalıştırdıkları kişiler kadar beyanda bulunduklarını hatırlatan Unakatın, bu konuda çalışma yaptıklarını, yapacaklarını da sivil toplum örgütleri ile paylaşmak istediklerini belirtti. 
     Verginin devletin hakkı ve asli görevi olduğunu vurgulayan Unakıtan, ''Bizim vatandaşlarımız vergiden kaçmaz, yeter ki iyi yaklaşılsın, yeter ki bu iş oturularak konuşularak, anlaşılsın'' dedi. 
     
     ENFLASYON MUHASEBESİ 
     1 Ocak 2004'te yürürlüğe girmesi beklenen enflasyon muhasebesinin ertelenmeyeceğine dikkati çeken Unakıtan, enflasyondan arındırılmış muhasebeyle ilgili iş dünyasının bu güne kadar büyük şikayetleri olduğunu hatırlattı. 
     Mevcut sistemden dolayı yabancı sermayenin ülkeye gelmediğine dikkati çeken Unakıtan, iktidara gelmeden önce söz verdikleri konuyla ilgili çalışmaları yaptıklarını, Meclis Plan Bütçe Komisyonu'nda Çarşamba veya Perşembe günü görüşüleceğini söyledi. 
     Enflasyon muhasebesine uyum konusunda çeşitli tedirginlikler olduğuna işaret eden Bakan Unakıtan, ''Hiç kimse merak etmesin öğrenirler... Uygularken gayet güzel öğrenirler. Bu konuda birinci dönem için belki anlayış gösteririz ama ondan sonraki 2004 yılında enflasyon muhasebesi uygulanacak'' diye konuştu. 
     
     KAYIT DIŞI EKONOMİ VE AKARYAKIT SEKTÖRÜ 
     Türkiye'de kayıtdışı ekonominin büyüklüğünden çok ülkede kayıt dışılık olup olmasının önemli olduğunu belirten Unakıtan, kayıt dışılıkla mücadelede, uzun vadede istikrarlı olunması gerektiğini vurguladı. 
     Bakan Unakıtan, ''Bir yandan kayıtdışıyla mücadele etmemiz lazım, bir taraftan da hem ekonominin önünü kapatmamak ve halkın bunu benimseyeceği şeklinde yapmak zorundayız'' dedi. 
     Türkiye'de kayıp kaçak oranlarının fazla olduğu riskli sektörler bulunduğunu bunlardan birisinin de akaryakıt sektörü olduğunu söyleyen Unakıtan, şunları kaydetti 
     ''Bu sektörlerden bir tanesi akaryakıttır. Bütün pompalara biz aparat takıyoruz. O aparatla, benzini alırken kişi plaka numarasını girecek. Kim benzini almış, hangi şahıs, ne kadar benzin almış otomatikman belli olacak. Bu, akaryakıtta benzin istasyonlarında vergi kaçırılıyor manasında değildir. Yanlış anlama meydana gelmiş. Onların üzerinden vergi kaçırılıyor. Burada o aparatları takmak suretiyle onlar da kayıt dışındakini kayıt altına alarak maliyenin bu politikasına hizmet edecekler. 
     Petrol dağıtıcılarının bütün girdilerin ve çıktılarında, ithal edenlerin tamamına bilgisayarlı aparatlar takılacak. Ne kadar ithal edildi, ne kadar dağıtım yapıldı onların hepsini göreceğiz. 
     Akaryakıtın 3'te biri fiyatıdır, 3'te 2'si vergisidir. Aradaki fark çok büyük. Buradaki kaçağı hem sistem olarak hem tedbir olarak önleyeceğiz.'' 
     
</TEXT>
</DOC>
