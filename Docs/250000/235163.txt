<DOC>
<DOCNO> 235163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/son/sondun16.html </URL>
<DATE> 2004/04/27/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Denktaş İki taraf da 'evet' deseydi istifa ederdim 
</HEADLINE>
<TEXT>

     KKTC Cumhurbaşkanı Rauf Denktaş, ''Devlet ortadan kalktıktan sonra benim burada bir süs gibi oturmam mümkün değildi'' dedi. 
     Denktaş, Türkiye'den gelen bir grup belediye başkanını kabulü sırasında yaptığı açıklamada, kendisinin referandumda ''hayır'' kampanyası yürüttüğü, referandumdan ''evet'' çıktığı ve istifa etmesi gerektiği yönünde girişimler olduğuna işaret ederek, şöyle konuştu 
     ''Ben söyledim, iki tarafta da 'evet' çıkarsa benim bir saat bile burada oturmam mümkün değildi. Çünkü devlet ortadan kalkıyordu. Devlet ortadan kalktıktan sonra benim burada bir süs gibi oturmam mümkün değildi. Bütün inançlarımıza aykırı bir durum hasıl oluyordu. Dolayısıyla bu hasıl olmamıştır. İki taraf ada 'evet' dememiştir.'' Türk tarafından birçok kişinin ''şu veya bu şekilde inandırılarak'' evet dediğini, bazılarının da ''evet dediğiniz taktirde KKTC tanınacaktır'' yalanına kandığını kaydeden Denktaş, ''Bunun büyük bir yalan olduğu, tanınmayacakları ve zaman içinde vilayet haline gelecekleri için hayır kampanyası açtığını'' anlattı. 
     Anayasanın kendisine, halkın bağımsızlığını ve egemenliğini koruma görevi verdiğini, bu yönde yemin ettiğini ifade eden Denktaş, Annan planı önlerine koyulduğunda bu konulara baktığını ve olmadığını görünce de direndiğini kaydetti. 
     Annan planında olumlu bulunan her şeyi, direnerek koydurttuğunu belirten Denktaş, ''binayı yapan mimar olarak, tehlikesini ve eksiğini bilen bir kişi olarak plana hayır denmesini istediğini'' dile getirdi. 
     
     ''ANNAN PLANI ARKADA KALDI'' 
     Cumhurbaşkanı Denktaş, Annan planının halkı böldüğünü, planın artık geride kaldığını belirtti ve şimdi yeni bir durum olduğunu, Kıbrıs Türklerine vaat edilenleri almak için uğraşmaları gerektiğini söyledi. 
     Denktaş, ''Oy birliğiyle, el birliğiyle, gönül birliğiyle bunu yapalım. Yine dağınıklığa sebep vermeyelim. Herkes aynı şeyi istesin, aynı şeyler üzerinde dursun, ambargoların şikayetini yürütelim'' dedi. 
     Avrupa Birliği ile doğrudan temas etmek istediklerini kaydeden Denktaş, Rumların Kıbrıs Türklerini temsil etmediğini, Rumların devamlı görüştüğünü, ancak imza noktasına gelince kaçtığını belirtti. 
     Rumların, imza aşamasındayken kaçmayı 5 kez kendisine yaptığını ifade eden Denktaş, ''Bu altıncısı. Onun için aynı oyuna gelmememiz lazım. Ne istediğimizi bilmemiz lazım. Dünyadan eşitliğimizin kabul edilmesini istememiz lazım. Referandumun oluşmuş olduğu şekil bize bu hakkı veriyor'' diye konuştu. 
     Denktaş, Annan planının ve planının getirdiği ayrılığın geride kaldığını belirterek, şunları söyledi 
     ''Birlik ve beraberlik içerisinde bu devleti, bu vatanı, bu toprağı kurtarma zamanı gelmiştir. Daha doğrusu, buna sahip çıkma zamanı gelmiştir. Sıkı duralım, haklarımızı iyice belirleyelim ve Rumlarla birleşmenin bizi silip süpürecek bir birleşme olmaması için elden geleni yapalım. Birleşeceksek kalıcı, sağlam bir ortaklık olması için çalışalım. Ama bunun için zaman vardır, evvela bakalım dünya bize vaat ettiklerini verecek mi, dünya Türkiye'ye sene sonunda vaat ettiği tarihi verecek mi, ne yapacak Bütün bunları görelim, ona göre yine bir değerlendirme yapacağız.'' 
     
     ''YILLARIMIZI KAYBETTİRDİ'' 
     KKTC Cumhurbaşkanı Denktaş, Rum yönetimi lideri Tasos Papadopulos'un, ''önümüzdeki bir iki hafta içerisinde yeni bir süreç başlayacağı'' yönündeki sözleri hatırlatılarak, ''Yeniden müzakere süreci başlar mı '' sorusu üzerine, bu konuda Türk hükümetinin de açıklamaları olduğunu ve onlara da dikkat edilmesi gerektiğini ifade ederek, şöyle devam etti 
     ''Rum tarafı, bizi, 'görüşmeler devam diyor' diye masada tutmak suretiyle yıllarımızı kaybettirmiştir. Biz bir noktada, bizi tanımadan, bizim egemenliğimizi kabul etmeden, 'artık görüşmeyiz' deyip durmamız gerekirdi, bunu yapamadık ve yapamadığımız için de yıllarımızı kaybettik. Şimdi biz değerlendirme safhasındayız. Rum tarafı ne der, ne yapar, bu bizi şimdilik ilgilendirmez. Evvela biz değerlendirmemizi yapalım, Türkiye ile birlikte sağlam bir değerlendirme ortaya çıksın, ondan sonra görüşürüz.'' 
     
     HÜKÜMETİN DIŞ TEMASLARI 
     Denktaş, Başbakan Mehmet Ali Talat'ın, referandum gecesi, ''bundan sonraki diplomatik atağı hükümetin yürüteceği, Cumhurbaşkanı'nın bu süreçte olmayacağı'' sözlerinin hatırlatılması üzerine, şunları söyledi 
     ''Dünyanın hiçbir yerinde Cumhurbaşkanlığı mevki varken hükümet tek başına bir şey yürütmez. Cumhurbaşkanın da katkısı olur ama hükümet olarak kendilerinin dünya önüne çıkması bizim için bir kazançtır, kayıp değildir. Şimdiye kadar 'hükümet' denilince fersah fersah kaçan Rum tarafı şimdi bizim hükümetimizle görüşmek mecburiyetindedir. Hükümetimizin binasına gitmeyen yabancı diplomatlar şimdi gitmek mecburiyetinde kalacak, bu da bir ileri adım. Benim zaten Burgencstok'a gitmeme nedenlerimden biri de buydu. Bakalım hükümetin bu şekilde ortaya çıkmasına Rum tarafı ne tepki gösterecek. Tepki gösterdiler ama uluslararası kuruluşlar bu tepkiyi kabul etmedi. Hükümetimizin ortada görünmesi, dış temaslarda varolduğunu kanıtlaması bizim için bir kazançtır.'' ''Cumhurbaşkanı'ndan tamamen soyutlanmış bir siyaset yürütmenin bir yanılgı olduğunu'' belirten Denktaş, kendisinin de söz hakkı olduğunu ve bunu kimsenin inkar edemeyeceğini söyledi. 
     KKTC'de yayımlanan bir gazetenin birinci sayfasında yer alan, ''Kıbrıs Türk halkı adına'' istifasının istendiği ilanla ilgili görüşlerinin sorulması üzerine de Denktaş, ''Ben de o sayfanın parasını versem herhalde benim cevabımı da aynı gazete yayınlar'' dedi. 
     
</TEXT>
</DOC>
