<DOC>
<DOCNO> 223809 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/19/son/sonspo09.html </URL>
<DATE> 2004/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatih Terim veda maçına çıkıyor, şimdi ayrılık vakti... 
</HEADLINE>
<TEXT>

     Galatasaray'da 2. Fatih Terim dönemi yarın resmen sona erecek. 
     Sarı-kırmızılı takımın Villarreal ile yaptığı UEFA Kupası 3. tur rövanş maçından sonra istifa sinyalleri veren, kulüp başkanı Özhan Canaydın'ın Adanaspor maçı öncesi yollarını ayırdıklarını, ancak yarınki kongreye dek görevini sürdüreceğini açıklamasının ardından Fatih Terim, yarınki Çaykur Rizespor maçında son kez takımının başında sahaya çıkacak. 
     
     İLK DÖNEMİNDE ''ALTIN ÇAĞINI''NI YAŞATTI 

     Galatasaray Kulübü ile ilk sözleşmesini 1 Temmuz 1996 tarihinde imzalayan Terim, sarı-kırmızılı takımın başında birçok kupa sevinci yaşamıştı. Fatih Terim yönetimindeki Galatasaray, UEFA Kupası'nı kazanan ilk Türk takımı olma unvanını alırken, Türkiye'de de rekorları altüst etti. 
     Terim, Galatasaray'da görev yaptığı ilk 4 sezonda da takımını ligde şampiyonluğa taşıyarak, ilk defa 4 kez üstüste şampiyonluk kazanan bir takımın başında olarak adını 45 yıllık geçmişi bulunan Birinci Futbol Ligi'ne altın harflerle yazdırdı. 
     Sarı-kırmızılı takım Avrupa kupalarında da Terim yönetiminde adeta fırtına gibi eserken, Avrupa'nın birçok futbol devini dize getirdi ve ismini dünya çapında duyurdu. 
     
     EZELİ RAKİPLERİNE FARK ATTI 

     Fatih Terim'in Galatasaray'da göreve gelmesiyle birlikte, sarı-kırmızılı takım da kazanılan kupa sayısı bakımından ezeli rakiplere büyük fark attı. 
     Terim yönetimindeki Galatasaray'ın 4 sezonda toplam 12 kupa kazanmasına karşılık, aynı süre içinde Beşiktaş 3, Fenerbahçe ise 2 kez kupa sevinci yaşayabildi. 
     
     TERİM'İN GALATASARAY'ININ KAZANDIĞI KUPALAR 

     Terim'in ilk 4 yıllık görev süresi içinde Galatasaray'ın kazandığı kupalar şöyle 
     Türkiye Ligi 1995-96, 1996-97, 1998-99, 1999-2000. 
     Türkiye Kupası 1998-99, 1999-2000. 
     Cumhurbaşkanlığı Kupası 1995-96, 1996-97. 
     TSYD Kupası 1997-98, 1998-99, 1999-2000. 
     UEFA Kupası 1999-2000. 
     
     İLK DÖNEMDE GALATASARAY'IN PERFORMANSI 

     Fatih Terim'in ilk 4 yıllık döneminde Galatasaray'ın, çeşitli organizasyonlardaki performansı şöyle 
     

Organizasyon O G B M A Y P Türkiye Ligi 136 95 29 12 338 126 314 Avrupa Kupası 35 19 6 10 49 47 - Türkiye Kupası 22 13 7 2 41 18 - Cumhurbaşkanlığı 3 2 - 1 6 3 - TSYD Kupası 8 4 2 2 17 9 - TOPLAM 204 133 44 27 451 103 -      
     TERİM'Lİ GALATASARAY'IN DERBİ MAÇLARI 

     Fatih Terim'in ilk döneminde Galatasaray'ın ezeli rakipleriyle yaptığı maçlardaki tablo ise şöyle 
     

Rakipler O G B M A Y Fenerbahçe 13 5 3 5 23 22 Beşiktaş 17 6 8 3 25 16 TOPLAM 30 11 11 8 48 38      
     2. DÖNEMİNDE DÜŞ KIRIKLIĞI YARATTI 

     Galatasaray'da ''İmparator'' lakabıyla gönüllerde taht kuran Terim, sarı-kırmızılı takıma ilk 4 yıllık döneminde adeta ''altın çağını'' yaşatırken, son 1.5 sezonluk 2. döneminde ise düş kırıklığı yarattı. 
     Kulüp başkanı Özhan Canaydın'ın göreve gelmesinin ardından, 2002-2003 sezonu başında Mircea Lucescu'nun yerine yeniden ''yuvaya'' dönen Fatih Terim için sarı-kırmızılı takımdaki 2. dönemi adeta kabusa dönüştü. 
     ''Cim Bom''daki 2. döneminin ilk sezonunda geçen yıl ligde şampiyonluğu Beşiktaş'a kaptıran Galatasaray, ikincilikle yetindi. Avrupa Şampiyonlar Ligi'nde ilk tur maçlarını grup sonuncusu olarak tamamlayan Galatasaray, Türkiye Kupası'nda ise çeyrek finalde evinde Malatyaspor'a 2-1 yenilerek elendi. 
     Sarı-kırmızılı takımdaki 2. döneminde bu sezonda da düş kırıklığı yaratan Terim yönetimindeki Galatasaray, son yıllardaki en kötü performansını sergiliyor. 
     Ligde 25. hafta sonunda ezeli rakipleri Fenerbahçe'den 16, Beşiktaş'tan da 13 puan gerisinde 6. sırada yer alan ve gelecek sezon Avrupa kupalarına katılma olasılığını hayli düşüren Galatasaray, Türkiye Kupası'na ise 3. kademede İstanbul'da Çaykur Rizespor'a 5-0 gibi açık farklı skorla yenilerek veda etti. 
     Terim'in ''Cim Bom''u Avrupa Şampiyonlar Ligi'nde grubunu 3. tamamlayarak UEFA Kupası'na 3. turdan katılırken, Villarreal'e elenerek bu sezon da Avrupa defterini erken kapattı. 
     
     TERİM'İN 2. DÖNEMİ 

     Terim'in 2. döneminde Galatasaray'ın resmi maçlardaki performans tablosu ise şöyle 
     

Organizasyon O G B M A Y P Birinci Süper Lig 59 35 13 11 100 59 118 Avrupa kupaları 16 5 3 8 19 23 - Türkiye Kupası 5 3 - 2 9 9 - TOPLAM 80 43 16 21 128 91 -      
     DERBİ TARİHİNE GEÇTİ 

     Terim'in 2. döneminde Galatasaray, ezeli rakipleri Beşiktaş ve Fenerbahçe ile yapılan derbi maçlarda da genelde başarılı sonuçlar alamadı. 
     Galatasaray, son 1.5 sezonda ligde ezeli rakipleriyle yaptığı 7 derbi maçın yalnızca 1'ini kazanırken, 4'ünü yitirdi, 2'sinde de berabere kaldı, toplam 5 gol atıp, 12 gol yedi. 
     Terim, geçen sezon Kadıköy'de Fenerbahçe'ye 6-0 yenilerek, 95 yıllık ezeli rekabette lig maçlarında en farklı skorlu yenilgiyi yaşayan teknik adam oldu. 
     
     TRANSFERLER KARAVANA 

     Terim, Galatasaray'ın başında 2. döneminde özellikle yabancı oyuncu transferi konusunda büyük sorunlar yaşadı. 
     Galatasaray, Terim'in yeniden görev yaptığı son 1.5 yıllık dönemde toplam 13 yabancı oyuncu transferi gerçekleştirirken, bunlardan 10'u çeşitli nedenlerle takımdan uzaklaştırıldı. 
     Bu arada takımın deneyimli oyuncuları kaptan Bülent Korkmaz, Arif Erdem ve Hakan Ünsal ise devre arasında ''değişim politikası'' kapsamında kadro dışı bırakıldı. 
     Terim'in 2. döneminde gerçekleştirilen yabancı oyuncu transferleri şöyle 
     Mohammed Adama Sarr Senegal , Trevio Sergio Almaguer Meksika , Jorge Felipe Loureiro Brezilya , Fabio Pinto Brezilya , Christian Correa Dionisio Brezilya , Haim Michael Revivo İsrail , Ali Mbola Lukunku Kongo , Abel Luis Silva Xavier Portekiz , Frank de Boer Hollanda , Cesar Luis Prates Brezilya , Gabriel Tamas, Ovidiu Petre, Florin Bratu Romanya . 
     
     KARİYERİ 

     Adana'da 4 Eylül 19 tarihinde doğan Fatih Terim, ilk olarak Adana Demirspor'da futbol oynadı. 1973 yılında Galatasaray'a transfer olan Terim, 12 yıl sarı-kırmızılı formayı giydi ve 1985 yılında jübile yaptı. 
     İlk teknik adamlık deneyimini 1988-89 sezonunda Ankaragücü'nde yapan Fatih Terim, 1989-90 sezonunda ise Göztepe'yi çalıştırdı. 1990-93 yılları arasında Milli Takımlar Teknik Direktörü Sepp Piontek'in yardımcılığını ve Ümit Milli Takım Teknik Direktörlüğü yapan Terim, 1993-96 yılları arasında Milli Takımlar Teknik Direktörlüğü görevinde bulundu ve A Milli Futbol Takımı'nı, İngiltere 1996'da, tarihinde ilk kez Avrupa Futbol Şampiyonası finallerine götürdü. 
     Fatih Terim, A Milli Takım'ın başında 34 maça çıktı. 
     Terim, A Milli Futbol Takımı formasını da 52 kez giyerken, 2 gol attı, 32 kez sahaya kaptan çıktı. 
     
     İTALYA MACERASI 

     2000-2001 sezonunda İtalya Birinci Ligi'nde Fiorentina'yı çalıştıran Terim, bu kulüpte yaşadığı sorunlar nedeniyle sezonu tamamlayamadan ayrılmak zorunda kaldı. 
     2001-2002 sezonu başında ise İtalya'nın futbol devi AC Milan ile anlaşan Terim, ilk yarıyı tamamlayamadan görevden alındı. 
     Terim, 7 Mayıs 2002 tarihinde Galatasaray ile yeniden 4 yıllık sözleşme imzalamıştı. 
     
</TEXT>
</DOC>
