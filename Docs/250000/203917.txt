<DOC>
<DOCNO> 203917 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/23/son/sondun36.html </URL>
<DATE> 2003/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Blix "Libya örneği, Irak savaşının önlenebilir olduğunu gösterdi" 
</HEADLINE>
<TEXT>

     Irak'ta çalışmalarda bulunan eski BM silah denetçilerinin başkanı Hans Blix, ''Silah programından vazgeçen Libya örneği göstermiştir ki, Irak bunalımı savaşsız çözülebilirdi'' dedi. 
     BBC radyosuna demeç veren Blix, ''Libya yönetimi, doğrudan Amerikan tehdidi karşısında mı bu kararı aldı '' şeklindeki soruya yanıt verirken, ''Bu etmenlerden biri sayılabilir, ama baskı yıllarca sürdü. Libya lideri Muammer Kaddafi, bu sonuca zamanla vardı'' diye konuştu. 
     Blix, ''Bu örnek de göstermiştir ki, Irak bunalımı, sıkıştırma ve baskı politikaları sürdürülerek savaşsız çözüme kavuşturulabilirdi'' dedi. 
     Hans Blix başkanlığındaki BM silah müfettişleri, Irak'ta kitle imha silahı KİS bulamamış, ancak Amerikan yönetimi, Irak'ta KİS bulunduğu iddiasıyla savaş başlatmıştı. 
     Kaddafi, geçen hafta KİS programlarından vazgeçtiğini ve uluslararası denetime açık olduklarını bildirerek sürpriz yapmıştı. 
     
</TEXT>
</DOC>
