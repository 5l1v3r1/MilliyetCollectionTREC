<DOC>
<DOCNO> 242044 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/23/ekonomi/aeko.html </URL>
<DATE> 2004/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Başını kumdan çıkar, ışığı gör Baykal Nutukla pembe tablo çiziyorsun 
</HEADLINE>
<TEXT>


TOBB Genel Kurulu, Başbakan Erdoğan ve CHP Lideri Baykal arasında sert tartışmalara sahne oldu. Erdoğan, muhalefeti kafasını kuma gömerek ışığı görmemekle suçladı. Baykal, 'Nutukla pembe tablo olmaz' dedi 

ANKARA Milliyet 

Başbakan Recep Tayyip Erdoğan'la CHP Lideri Deniz Baykal arasında, Türkiye'nin ekonomik gidişine yönelik atışmalar yaşandı. 4'üncü Türkiye İktisat Kongresi'nde de Baykal'ın eleştirilerini sert bir üslupla yanıtlayan Başbakan, TOBB Genel Kurulu'nda da muhalefete yüklendi. Erdoğan, ekonominin iyiye gittiğini belirterek, "Uçak sağlam, pilot soğukkanlı, mürettabat işini biliyor. Otur koltuğuna manzarıyı seyret. Başını kumdan çıkar ve ışığı gör" dedi. Baykal ise "Bu iş nutuklarla olmaz, Türkiye sahipsiz bir noktaya sürükleniyor" diye konuştu. 
Genel Kurul'da yaptığı konuşmada, Türkiye'nin Irak Savaşı gibi ciddi bir küresel kriz, terör, sistematik banka yolsuzlukları, Kıbrıs'ta referandum ve 28 Mart'ta seçim yaşadığını belirten Erdoğan, "Ama her birinden tek bir yara bere almadan, yüzümüzün akıyla bu sınavları geçtik" diye konuştu. Bu başarıları bazılarının içine sindiremediğini belirten Erdoğan, şunları söyledi 
"Başarılar rahatsız ediyor birilerini. Çünkü hayalleri almıyor. Güya küresel bir iyileşme rüzgarı esiyormuş, başkalarının ekonomik programı uygulanıyormuş, şansmış vesaire. Birileri başını kuma gömmüş, bütün görebildiği karanlık. Dünyayı da göremiyor, Türkiye'yi de. O birileri için her yer karanlık. Başını kumdan çıkarsan sen de göreceksin milletin ne istediğini." 
Erdoğan şöyle devam etti 
"Demokrasi ile ekonominin ne kadar paralel, ne kadar iç içe olduğunu anlamayanlar, durdukları yerde eleştiri okları atıyorlar. Değişimi algılama güçlüğü çekenler var. Uçak küçük bir türbülansa girince paniğe kapılanlar, ortalığı velveleye verenler var. Eski alışkanlıklarla en küçük bir sarsıntıda kriz paranoyasına girenler var. Panik halinde neredeyse uçaktan atlayacaklar. Oysa, uçak tecrübeli kaptanların elinde, mürettebat işini biliyor." 
Baykal ise iyiye gidildiğine yönelik nutuklarla pembe tablo çizildiğini belirterek, "Durumun ciddi müzakere edilmesi lazım. Sabredin iyi gidiyor demekle kimseyi inandıramazsınız. 5 yıldır ağır bir IMF programı uygulandı. Yeniden devam, öncekinin başarılı olmadığı anlamına gelir. Programın amacı borçları azaltmaktı. Ancak arttı" diye konuştu. 
Dış ticaret açığının tehlikeli bir noktada olduğunu belirten Baykal, "25 milyar dolar. Bu, önceki krizin tetikleyicisiydi. Bu açık cari açığa da yansımıştır. Hükümet 'telaş etmeyin' diyor. Ama bazı sorunlar dışardan değil, içerden kaynaklanıyor. Türk ekonomisi kolay para kazanılan yer olmaktan çıkarılmalı. Türkiye sahipsiz bir noktaya doğru sürükleniyor" dedi. 

Önce atıştılar sonra elele tutuştular 
TOBB'un 59'uncu Genel Kurulu'nda Başbakan Recep Tayyip Erdoğan, CHP Lideri Deniz Baykal ve TOBB Başkanı Rifat Hisarcıklıoğlu bir ara elele tutuşarak sohbet etti. Hisarcıklıoğlu, Erdoğan'la Baykal'ın arasına oturdu. Erdoğan'la Baykal sohbet ederken Hisarcıklıoğlu'nun yönlendirmesiyle elele tutuştu. Ardından da Hisarcıklıoğlu kendi elini iki liderin elinin üzerine koydu. 

1 milyon işçi tartışması TOBB Genel Kurulu'nda Başbakan Recep Tayyip Erdoğan ile anamuhalefet partisi CHP lideri Deniz Baykal arasındaki tartışmanın bir boyutunu da istihdam oluşturdu. Genel kurulda Erdoğan'la Baykal arasında '1 milyon yeni işçi alımı' nedeniyle de atışma yaşandı. Başbakan Erdoğan, Türkiye'nin bir numaralı sorununun işçi olduğunu belirterek, "Oda başkanlarına soruyorum, kaç üyeniz var diye. 1 milyon diyorlar. Her TOBB üyesi bir kişi işe alsa 1 milyon işçi eder. Devlet artık istihdam yeri olmamalı. Özel sektör bunu yapmalı" dedi. Erdoğan'ın bu sözleri salondan fazla alkış almadı. 
Erdoğan'dan sonra söz alan Deniz Baykal, bu sözleri eleştirerek, "İşsizlik konusunda Başbakan'ın güzel, neşeli fikirleri var. Ancak birilerinin ya da Hisarcıklıoğlu'nun Başbakana anlatması lazım. İşadamları, yanlarında çalıştırdıkları işçilerin sigorta primlerini, vergilerini ödeyemiyorlar. Bunu görmüyor" dedi. Salondakilerin Baykal'ın bu sözlerini alkışlaması ise dikkat çekti. 

Bahçede sucuklu parti TOBB Genel Kurulu'nun yapıldığı Büyük Anadolu Oteli'nin bahçesinde konuklara, barbekü kurularak ekmek arası sucuk servisi yapıldı. Oda başkanlarının kendi yörelerinden getirdiği yiyecek ve içecekler de delegeler ve diğer konuklara ikram edildi. Konuklara cezerye de sunuldu. 
CHP Genel Başkanı Deniz Baykal, geçen yılki TOBB Genel Kurulu'na göre delegelerden daha fazla ilgi gördü. 
Genel kurula katılan delegelere her yıl hediyeler veren TOBB, bu yıl Nokia marka kameralı cep telefonu hediye etti. 
Genel kurul salonun girişinde sıkı güvenlik tedbirleri alındı. Yapılan anonslarla milletvekillerinin ki de dahil olmak üzere herkesin silahları toplandı. 

</TEXT>
</DOC>
