<DOC>
<DOCNO> 244851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/03/ekonomi/eko01.html </URL>
<DATE> 2004/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Itri ile Beethoven medeniyetleri buluşturdu 
</HEADLINE>
<TEXT>


88 ülkeden binden fazla gazete yöneticisinin katıldığı Dünya Gazeteler Birliği'nin İstanbul Üniversitesi'ndeki gala gecesi tam bir medeniyetler buluşması oldu... Geceye katılanlar, Itri'nin Salat-ı Ummiye'siyle Beethoven'ın AB'nin simgesi kabul edilen Dokuzuncu Senfoni'sinin iç içe geçtiği dinletiyi ayakta alkışladı 

EKONOMİ SERVİSİ 

88 ülkeden bin 400 gazete sahibi ve yöneticisinin katılımı ile İstanbul'da dört gün süren Dünya Gazeteler Birliği'nin WAN 57. Genel Kurulu ve 11. Dünya Editörler Forumu dün gece verilen gala gecesiyle sona erdi. 
Itri'nin Salat-ı Ummiye'si ve Beethoven'ın Dokuzuncu Senfoni'sinin iç içe seslendirildiği gece tam bir medeniyetler buluşmasını yaşattı. 

Muhteşem gece 
Daha önce Sultanahmet Meydanı'nda gerçekleştirilmesi düşünülen ancak hava şartları nedeniyle İstanbul Üniversitesi'nin Beyazıt'taki Merkez Yerleşkesi'nde binin üzerinde gazete sahibi ve yöneticisinin katılımıyla düzenlenen gala gecesine Dışişleri Bakanı Abdullah Gül, Türkiye Odalar ve Borsalar Birliği TOBB Başkanı Rifat Hisarcıklıoğlu, WAN Başkanı Seok Hyun Hong, İstanbul Valisi Muammer Güler, Sabancı Holding Yönetim Kurulu Başkan Vekili Erol Sabancı ve İstanbul Üniversitesi Rektörü Kemal Alemdaroğlu katıldı. 
Gala gecesinde sanat yönetmenliğini Arda Aydoğan'ın, orkestra şefliğini Orhan Şallıel'in yaptığı 'Hoşgörü İmparatorluğu' gösterisi düzenlendi. Osmanlı - Türk kültürünün mozaiğini yansıtan, etnik müzikleri de içeren parçaları da içeren gösteride, Türkiye'deki dini müzik toplulukları konser verdi. Anadolu ve İslam eserlerinin çalındığı gecede Ortodoks Kilisesi, Ermeni Kilisesi koroları da sahneye çıktı. Gecede Itri'nin günümüze kalan 20 kadar eseriden biri olan Salat-ı Ummiye'sinin hemen ardından Beethoven'ın AB'nin de simgesi kabul edilen Dokuzuncu Senfoni'si çalındı. Dinleyicilerin ayakta yoğun alkışları üzerine tekrarlanan bu bölümde Salat-ı Ummiye ve Dokuzuncu Senfoni önce peş peşe, ardından bir arada seslendirildi. 
Gala yemeğine gelen konuklardan erkeklere giriş kapısında tespih, kadınlara ise nazar boncuklu bileklik hediye edildi. Çıkışta da kadınlara birer şal verildi. 

'Peşin hükümlerin yanlış olduğunu gördünüz' Doğan Yayın Holding Yönetim Kurulu Başkanı Aydın Doğan WAN'ın gala gecesinde yaptığı konuşmada, katılımcılara, "Bu güzel ve tarihi şehrimizi gördünüz, gezdiniz. Ülkemizden güzel duygularla ayrılacağınızı ve Türkiye hakkındaki peşin hükümlerinizden arınacağınızı umuyorum. Peşin hükümlerin yanlışlığını sizler de görüyorsunuz. Umarım ülkenize döndüğünüzde önyargılarınız gitmiş olur çevrenize teşhir edilenlerin yanlış olduğunu anlatırsınız" dedi. Doğan, İstanbul Üniversitesi Rektörü Prof. Dr. Kemal Alemdaroğlu'na üniversitenin kapılarını kendilerine açtığı için teşekkür etti. Dünyada 300 milyon gazetenin satıldığını belirten Doğan, "Aramızda bulunan WAN üyelerinin yayınladıkları gazetelerin tirajı 150 milyon" dedi. 

'Türkiye'nin AB üyeliği çok uzun zaman almayacak' Dışişleri Bakanı Abdullah Gül, gala gecesinde yaptığı konuşmada Türkiye'nin demokratik standartlarını en üst seviyeye yükselttiklerini, ekonomik göstergelerin iyileştiğini kaydederek, "Türkiye'nin AB üyesi olması, muhtemelen çok uzun zaman almayacaktır" dedi. 

Barışçı dış politika 
Gül, Türkiye'nin, bulunduğu coğrafyada büyük bir potansiyele sahip olduğunu vurguladı, buna rağmen bölgenin tüm zenginliğinin bölgedeki istikrarsız zemin nedeniyle fark edilemediğini dile getirdi. Bölgede büyük potansiyele rağmen risk ve tehlikelerin de bulunduğuna dikkati çeken Gül, "Türkiye bu nedenle dış politikada gözünü açmalıdır. Bu bağlamda Türkiye yalnızca iç dinamiklere bağlı kalamaz. Bölgesel ve global barış ve güvenliği amaçlayan aktif bir dış politika sürdürmek zorundadır" diye konuştu. 
TOBB Başkanı Hisarcıklıoğlu da küreselleşme sürecinde basın mensuplarına 2 temel görev düştüğünü belirterek, bunlardan birincisinin bütünün parçası olamamış ülkelere bütüne dahil olmaları için yardım, ikincisinin de değişim sürecinde mağdur olan ülkelere yardım edilmesi olduğunu kaydetti. 


</TEXT>
</DOC>
