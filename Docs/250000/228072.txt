<DOC>
<DOCNO> 228072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/son/sonyas08.html </URL>
<DATE> 2004/04/02/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
ABD, Bush'un arkasında esneyen çocuğu konuşuyor 
</HEADLINE>
<TEXT>

     ABD Başkanı George Bush için düzenlenen bir toplantının görüntülerinde sürekli esneyen, kafasını sallayan ve uyuklayan bir çocuk, tüm ABD'nin ilgisini çekti. 
     CBS televizyonunda David Letterman'ın geç saatlerde yayımlanan ''Late Show'' adlı programında gösterildikten sonra tüm ülkenin ilgisini çeken çocuğun, Florida'nın Orange İlçe Başkanı Rich Crotty'nin oğlu olduğu ortaya çıktı. 
     Başkan Bush'un Florida'nın Orlanda kentindeki toplantısı sırasında arkasında duran Crotty'nin oğlu Tyler, görüntülerde Başkan'ın 45 dakika süren konuşması sırasında sürekli saatine bakarken, esnerken, kafasını sallarken ve ayakta uyurken görülüyor. 
     Cumhuriyet Partili Rich Crotty, görüntülerin yarattığı etki üzerine açıklama yapmak zorunda kaldığı televizyon kanallarına, oğlunun aslında Başkan Bush'u çok sevdiğini belirterek, Tyler'ın heyecanından bütün gece uyumadığını, sabah da 06.30'da yataktan kalkmak zorunda kaldığını söyledi. 
     Başkan Bush'un büyük bir destekçisi olan oğlunun beklemekten yorgun düştüğünü belirten Crotty, bu yüzden oğlunun toplantıda acayip hareketler yaptığını savundu. 
     ''Talk show''cu Letterman da cuma akşamı yayımlayacağı programa, Bush'un arkasında esneyerek ünlü olan Tyler Crotty'yi çıkarmaya karar verdi. 
     
</TEXT>
</DOC>
