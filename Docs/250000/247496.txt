<DOC>
<DOCNO> 247496 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/13/spor/ydemirkol.html </URL>
<DATE> 2004/06/13/ </DATE>
<TIME>  </TIME>
<AUTHOR> Mehmet DEMİRKOL  </AUTHOR>
<HEADLINE>
Yanal'ın kayıtları 
</HEADLINE>
<TEXT>



İki yıl önce Dünya Kupası, Brezilyalı Alman finaliyle bitmişti, ondan sonraki büyük turnuva dün yine aynı düelloyla başladı. Rehhagel, Scolari'ye karşı. İki yıl boyunca yenilmeyen, elemelerde tüm gruplarda en az gol yiyen ikinci takım olan, İspanya'yı deplasmanda yenip lider olarak Portekiz'e gelen Yunanistan, dün sahada parlayan takımdı. Dünya Kupası'na ABD ve Güney Kore'nin arkasında kalarak veda eden, oynadığı kapalı takımlara karşı çözüm bulamayan, 'kekeme' futboluyla alay konusu olan ve o günden bu yana resmi maç oynamayan Portekiz'den çok daha iyiydiler. 
O kadar iyilerdi ki bizden 30 metre kadar uzakta, alt tribünde oturan Ersun Yanal elindeki teybe hiç durmaksızın bir şeyler söyleme zorunluluğu hissetti. Bu kadar kaydedilecek şey olduğunu herhalde tahmin etmiyordu. Mp3'ler dolusu uyarı var artık elinde. Dün Yunanistan'da belki önlem alacak büyük starlar yoktu ama çözüm getirilmesi gereken binbir terslik vardı. Müthiş bir kapan kuruyorlar, pozisyon buluyorlar ve çok az savunma hatası yapıyorlardı. Aslında oyunları biraz Dünya Kupası öncesi bizim uygulayıp başarılı olduğumuz futbola çok benziyordu. Doğrusu bu yer yeryüzünün en iyi oynatmayan takımlarından biri olmuşlar. 
Rehhagel, Fysas ve Seitaridis'i orta sahanın iki kanadında mükemmel kullandı. Savunma ve hücum yönünde rakibin silahları Figo ve Simao'ya hiç alan bırakmadılar. 26. dakikada Rui Costa'ya uygun durumda vurdurdukları kafa şutuna kadar hiç boşluk vermediler. Öte yandan 6 kez gollük akın geliştirmişler bir gol bulmuşlardı. Karagounis'in 6'da bulduğu sayıya da değinmek lazım. Büyük bir ironi içeriyordu. Dünkü maçın ön liberodaki yıldızı kaptan Zagorakis turnuva öncesi Adidas'ın yeni topunun oyun düzenlerini bozduğunu söylemişti. Savunma oynayan tüm takımlar gibi onlar da topun şiddetinden şikayetçiydiler ama o gol de ancak bu topla olurdu. Kader... İkinci yarıda Ronaldo ve Deco'nun oyuna girişleri de fazla bir şey değiştirmedi. Ön liberodaki Costinha'nın yerini Nuno Gomes'e bırakışı da... Portekiz yine o ağır paslaşmalı, 20 yıl öncesinin Brezilya'sının o kadar hücum varyasyonu içermeyen oyununa devam etti. Yunanistan ise son 10 dakikaya kadar oyun konsantrasyonundan kopmadı. Dellas'ı sarkık bıraktıkları 4-2-4'üyle, ya da 4-4-2'siyle, ya da 6-4'üyle sahanın her yerini kapladı ve ev sahibini, kendini kaptırdığı 'oynuyormuş' illüzyonunda boğdu. 
Sadece son 10 dakikada heyacanları ve yorgunlukları çok geri çekilmelerine neden olunca Portekiz oynayabildi ve bir şeref sayısı kazandı. 
Komşu çok iyiydi. 




</TEXT>
</DOC>
