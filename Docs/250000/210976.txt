<DOC>
<DOCNO> 210976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/25/spor/spo15.html </URL>
<DATE> 2004/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

   
   Ogün'den tepki    KONYASPOR'UN tecrübeli oyuncusu Ogün, kendisi ile çalışmak istemeyen Ziya Doğan'ı eleştirdi. Doğan'ın anlaşmadan önce İstanbul'da kendisinden yardım istediğini belirten Ogün, "Daha sonra da beni dışladı. Kampta bana 'Sistemime uymuyorsun, yedek kalır mısın ' diye sordu. Ben, 'Kalmam, giderim' dedim. Kampta arkadaşlarla vedalaştım. Sonra istifa ettiğini öğrendim" dedi. 
   
   Dergiye tepki    HENTBOL Milli Takım kafilesini Letonya'dan Türkiye'ye getiren Baltık Havayolları'nın uçak içinde dağıttığı dergi kafilemizin tepkisini çekti. Dergide Türkiye'nin Doğu ve Güneydoğu Anadolu Bölgesi'nin bir bölümünün Kürdistan olarak gösterilmesi ve Türkiye'nin bu bölgelerde işgalci olarak tanıtılması sporcularımızı kızdırdı. Kafilede yer alan sorumlular, uçak yetkililerini uyararak dergilerin toplanmasını istedi. 
   
   Hakemler yok    HAVA şartları hentbolu da vurdu. Milli Takımımız'ın, bugün Letonya ile oynayacağı Dünya Şampiyonası Grup Eleme maçının ertelenmesinin gündemde olduğu açıklandı. Federasyon Başkanı Günal Ensari, maçı yönetecek olan iki Makedon hakemin, Türkiye'ye gelemediğini, maçın ertelenebileceğini söyledi. Hakemlerin yetişmesi durumunda maç saat 19.00'da Cebeci Hentbol Salonu'nda oynanacak. 
   
   Ayhan da aday    AVRUPA Şampiyonu ve Dünya İkincisi milli atlet Süreyya Ayhan, Uluslararası Olimpiyat Komitesi'nde IOC prestijli bir görev için adaylığa soyunacak. TMOK, 2004 Atina Olimpiyatları öncesi yapılacak 19 kişilik sporcu komisyonu üyeliği seçimleri için Ayhan'ı aday gösterme kararı aldı. IOC tarafından belirlenecek 19 sporcunun 12'si yaz, 7'si kış oyunlarında görev yapacak. 
   
   Antalya'ya darbe    TÜRKİYE turizminin lokomotifi konumundaki Antalya'da, futbol turizmini kötü hava koşulları ve UEFA vurdu. Ocak - nisan aylarında Antalya'ya 1200 futbol takımının gelmesi planlanırken, rezervasyon iptallerinden dolayı sayı 950'de kaldı. UEFA'nın, Beşiktaş ve Galatasaray maçlarını terör nedeniyle yurtdışına alması ile aşırı yağış ve fırtınanın iptallerde etkili olduğu belirtildi. 
   
   Tanjeviç gelemedi    BASKETBOL Ligi takımlarından ARAS İTÜ'nün teknik danışmanlık önerdiği ünlü antrenör Bogdan Tanjeviç'in, hava koşulları nedeniyle İstanbul'a gelişi ertelendi. Tanjeviç ileri bir tarihte gelerek İTÜ'yü gözlem altına alacak. 
   
   Açılış Jaziri'den    AFRİKA Uluslar Kupası dün start alırken ev sahibi Tunus, Ruanda'yı 2 - 1 mağlup etti. Gaziantepsporlu Bouazizi ve Jaziri'nin de formasını giydiği Tunus, 26. dakikada Jaziri'nin golüyle öne geçti. 31'de Elias eşitliği sağladı, 57'de ise Santos skoru belirledi. 
   
   
</TEXT>
</DOC>
