<DOC>
<DOCNO> 245351 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/04/son/sonspo20.html </URL>
<DATE> 2004/06/04/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Fatih Tekke, Avrupa için izin istedi... 
</HEADLINE>
<TEXT>

     Trabzonspor ile gelecek yıl sözleşmesi sona erecek olan ve 2 yıl daha sözleşmesini uzatması konusunda görüşmelerini sürdüren takım kaptanı Fatih Tekke, Avrupa'da futbol oynamayı hedefliyor. 
     Bordo-mavili takımın kaptanının transfer komitesine, ''Bu sezon Avrupa Şampiyonlar Ligi'nde oynayacağız. Şampiyonlar Ligi'nde başarılı olacağız. Elimden geleni yaparak, bende kendimi Avrupa'da göstereceğim. Sözleşmemin uzaması halinde gelecek yıl Avrupa'dan teklif gelirse, sizden anlayış bekliyorum. Avrupa'da oynayıp hem isteğimi gerçekleştirip, hem de kulübüme para kazandırmak istiyorum'' dediği bildirildi. 
     Transfer Komitesi'nde bulunan asbaşkan Nevzat Şakar, AA muhabirine yaptığı açıklamada, Fatih'in kendilerine yaptığı teklifi doğrulayarak, ''Eğer kulübün menfaatleri doğrultusunda, bir teklif gelirse, gelecek yıl seve seve Fatih'i Avrupa takımlarına veririz'' dedi. 
     Bu düşüncelerinin sadece Fatih ile geçerli olmadığını kaydeden Şakar, ''Diğer futbolculara da Avrupa'dan teklif gelmesi bizi sevindirir ve bu konuda kolaylığı sağlarız'' diye konuştu. 

     
</TEXT>
</DOC>
