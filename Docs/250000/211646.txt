<DOC>
<DOCNO> 211646 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/28/yazar/guclu.html </URL>
<DATE> 2004/01/28/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Almanlar da üniversiteleri tartışıyor 
</HEADLINE>
<TEXT>

   
   YÖK, Üniversitelerarası Kurul ÜAK ve hükümet arasındaki güç gösterisi kıyasıya devam ediyor. Her üç taraf da kontrol kendisinde olsun istiyor. Araştırma, bilim ve teknoloji ise inanın hiçbirinin umurunda değil... 
   Üniversiteler, Almanya'da da aylardır tartışma konusu. Başbakanından öğrencisine kadar tüm taraflar görüşlerini açıklıyor. Arayış içindeler. Çünkü, Almanya kendisini, ABD ve Japonya karşısında güçsüz hissediyor. 
   Başbakan Schröder, Almanya'nın teknoloji üstünlüğünün artık mazide kaldığını, bunun da ekonomiyi olumsuz yönde etkilediğini vurguluyor. Üniversiteler bilim üretsin ki Almanya yeniden endüstriyel ürünlerde bir numara olsun diyor. 
   Ortaya konan takvim de öyle üç - beş aylık değil. Hedef 2010 yılı. 
   Schröder, mali açıdan devlet olarak ne gerekiyorsa katkıda bulunmaya hazırız diyor. Bununla da yetinmeyip sanayi kuruluşlarını da üniversiteleri desteklemeye davet ediyor. Bilimsel üretkenlik artarsa, otomobil sektörü de gelişir. Çelik sektörü de. Yaptığınız desteğin karşılığını fazlası ile alırsınız diyor. 
   Almanya'nın bilimsel araştırmalar için ayırdığı para GSMH'nin yüzde 5'i. Bizdeki oran ise 0.5. Bütçeleri ve ayrılan payları artık siz düşünün... 
   Almanya'da tartışılan konulardan birisi de ABD'de ve İngiltere'de olduğu gibi seçkin üniversiteler yaratmak. Araştırma, Bilim ve Eğitim Bakanı Edelgard'ın hazırladığı taslağa göre 2006 yılına kadar yapılacak bir yarışla Almanya'nın en iyi 5 üniversitesi belirlenecek ve bu beş üniversiteye beş yıl boyunca 250 milyon euro destek sağlanacak. Ama Sosyal Demokrat Bakan'ın bu isteğine koalisyon ortağı Yeşiller şimdilik karşı çıkıyor. Yeşiller, seçkin üniversiteler yaratma yerine tüm üniversitelerin desteklenmesi görüşünü savunuyor. 
   Benzeri arayışlar sadece Almanya ile sınırlı değil. İngiltere'den Amerika'ya, Japonya'dan Çin'e kadar hemen her ülkede bilimsel üretkenliği artırma çabaları var. Bu ülkelerde üniversiteleri daha fazla araştırmaya zorlayan en büyük güç devlet, siyasiler ve endüstriyel kuruluşlar. Bizde ise tam tersi. Devletin üzerinde uzlaşılan bir eğitim, bilim ve teknoloji politikası bile yok. Siyasilerin tek derdi var o da gücü ele geçirmek. Bu konuda, kafasında ciddi bir projesi olanı bugüne kadar görmedik. İşadamlarına gelince Taşın altına ellerini koyma yerine hep eleştirdiler. 
   Almanya Almanya, Amerika Amerika iken üniversitelerimizi nasıl daha güçlü ve üretken hale getiririz diye arayış içine girerken, bizim böyle bir sürecin dışında kalmaya hakkımız yok. 
   Hükümet, YÖK ve üniversiteler şapkalarını önlerine koyup Türkiye'yi geleceğe hazırlamak zorundalar. Bu da lafla değil araştırma, bilim ve teknolojiyi destekle olur. 
   Hükümet, bugüne kadar, ortaya geleceğe yönelik bir vizyon koymadan TÜBTAK'ı ve YÖK'ü ele geçirmenin, üniversiteleri kontrol altına almanın, araştırma fonlarını kesmenin ötesinde tek adım atabilmiş değil. 
   YÖK'ün durumu da hükümetten farksız. Üniversitelerle güç birliği içerisine gireceğine, karşısına aldı. Peki ya üniversiteler Asli görevlerini unutup okullaştılar. Bilim üretme yerine meslek adamı yetiştirdiler. Bilimin bayrağını, en tepelere çıkartamadılar. Bilimin ne demek olduğunu en iyi onlar bilir. Ama bunu devlete ve topluma anlatamadılar. Kısır tartışmaların figüranı oldular... 
   Özetin özeti YÖK Başkanı Teziç, ÜAK toplantısına gitmek ve tüm üniversiteleri kucaklamak zorunda. Bugünkü koşullarda ne YÖK üniversitelersiz ne de üniversiteler YÖK'süz yapabilir. Hükümete gelince Bir ayakları hep yurtdışında. Bu konuda neler oluyor Bir de onu araştırsalar ne iyi olurdu. Yüzlerce kişilik ABD heyetinde neden YÖK Başkanı ve rektörler yok ki .. 
   
      
   
</TEXT>
</DOC>
