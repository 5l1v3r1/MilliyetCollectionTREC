<DOC>
<DOCNO> 209615 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/19/son/sondun26.html </URL>
<DATE> 2004/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC'de yeni hedef Annan Planı temelinde Mayıs öncesi çözüm 
</HEADLINE>
<TEXT>

     KKTC'nin 18. hükümeti olarak bugün programını Cumhuriyet Meclisi'ne sunan Cumhuriyetçi Türk Partisi CTP -Demokrat Parti DP koalisyon hükümeti, Cumhurbaşkanı'yla uyum içinde, Annan planı esasında Mayıs öncesinde çözüm ve tarafların mutabık kalacakları bir tarihte referandum yapılmasını hedefliyor. 
     Avrupa Birliği AB normlarına uyum ve demokratikleşmeyi esas alan, ''devlet vatandaş için'' temel prensibini benimseyen hükümet programı, ekonomide rekabet düzeni, tarımda yeniden yapılanma, vergi kayıplarının önlenmesi gibi bir dizi düzenleme öngörüyor. 
     Yeni hükümetin icraatlarının şeffaf olmasını, partizanlığa fırsat verilmemesini de çeşitli maddelerle düzenleyen hükümet programı, elektrikten suya, eğitimden sağlığa kadar tüm sektörlerle ilgili öngörüleri içeriyor. 
     CTP Genel Başkanı Başbakan Mehmet Ali Talat tarafından bugün Cumhuriyet Meclisi'nde okunan CTP-DP koalisyon hükümetinin programında şöyle denildi 
     
     ''MAYIS'TAN ÖNCE ÇÖZÜM'' 

     ''İki partinin siyasi eşitlik ve işbirliği anlayışı ile oluşturdukları 'toplumsal uzlaşma ve çözüm' hükümetimizin temel amacı, Kıbrıs Türk halkının uluslararası anlaşmalardan kaynaklanan hak ve çıkarları ile güvenliğini gözeterek ve geliştirerek, Birleşmiş Milletler Genel Sekreteri'nin iyi niyet misyonu çerçevesinde, hükümet ile Cumhurbaşkanı'nın birlikte ve uyum içinde yürüteceği Annan planını esas alan müzakere süreci sonunda Kıbrıs sorununu Mayıs 2004'den önce çözmek ve tarafların üzerinde mutabık kalacakları bir tarihte, eşzamanlı olarak referanduma sunmak olan ve Kıbrıs Türk halkını, Avrupa Birliği normlarına uyumlu, çağdaş, demokratik, adil, ekonomisi düzgün, sosyal refah düzeyi yüksek bir devlet düzenine kavuşturmaktır.'' Bu anlayışla oluşturulan hükümetin, öncelikle demokrasi kültürünü daha da geliştirerek, toplumsal uzlaşmayı sağlayarak ve çözümü hedefleyerek, halkın layık olduğu ekonomik, sosyal ve siyasi kazanımları elde etmesini sağlamaya çalışacağı vurgulanan programda, ''Hükümetimiz, KKTC'nin demokratik, laik ve sosyal bir hukuk devleti olduğu ilkesine her zaman bağlı kalacaktır'' denildi. 
     KKTC'nin dünyadaki değişim ve gelişmelere ayak uydurabilmesi için, toplumsal yapıyı ve kurumları AB normlarına uyumlu biçimde hazırlamanın temel ilke olacağının altı çizilen hükümet programında şu ifadeye yer verildi 
     ''Küreselleşen ve hızla değişen dünyamızda demokratikleşme en önemli göstergelerden biridir. Hükümetimiz, demokrasimizi mükemmelleştirmek ve bir yaşam biçimi olarak bütün toplumsal kesimleri kucaklayacak biçimde yaygınlaştırarak kalıcılaştırmak için gerekli her türlü çabayı gösterecektir.'' 
     
     ''MECLİS'TEN DESTEK İSTİYORUZ' 

     Başbakan Mehmet Ali Talat, hükümet programını okurken, meclisin de desteğini istedi ve şöyle konuştu 
     ''Ülkemizin içinde bulunduğu bu zor koşullarda görev üstlenen CTP-DP koalisyon hükümetimizi bir 'toplumsal uzlaşma ve çözüm hükümeti' olarak isimlendirdik. Bu anlamda temel hedefimiz, toplumsal uzlaşmayı sağlayarak, toplumumuzu adil ve kalıcı bir barışa ulaştırmaktır. 
     Bu süreçte zamanımız oldukça daralmıştır. Mayıs 2004 hedefini gözeterek Rum tarafının bütün Kıbrıs adına tek yanlı olarak Avrupa Birliği üyeliği yerine, 'Birleşik Kıbrıs Devleti'nde eşit ortak olarak ve haklarımızı koruyarak Avrupa Birliği'ne birlikte girmemizin koşullarını yaratmak, koalisyon hükümetimizin temel amacıdır. 
     CTP-DP koalisyon hükümeti, içinde bulunduğumuz dönemin zorluklarını aşmak amacıyla bütün bilgi ve deneyimlerini kullanırken, en önemli güvencemiz yüce meclisimiz olacaktır. 
     Kıbrıs Türk halkı olarak ülkemizin geleceği açısından bu önemli konularda birlik ve beraberliğimizi sağlamamız, bu kritik günleri aşmamızda en önemli hedefimizdir. Bu düşünce ve anlayışla yüce meclisten destek bekliyoruz. Güvenoyunuza mazhar olduğumuz takdirde, KKTC halkının mutluluğu ve refahı için elimizden gelen tüm çabayı göstereceğimizden emin olabilirsiniz.'' 
     Hükümet programının tam metni 
     ''Ülkemizin tek devlet radyo ve televizyon kurumu olan 'Bayrak Radyo Televizyon Kurumu'nun demokratikleştirilmesi, hükümetimizin temel hedeflerinden biri olacaktır. Bu kurumumuzun yansız ve demokratik biçimde, bütün kesimlerin görüş ve düşüncelerini eşit ve dengeli olarak yansıtması için gerekli yasal ve yönetsel düzenlemeler yapılacaktır. 
     Kamu ve özel radyo ve televizyon kanallarının yayınlarının etkinleştirilmesi ve dünya çapında izlenebilirliğinin sağlanması için gerekli düzenlemeler yapılacaktır. 
     Yayın Yüksek Kurulu'nun bütün yayın kurumlarına eşit davranması ve sansürcü zihniyetle değil, şeffaf, demokratik ve yayın kuruluşlarımıza yardımcı olacak bir yayıncılık anlayışıyla çalışmasına özen gösterilecektir. 
     Kamu görevlilerinin siyasal yaşama sağlıklı ve geniş biçimde katılımını ve katkısını sağlamak, koalisyon hükümetimizin amaçlarındandır. Bunun etkin biçimde yaşama geçirilmesi amacıyla Anayasal ve yasal düzenlemeleri gerçekleştirmek için gerekli çalışmalar yapılacaktır. 
     
     TOPLUMUN SİVİLLEŞMESİ VE DEMOKRATİKLEŞMESİ 

     CTP-DP koalisyon hükümeti, sendikaların, kooperatiflerin, oda, birlik, dernek ve tüm sivil toplum örgütlerinin toplum yaşamında etkin bir rol oynamasının toplumumuzun sivilleşmesi ve demokratikleşmesi sürecinde çok önemli katkılar yapacağının bilincinde olarak, toplumumuzun bu anlamda örgütlenmesini özendirecektir. 
     
     ŞEHİR İÇİ TRAFİK VE İTFAİYE BELEDİYELERE 

     Hükümetimiz, polis örgütümüzün etkin ve verimli bir biçimde çalışmasının sağlanması amacıyla gerekli yasal düzenlemeleri yapacaktır. Bu anlamda ilk olarak şehir içi trafiği ile itfaiyenin, belediyelere devredilmesi, ihtisaslaştırılması ve adli polis teşkilatının kurulması amacıyla gerekli yasal düzenlemeler yapılacaktır. Aynı zamanda çözüme yönelik olarak etkinleştirilmesi ve geliştirilmesi sağlanacaktır. 
     
     YURTTAŞLIKTA KEYFİ UYGULAMALARA SON 

     Vakıflar ve din işlerinde gereken tüm idari ve yasal değişimler gerçekleştirilecektir. 
     Yurttaşlık Yasası gözden geçirilerek, yurttaşlık işlemlerinin şeffaf ve eşitlik prensibine uygun yapılması sağlanacaktır. Bakanlar Kurulu'nun yurttaşlık verme yetkisinin istismarına ve keyfi uygulamalara yer verilmeyecektir. 
     
     DEVLET VATANDAŞ İÇİNDİR 

     'Devlet vatandaş içindir' ilkesinden hareketle çağdaş devlet anlayışını toplum yaşamına kazandırılması için gerekli düzenlemeler yapılacaktır. Devlet dairelerinde 'e-devlet'e geçilmesi için çalışmalar başlatılacaktır. 
     CTP-DP koalisyon hükümeti, tüm karar ve icraatlarında, Kıbrıs Türk halkının refah ve mutluluğunu esas alacak, bir çözüme ulaşılmasında ve sistemimizin Avrupa Birliği normları ile uyumlaştırılması sürecinde önemli fonksiyon üstlenecektir. Bu bağlamda toplumumuzun tüm kesimlerini kucaklamayı ana hedef olarak belirlemiştir. Bu bağlamda hükümetimizin her icraatı şeffaf ve toplumun katılımına ve denetimine açık olacaktır. 
     
     KAMU YENİDEN YAPILANACAK 

     Koalisyon hükümeti, kamu yönetimini idari ve teknik bir modernizasyonla yeniden yapılandırarak hizmetlerin etkinleştirilmesini ve kamu çalışanlarının verimli ve huzurlu bir ortamda çalışmasına olanak verecek bir yeniden yapılanmayı öngörmektedir. Kamu yönetimini şeffaflık, katılımcılık ve hesap verilebilirlik anlayışıyla yurttaşa eşit hizmet götürecek bir araç haline dönüştürmek ve içinde bulunduğu hantal, verimsiz ve çalışanlarının huzursuz olduğu yapıdan kurtarmak için gerekli önlemleri alacaktır. 
     Kamu verimsizliği nedeniyle vatandaşın uğraması muhtemel mağduriyeti giderecek önlemler alınacaktır. 
     Yasalar yapılırken, sivil toplum örgütlerinin yasa içeriği üzerinde katılımcılığının daha etkin olması sağlanacaktır. 
     Kamu yönetiminde ayrımcılık ve partizanlığa fırsat verilmeyecek, objektif ve adil yönetim ilkelerini hakim kılan, etkin, verimli, çağdaş teknolojileri kullanarak hızlı ve kaliteli hizmet sunan bir yönetimi yaşama geçirecek düzenlemeler yapılacaktır. 
     
     KAMU HİZMETİ KOMİSYONU TARAFSIZ OLACAK- 

     Kamu Hizmeti Komisyonu, objektif kriterler ile mülakat sorununun toplum vicdanında yarattığı sıkıntıyı dikkate alarak objektif, adil ve tarafsız bir yapıya kavuşturulacak, ilk atama ve yükselmelerde şeffaflık ve objektif kuralların uygulanması gözetilecektir. Aynı uygulama tüm kamu kurum ve kuruluşlarında da geçerli olacaktır. 
     Kamudaki yapılanmaya ilişkin olarak yapılacak düzenlemelerin uzun vadeli bir perspektifle ele alınmasına ve kurumsallaşmanın sağlanmasına azami özen gösterilecektir. 
     Koalisyon hükümetimiz, kökeni, dili, dini ve siyasi inançları ile cinsiyeti ne olursa olsun, tüm yurttaşlara eşit ve adil davranan, ayrımcılığa ve partizanlığa, adam kayırmacılığına imkan vermeyen bir yönetim oluşturmayı öngörmektedir. 
     Yönetimdeki etkinlik ve verimliliği artırmada önemli bir unsur olan 'yerinden yönetim' ilkesine önem verilecek ve bu çerçevede yerel yönetimlerin güçlendirilmesi, hükümetimizin temel hedeflerinden olacaktır. 
     
     ÇÖZÜM SÜRECİNDE UYUM VE İŞBİRLİĞİ 

     Çözüm ile ilgili görüşmeleri hükümet ile cumhurbaşkanının birlikte ve uyum içinde yürütmesi sağlanacaktır. Bu süreçte meclisimizin sürekli bilgilendirilmesi ve katılımının sağlanarak katkısının alınması, koalisyon hükümetimizin ana hedefidir. 
     Ayrıca çözüm sürecinin sonunda referandum öngören koalisyon hükümetimiz, bütün bu süreçte, sivil toplum örgütlerimizin ve halkımızın da bilgilendirilmesi, katkı ve 
     
     AB ÜYELERİYLE İLİŞKİLER GELİŞTİRİLECEK 

     ''Koalisyon hükümeti, dış ilişkilere özel önem verecektir. Bu çerçevede özellikle Avrupa Birliği üyesi ülkeler ve aday ülkelerle ilişkilerin geliştirilmesine, sürekli ve düzenli ilişkiler kurulmasına çalışılacaktır. 
     Avrupa Birliği Adalet Divanı'nın ABAD , KKTC'den yapılan ihracata yönelik olarak aldığı karar, hem Kıbrıs Türk halkına zarar vermekte, hem de kalıcı bir çözüm arayışlarını olumsuz yönde etkilemektedir. Hükümetimiz, ABAD kararının etkilerinin ortadan kaldırılması için hukuki ve siyasi mücadele vermeye devam edecektir. 
     Hükümetimiz, yerel yönetimlerimizin dış ilişkilerini ve özellikle Avrupa Birliği ile ilişkilerini geliştirmesine yardımcı olacaktır. 
     Koalisyon hükümetimiz, toplumlararası ilişkilerin eşitlik ve karşılıklı saygı temelinde yapılmasını esas alır. 
     
     EŞDEĞERDEN MAĞDUR OLANLAR İÇİN 

     Halkımızın en çok şikayet etmiş olduğu eşdeğer uygulamaları ile ilgili olarak bugüne kadar hakkını alamayanların ve işlemleri sonuçlandırılmayanların mağduriyetlerinin giderilmesi için çalışmalar başlatılacaktır. 
     Şehit ve hadise kurbanı ailelerin çocuklarına verilen arsaların ve kırsal kesim arsalarının altyapıları tamamlanmaya çalışılacaktır. 
     Şehir Planlama Dairesi tarafından hazırlanan ve hazırlanacak olan Master Planları vatandaşlarımızın, sivil toplum örgütlerimizin ve yerel yönetimlerimizin görüşleri çerçevesinde gözden geçirilerek tümü tamamlanmaya çalışılacaktır. 
     Apartman tipi binaların sorunlarının çözümü için gereken yasal düzenlemeler yapılacaktır. 
     Tapu ve kadastro kayıtlarının bilgisayar ortamına aktarılarak daha sağlıklı ve şeffaf bir kayıt sistemi oluşturulması için gerekli çalışmalar ve düzenlemeler yapılacaktır. 
     
     GÜNEY KIBRIS'A GEÇİŞLERDE KOLAYLIK 

     Trafik sorununa çözüm üretmek amacı ile birimler arasında koordinasyon sağlanacak ve trafik kazalarının önlenmesi için etkin tedbirler alınacaktır. 
     Güney Kıbrıs'a geçişlerde kolaylık yaratıcı önlemler alınacaktır. 
     Cezaevinde yapımına başlanan ek binanın tamamlanarak, çocuk suçluların diğerlerinden ayrı bölümlere alınması sağlanacak ve cezaevi koşullarının iyileştirilerek uluslararası standartlara uygun hale getirilmesine çalışılacaktır. 
     
     BELEDİYELERE YÖNELİK ÖNLEMLER 

     Belediye hizmetlerinin etkinleştirilmesi ve verimliliğin artırılması için 'Belediyeler Kamu Görevlileri Yasası' süratle çıkarılacaktır. 
     Ayrıca 51 95 sayılı Belediyeler Yasası ile Belediyeler Birliği Yasası günün koşullarına göre yeniden düzenlenecek ve Belediyelerin mali yapılarının güçlendirilmesi için gerekli önlemler alınacaktır. 
     Katılımcılık anlayışımıza uygun olarak Belediyelerin mevcut sorunlarının giderilmesine katkıda bulunulacaktır. 
     Tüm belediye hizmetlerinin ve alt yapı çalışmalarının köylerimizi de kapsayacak şekilde yaygınlaştırılması desteklenecektir. 
     
     SU KAYNAKLARI 

     Mevcut su kaynaklarımızın geliştirilerek, halkımız tarafından verimli bir şekilde kullanılması ve su ile ilgili sorunların çözümü için yeni ve alternatif kaynak arayışlarına gidilecektir. Ayrıca su ile ilgili sorunların kökten çözümü için yeni yöntemler geliştirilecektir. 
     
     KİMLİKLE GİRİŞ ÇIKIŞLAR 

     Yurda giriş çıkışlarda başlatılan kontroller, çağdaş yöntemlerle ve daha etkin olarak gerçekleştirilecektir. KKTC'ye kimlik kartı ile giriş çıkışlarda ilgili mevzuat esas amacına uygun olarak yeniden gözden geçilip, düzenlenecek ve uygulanacaktır. 
     Muhaceret konularında uygulanan yöntemler ve halkımızın duyarlılığı da dikkate alınarak mevcut yasalar ve uygulamalar tümden gözden geçirilecektir. Uluslararası standartlara uygun yeni sistem kimlik ve pasaport verilmesi için çalışmalar başlatılacaktır. 
     
     EKONOMİDE REKABET DÜZENİ 

     Ülkemizin milli geliri ile halkımızın refah seviyesini, en kısa zamanda Avrupa Birliği ülkeleri seviyesine yükseltmek ve Kuzey Kıbrıs Türk Cumhuriyeti ekonomisini, yakın perspektifimizdeki çözüm ve AB üyeliğini de dikkate alarak, komşuları ve dünya ile serbest ticaret koşullarında rekabet edebilecek bir düzeye çıkarmayı amaçlamaktayız. 
     Bu nedenle insanımızın refah düzeyini yükseltecek yatırımı, üretimi, verimliliği ve etkinliği artıracak politikalar uygulanacak ve ülkede sağlıklı ve dengeli gelir dağılımı ile sosyal adaletin sağlanmasına çalışılacaktır. 
     Öncelikle AB üyeleri ile olmak üzere ekonomide kaynakların optimum dağılımını sağlamak üzere devletin planlayıcı, özendirici - yönlendirici ve denetleyici işlevlerine işlerlik kazandırılacaktır. 
     Dış dünya ile ekonomik entegrasyona giderken rekabet gücü yüksek sektörlerin belirlenmesinde bir envanter çalışması acilen başlatılacaktır. Bu çalışma sonunda ortaya çıkacak rekabet gücü yüksek sektörler, ekonomiye daha fazla katma değer yaratacak şekilde güçlendirilecektir. 
     CTP-DP hükümeti üretim, ihracat ve ithalatta kalite ve standartlaşmayı zorunlu hale getirecek ve işletmelerin bu sürece uyumu için gerekli düzenlemeler yapılacaktır. 
     
     TEKELLEŞME VE HAKSIZ REKABETE KARŞI 

     Toplumsal çıkarların gözetileceği, tekelleşmeye ve haksız rekabete izin vermeyen ve Avrupa Birliği normları ile uyumlu bir şekilde rekabet hukukunun oluşturulması ve geliştirilmesi için gerekli yasal ve idari düzenlemelere öncelik verilecektir. 
     Tüketicileri Koruma Yasası'nın uygulanması için gerekli düzenlemeler yapılacaktır. 
     
     KÜÇÜK İŞLETMELERE DESTEK 

     Küçük ve orta boy işletmelerin gelişip büyümesini sağlayacak uygun koşullar için kredi olanakları geliştirilecek ve özellikle yeni teknoloji yatırımları özendirilecektir. 
     Esnaf ve zanaatkarların iş yerlerini geliştirip büyütebilmesini sağlamak için kredi olanakları artırılacak ve bu sektöre dinamizm kazandırılacaktır.'' katılımlarının sağlanması amacıyla şeffaf ve katılımcı bir anlayışla hareket edecektir.'' 
     
</TEXT>
</DOC>
