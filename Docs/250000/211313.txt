<DOC>
<DOCNO> 211313 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/26/son/sontur14.html </URL>
<DATE> 2004/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
TBMM İdare Amiri Beşiktaş üzerine oyun oynanıyor... 
</HEADLINE>
<TEXT>

     TBMM İdare Amiri CHP Manisa Milletvekili Erdoğan Yetenç, Türkiye Süper Futbol Ligi'ne renk getirmek adına Beşiktaş üzerine oyunlar oynandığını belirterek, bunu kabul edemediğini bildirdi. 
     Yetenç yaptığı yazılı açıklamada, bir siyasetçi ve Beşiktaş Kulübü'nün bir üyesi olarak dün İnönü Stadyumu'nda yaşanan olayların başta maçın hakemi Cem Papila olmak üzere kahramanlarını kınadığını ifade etti. 
     Spordan sorumlu Devlet Bakanı ve Başbakan Yardımcısı Mehmet Ali Şahin ve Futbol Federasyonu Başkanı Haluk Ulusoy'u olaylara el koymaya çağıran Erdoğan Yetenç, açıklamasında özetle şunları kaydetti 
     ''Perde arkasında bu tür oyunlar oynanmasını kabul edemiyoruz. Merkez Hakem Komitesi Başkanı Bülent Yavuz başta olmak üzere olayın tüm sorumlularını açıklama yapmaya davet ediyorum. 
     Daha oyunun başında, masa başında tasarlanan oyunların sinyali hakem Cem Papila'nın kararıyla geliyorum diyordu. Maçı yörüngesinden çıkartmak için hakem Papila elinden geleni yaptı. Beşiktaşlı futbolcuların gerilmesi ve oyunu çığırından çıkartmak için nereden aldığı bilinmeyen kararlarını uyguladı. Maçtan sonra da bazı televizyon kanallarında Beşiktaş aleyhine kamuoyunu gerecek çığırtkanlık yapanları kınıyorum. 
     Türkiye'yi Avrupa'da başarıyla temsil eden Beşiktaş'a yapılanları reva görmek hiçbir spor adamına yakışmaz. Beşiktaş'a vurulan her darbe Avrupa'da Türk futboluna vurulur. 
     İnönü stadında oynanan oyunun şimdi de masa başında devam etmesine dur demek lazım... Masa başında alınan her karar Beşiktaş'a değil Türk futboluna vurulan bir darbe olacaktır.'' 

     
</TEXT>
</DOC>
