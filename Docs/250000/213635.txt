<DOC>
<DOCNO> 213635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/07/guncel/gun90.html </URL>
<DATE> 2004/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
gündeme karşı 
</HEADLINE>
<TEXT>
   Serin Duruş 
   Alper Mestçi - Hüseyin Özcan 
serindurus milliyet.com.tr Fax 0212 505 69 19 
   
   5 maddede kısır döngü...    1 TRT ekranına çıkıp şarkı söyleyebilmenin ilk adımı denetimden geçmektir. Arabeske ifrit olan denetim kurulu yüzünden İbrahim Tatlıses, Orhan Gencebay, Ferdi Tayfur, bu yüzden yıllarca ekrana çıkamamıştır... 
   2 Ancak aynı denetleme kurulu TRT2'de yayınlanan bazı yabancı müzik programlarındaki özellikle metal ağırlıklı şarkı sözlerini anlamadığı ve nasılsa İngilizcesi zayıf Türk halkı da anlamaz diye "bazı değerlere" çok ağır eleştiri getiren grup ve şarkıların yayınına her nasılsa olur vermiştir... 
   3 Özel kanalların yayına başlamasıyla birlikte çıkaracak sanatçı bulmakta zorlanan TRT, denetimi gevşetmiştir. Yıllarca ekrana çıkartmadığı sanatçıların yasağını kaldırıvermiş, denetim kavramı unutulmuştur... 
   4 2004 yılının ilk aylarında biri erkek, biri dişi iki şarkıcı TRT denetimine başvurarak albümleri için onay istemiştir. Biri Volkan Konak'ın Cerrahpaşa Hastanesinde ölen babası için yaptığı "Cerrahpaşa" şarkısının yer aldığı diğeri Ayşe Hatun Önal'ın "Ayılık var hamurunda, kırıcan mı belimi, çeksene elini" sözleriyle gündemi dağıtan şarkısının yer aldığı albümdür... 
   5 Volkan Konak, TRT ekranın çıkıp şarkı söyleyebilmenin ilk adımının, denetimden geçmek olduğunu artık bilmektedir, şarkısı onaylanmamıştır... Ayşe Hatun Önal ise, sanıyoruz ki çok yakında Sayısal Loto programında boy gösterecektir... 
   
   Sakat şarkı ..    Ayşe Hatun Önal... Şarkıcılığa soyundu. Oyunu kuralına göre oynadı ve çıkış şarkısıyla istediği tepkiyi aldı. Cüneyt Özdemir'in 5N1K'sında 40 dakika tek konuk oldu. Fatih Altaylı'yı, Hıncal Uluç'u çıldırttı. Neredeyse çıkmadığı kanal, program kalmadı. Nöbetçi şarkıcı konumunda her yeri ikişer defa dolaştı.... 
   "Trance" denilen, yıllardır bilinen bir müzik türünü Türkiye'ye getirdiği iddiası değil şarkıda geçen "ayı"nın kim olduğu tartışıldı doğal olarak. Oldukça fazla aday elene elene nihayetinde iki isim, Erdal Acar ve Ozan Doğulu arasında kararsız kaldı kamuoyu. Ve bir gün, olağan şüphelilerden Erdal Acar'ın adamları olduğunu söyleyen kar maskeli birileri, Ayşe Hatun Önal'a "şaka" yapmak amacıyla baskına gittiler. Erdal Acar'ın daha önce de kar maskeli bir olayı olduğu için adamların doğruyu söylediğinden kimse şüphelenmedi. Yakalandılar, hatta Erdal Acar gözaltına alındı, ifade verdi. Ve nihayet Ayşe Hanım, ağzındaki baklayı çıkardı, ayının kim olduğunu açıkladı Ozan Doğulu... 
   Peki ama Erdal Bey'in durumu ne olacak şimdi Aşırı alınganlık göstermeseydi deyin durumdan vazife çıkarmasaydı deyin, ne derseniz deyin. Boş yere uğraşıp duracak şimdi mahkemeydi, avukattı. Zor iş... 
   Eee işte, açıklamayı zamanında yapmazsan böyle olur. Hayır Ozan da saldırgan bir arkadaş, umarız bu sefer de "Vaaay, bana haa, ayı haa " diye bir terslik yapmaz .. 
   
   Erken kalkan yol alır... 
   Neil Armstrong 
   
   Hayda 
   "Babamın vasiyetiydi..." 
</TEXT>
</DOC>
