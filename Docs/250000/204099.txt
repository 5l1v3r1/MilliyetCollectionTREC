<DOC>
<DOCNO> 204099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/24/yazar/altan.html </URL>
<DATE> 2003/12/24/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Noel Baba, çarşaflı tazeyle dans ediyor 
</HEADLINE>
<TEXT>

   
   İstanbul'un çarşı, pazar ve mağazalarında, yılbaşı alışverişleri hızlanmış gibi görünüyor. 
   Bazı süperin de süperi marketlerde, Noel Baba kılığına girmiş delikanlılar dolaşmakta... Eşinize dostunuza, yakınlarınıza yılbaşı armağanları alıyorsanız isterseniz o gençler, Noel Baba kılığında götürüp teslim ediyorlarmış armağanları adreslerine... 
   
   Zaten geleneksel Noel yemekleriyle, Noel şenlikleri de bu akşam başlıyor. 
   Hıristiyan aleminin tümünü kapsamasa da, büyük bir kesiminin inancına göre Noel, Hz. İsa'nın doğum günü... 
   Ansiklopedik bir inceleme ise Noel'in, Hz. İsa'dan çok daha öncelere uzanan efsanevi bir şenlik olduğunu göstermede... 
   
   1940'lı yılların başında, bendeniz henüz ortaokuldayken, Noel Baba, sadece Beyoğlu'ndaki büyük bir oyuncakçı mağazasının vitrininde görünürdü. 
   O tarihlerde okul sıralarından, İsmayıl Hakkı Baltacıoğlu'nun "Yeni Adam" dergisine yazdığım yazılardan birinde, Noel Baba'yı anlattığımı hatırlıyorum. 
   Yaprakları dökülmediği için cennetin simgesi sayılan, süslü yılbaşı çamlarını da... 
   
   Yıllar geçti gitti. Ve işte yine bir Noel, 2003 yılının sonunda... 
   Geçen cumartesi Yıldız Yokuşu'nda trafik öylesine yoğundu ki, Göztepe'den Fındıklı'ya gelirken Kasımpaşa'ya doğru inip, Dolapdere'den Taksime'e yönelmeyi, Fındıklı'ya da oradan inmeyi yeğlemek zorunda kaldık. 
   Haliç'e karşı Kasımpaşa sırtlarında Feriköy Mezarlığı'nın sıram sıram bembeyaz taşları görünüyordu. 
   Bir an bir Woody Allen senaryosu cıvıldadı hayalimde... 
   Bembeyaz mezar taşlarını, henüz emeklemeye başlamış yüzlerce minik bebek olarak görür gibi oldum. 
   
   Benim çocukluğumdan bu yana, Noel Baba görüntüleri bir hayli yaygınlaşmış gibi... 
   Başörtüsü, yahut türban tartışmaları da sade Türkiye'yi değil, Avrupa Birliği'ni de sarmalamış durumda... 
   Sonunda bütün bu tartışmalar, çekişmeler, didişmeler ortak paylaşılan evrensel bir hayatın renkli bir sentezine dönüşür mü 
   Dönüşür evrensel gelir dağılımında doğru dürüst bir denklem kurulduğu ve adam başına düşen evrensel gelir, ortalama 25 bin doları bulduğu zaman... 
   Biliyorsunuz, "nerede yokluk, orada bokluk"... 
   
   Halen politik ve bazen de bürokratik makam sahiplerinin birbirleriyle dalaşma dönemini yaşıyoruz. 
   Süperden de süper marketlerde, ellerinde büyük şık poşetlerle dolaşan hanımların umurunda bile değil, ne Barzani ile Talabani'nin Kerkük hakkında söyledikleri ne Ankara'dan yapılan uyarılar ne ABD Ankara Büyükelçisi Eric Edelman'ın açıklamaları ne de Vatan gazetesinin manşetten duyurduğuna göre, Çerkezlerin de anadillerinde öğretim istemeleri... 
   
   Gerçekten de, dünya medyasına, daha doğrusu ajans haberlerine bakınca 6.5 milyar nüfuslu yeryüzü, politik makam sahiplerinden ibaretmiş gibi görünmede... 
   Ha evet, bu arada Başkan Bush'un da, Saddam'ın yakalanmasından sonra, ABD'de kredisi artmış. Kendisini tutanların oranı yüzde 57'ye yükselmiş. 
   Şimdi üç - beş ay içinde, tüm dünyanın dikkatini çekecek birkaç büyük patlama daha... Ve derken efendim, Bin Ladin'in de yakalanması... 
   Böylece Başkan Bush, uluslararası terörizmi çökertmiş bir kahraman olarak girme şansına kavuşmaz mı, başkanlık seçimlerine 
   Kavuşur, kavuşur, hiç merak etmeyin... 
   
   Biliyorsunuz, kış bastırınca binlerce köy yolu kapanıyor, sular seller basıyor Türkiye'de her yeri... 
   Çağdaş uygarlık düzeyine varma yöntemleri arasında, beklenmedik görüntüler yansımaya başlıyor TV ekranlarına... 
   Güneydoğu kasabalarından birinde, üstünde hiç köprü bulunmayan bir derenin taşması... 
   Ve don paça bir avuç adamın bir hastayı, bir tabuta koyarak, omuzlarında geçirmeye çalışmaları dereyi sağlık ocağına götürebilmek için... 
   
   Ama tabii önemli olan, Ankara ile KKTC politikacıları arasındaki Kofi Annan planı hakkındaki görüşler... 
   Kim ipler, taşmış bir dereden, tabut içinde geçirilmeye çalışılan bir gariban hastayı .. 
   
   Unutmayın efendiler, vatanı ve milletiyle devletin bölünmez bütünlüğü önemli köprüsüz taşmış bir dereden tabut içinde geçirilmeye çalışılan gariban bir hasta değil... 
   Hem efendim münferit olaylar bunlar, büyütmemek gerek dünyanın her yerinde oluyor böyle şeyler... 
   
   Üstelik günler de uzamaya başlıyor. En iyisi yine enseyi karartmamak. Hiç değilse artık haberimiz oluyor, neredelerde hangi hastaların, taşmış derelerden ancak bir tabuta konarak geçirilebildiğinden... 
   Bir gün sivil - asker makam sahipleri de, kabul edeceklerdir en büyük düşmanın sınırların dışında değil, içerideki yoksulluk olduğunu... 
   
      
   
</TEXT>
</DOC>
