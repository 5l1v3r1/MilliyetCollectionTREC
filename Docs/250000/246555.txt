<DOC>
<DOCNO> 246555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/09/son/sonsiy37.html </URL>
<DATE> 2004/06/09/ </DATE>
<TIME> 19.39 </TIME>
<AUTHOR>  </AUTHOR>
<HEADLINE>
Dışişleri bakanlığı, BM'nin Irak kararından memnun 
</HEADLINE>
<TEXT>

     Dışişleri Bakanlığı, BM Güvenlik Konseyi'nin dün Irak konusunda aldığı kararı memnuniyetle karşıladığını açıkladı. 
     Bakanlık tarafından bugün yapılan yazılı açıklamada, ''Irak'ta 30 Haziran 2004 tarihinde işgalin sona erdirilip, Irak Geçici Hükümeti'nin ülkenin tam egemenliğini devralmasını hükme bağlayan bu kararın, Irak'ın yakın tarihindeki en önemli dönemeçlerden birini oluşturduğu'' belirtildi. 
     Açıklamada, oybirliğiyle alınan bu kararla birlikte, BM Güvenlik Konseyi'nde mutabakat ve amaç birliği tesisi yönünde de önemli bir adım atıldığına inanıldığı ifade edildi. 
     Dışişleri Bakanlığı açıklamasında şöyle denildi 
     ''Tabiiatıyla, bu olumlu dönüşümün arazideki gelişmelerle desteklenmesi gerekmektedir. Irak'ta güvenlik durumu başta olmak üzere, siyasi ve ekonomik şartların yeni Güvenlik Konseyi kararı ile birlikte hemen değişmesini beklememek gerçekçilik ve ihtiyatlılığın gereğidir. Irak'ta koşulların iyileşmesinin temel teminatı bütün Iraklılar'ın siyasi süreçte gereğince yer alabilmeleri ve bunu sahiplenmeleri olacaktır. Bu noktaya ulaşılması için katedilmesi gereken büyük bir mesafe bulunmaktadır.'' Bu çerçevede, egemenliği devralacak Irak Geçici Hükümeti başta olmak üzere, bütün ilgili güç, grup ve kesimlere önemli sorumluluklar düşmekte olduğunun belirtildiği açıklamada, ''bundan sonra Irak Hükümeti'nin rızasıyla görev yapacak Çok-Uluslu Güç ülkede güvenlik ve istikrarın tesisine katkıda bulunurken, Hükümet'in de siyasi sürecin kapsayıcı olmasına büyük özen göstermesi gerekmektedir'' denildi. 
     Açıklamada, ''Irak'ta halkın doğrudan desteğine mazhar olacak seçimle oluşmuş parlamento ve hükümetin kurulmasına kadar geçecek 6-7 aylık sürenin, dün kabul edilen kararın etkinliğinin de sınandığı bir dönem olacağı'' ifade edildi. 
     Dışişleri Bakanlığı açıklamada, ''Ulusal Konferans'ın teşkilinden seçim yasa ve düzenlemelerinin tamamlanmasına, Irak Geçici Hükümeti'nin günlük işleri yürütmesinden Irak'ta ulusal uyumu güçlendirecek adımları atmasına kadar uzanacak çalışmaların yeralacağı bu dönem Türkiye tarafından çok yakından izlenecek ve olumlu bütün açılımlar desteklenecektir'' denildi. 
     
     ''BÜTÜN KESİM VE GRUPLAR UYUMU PEKİŞTİRMELİ'' 
     ''Irak'taki bütün grup ve kesimlerin ülkedeki ulusal uyumu pekiştirmelerinin, dar bireysel çıkarlara dayalı gündemler gütmekten ve huzursuzluk ve çatışma ortamı yaratmaktan kaçınmalarının hayati önem taşıyacağının'' vurgulandığı açıklamanın sonunda şu ifadeler yer aldı 
     ''Irak'ın yakın tarihinde yaşananlar, bu ülkenin iç uyumsuzluğunun ve diktatörlük yönetiminin komşuları ve dünya barış ve istikrarı için nasıl bir tehdit kaynağı olabildiğini çarpıcı ve acı bir şekilde ortaya koymuştur. Bu bakımdan, bu tarihi tecrübenin ışığında, bölge ülkelerinin Irak'ta uyum ve istikrarın tesisi konusunda meşru çıkar ve beklentileri bulunmaktadır. Ortak amacımız, ulusal birliğini ve toprak bütünlüğünü korumuş, kendisi ve komşularıyla barışık, demokrasi yolunda ilerleyen müreffeh bir Irak görmektir. Irak bundan böyle komşuları için tehdit oluşturmamalı, teröristlere melce de olmamalıdır. Bu amaçlara ulaşılmasında uluslararası toplumun üzerine düşen görev ve yükümlülükleri yerine getirmesi önem taşıyacak, Irak Geçici Hükümeti ve onu izleyecek yönetimler de aynı sorumluluk altında bulunacaktır.' 
     
</TEXT>
</DOC>
