<DOC>
<DOCNO> 213050 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/04/son/sondun01.html </URL>
<DATE> 2004/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıbrıs görüşmeleri gelecek hafta New York'ta başlayabilir 
</HEADLINE>
<TEXT>

     BM Genel Sekreteri Kofi Annan'ın Washington'da ABD Başkanı George Bush ile görüşmesinin ardından, Kıbrıs görüşmelerinin gelecek hafta New York'ta başlayabileceği belirtildi. 
     Washington'daki iyi haber alan kaynaklar, son gelişmeler dikkate alındığında, Annan'ın muhtemelen Cuma günü taraflara, görüşmelerin başlaması yönünde davetiye göndereceğini söylediler. 
     Kaynaklar, müzakerelerin 10 Şubat Salı günü BM merkezinin bulunduğu New York'ta başlayabileceğini kaydettiler. 
     Annan, Bush ile görüşmesinden sonra yaptığı açıklamada, Kıbrıs'ta ilgili tarafların, görüşmelerin başlamasından yana olduğu izlenimi edindiğini ve müzakereler için yakında çağrı yapmayı umduğunu söylemişti. 
     Öte yandan, Beyaz Saray sözcüsü Scott McClellan da, Oval Ofis'te yapılan Bush-Annan görüşmesiyle ilgili olarak gazetecilere yaptığı açıklamada, ''Başbakan Recep Tayyip Erdoğan'ın geçen haftaki ziyareti sırasında bize ilettiği, BM Genel Sekreteri'nin formülü temelinde Kıbrıs'ta çözüm yönünde ilerlenmesine yönelik samimi iradesini memnuniyetle karşılıyoruz. Bütün tarafları, Kıbrıs'taki dostlarımızı, Yunanistan ve Türkiye'yi, çözümü sonuçlandırma üzerinde anlaşmaya, tamamlanmamış konuların çözümünü BM Genel Sekreteri'ne bırakmaya ve belli bir tarihte bu planı referanduma götürmeye davet ediyoruz'' dedi. 
     McClellan, ''İnanıyoruz ki böyle bir çözüm, Avrupa'ya entegrasyonlarını derinleştirirken, Kıbrıs, Türkiye ve Yunanistan'daki bütün halkların güvenliği ve refahına hizmet edecektir'' diye konuştu. 
     Bir gazetecinin, Bush ile Kıbrıs'ta ilgili taraflar arasında yakın zamanda bir temas olup olmadığına ilişkin bir soruya karşılık McClellan, ABD Dışişleri Bakanı Colin Powell'ın, aktif olarak her gün bu konuyla ilgilendiğini ve bu çerçevede Annan planına dayalı adil ve kalıcı bir çözüme katkıda bulunacağını umduğunu kaydetti. 
     
</TEXT>
</DOC>
