<DOC>
<DOCNO> 204530 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/26/yazar/pulur.html </URL>
<DATE> 2003/12/26/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Fatih Terim'in kırmızı sandaletleri... 
</HEADLINE>
<TEXT>

   
   BAZI ölçülü sözler ve beyitler, bir kişiye, ya da bir olaya öyle oturur ki "cuk diye oturdu" derler. 
   Fatih Terim'in bugün yaşadıkları, Osmanlı şairi Yenişehirli Avni'nin ünlü beytine öyle oturuyor ki, "cuk" gibi... 
   "Ehibba, şiveyi yağmada mebhut eyler adayı 
   Hüda göstermesin asar - ı izmihlal bir yerde." 
   Yani, bir yerde çöküntünün işaretleri görülürse, dostlar yağma için öyle bir saldırırlar ki, düşmanlar bile onların bu haline şaşar. 
   Bu hep böyledir, adam demiş ki 
   "Allah'ım sen beni dostlarımdan koru, ben düşmanlarımı tanır, onlarla baş ederim " 
   O alkışlar, o kalabalıklar, bir anda değişir, bazıları biraz sabretseler de, fırsatını bulunca, ellerine taş alıp kervana katılırlar... 
   Fatih Terim'in başına gelenler de bundan ibarettir. 
   Bugün kimse UEFA şampiyonu Galatasaray'ın başında kim olduğunu, süper kupayı kazanan takımın başında kim olduğunu hatırlayıp söylüyor mu 
   Varsa İstanbulspor yenilgisi, yoksa Elazığ beraberliği... 
   Galatasaraylıların başına, bu belki ilk kez geliyor, biz Fenerbahçeliler bu günleri iyi biliriz, yaşadık, belki de yaşayacağız. Şimdi doğru söylemek gerek, Galatasaraylılar iyi dayanıyorlar, bir - iki münasebetsiz lafın dışında pek bir şey yok, bizde olsa çoktan kongre için imza toplanır, kazan kaldırılırdı. 
   
   FATİH Terim'i çocukluğundan beri tanıyan O'na mahalle takımında ilk formayı veren, eşlemelerde "Ben Fatih'i aldım " diyen Metin Gören "Hadi Bana Futbol Anlat"ında Fatih Terim'in çocukluğunu anlatır 
   "Gençlik yıllarım, Fatih'in çocukluğu gözlerimin önünden bir film şeridi gibi geçiyor. Donduruyorum kareleri. Kırmızı sandaletli minik Fatih'i arıyorum yılların arasından, bulamıyorum. 
   Karşıma hep Ali Sami Yen Stadı çıkıyor. Sahanın kenarındaki yedek kulübesi beliriyor siluetlerde. Oyuncular oturuyor, bir adam ise ayakta. Bazen gergin, bazen gülüyor ve bazen de öfkesini yenemiyor, bir yerleri tekmeleyip duruyor. Saçları dökülmüş ve şakaklarına kırlar düşmüş bu adamı tanıyorum. O da beni. Yanına gidiyorum, elinden tutuyorum 
   -Gel seni Adana'ya, Çınarlı Mahallemize Çamlı Sinema'nın önüne, Asım Bey'in fabrika arasına götüreyim, diyorum. 
   Gülüyor, gözlerinin içi bile gülüyor, fark ediyorum. Çok arzuladığını biliyorum ama başını iki yana sallayarak "Gelemem" diyor, devam ediyor 
   "Artık çok geç..." 
   Nedir bu "kırmızı sandalet"in öyküsü 
   Siz, dar gelirli aile çocuklarının bayramlık ayakkabılarını gece, yatağa alıp yattıklarını bilir misiniz 
   İşte Fatih Terim de, babası ile gazeteci Metin ağabeyinin ona aldıkları "kırmızı sandaletleri" hiç unutmuyor, unutamıyor. 
   - 
   x Ümit Yayıncılık 
   
      
   
</TEXT>
</DOC>
