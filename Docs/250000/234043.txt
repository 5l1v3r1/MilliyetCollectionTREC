<DOC>
<DOCNO> 234043 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/23/spor/spo04.html </URL>
<DATE> 2004/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Saygı göstersinler 
</HEADLINE>
<TEXT>

   Trabzon Başkanı Aktuğ, Bakan'ın Fenerbahçe'yi şampiyon görmek istemesini içten bulduğunu söyledi, "Herkes gönlünden geçeni söyleyebilir. Trabzonspor diyene de saygı duyulsun" dedi 
      
   'Türkiye bizi istiyor' 
   TRABZONSPOR Başkanı Atay Aktuğ, spor kamuoyunda oluşan "Trabzon şampiyon olsun" görüşünün altında yanlış hiçbir adımın olmadığını açıkladı. Aktuğ, Bakan Mehmet Ali Şahin'in, "Her zaman Türkiye'yi futbolda en iyi kim temsil edecekse şampiyon olsun diyorum, bu noktaya en yakın olan takım da Fenerbahçe" şeklindeki açıklamasını iyimser ve içten bulduklarını belirtti. 
   
   'Doğal görülmelidir' 
   AKTUĞ, tüm Türkiye'nin Trabzonspor'u şampiyon olarak görmek istediğini iddia etti. Aktuğ şunları söyledi "Spor Bakanı 'Fenerbahçe şampiyon olmalıdır' diyorsa bu onun gönlünden geçen duygudur. Biz saygı duyarız. Ama o zaman da Hakan'ın ya da Ahmet'in gönlünden Trabzonspor'un geçmesi de doğal karşılanmalıdır. Bizi isteyenlere neden tepki gösteriliyor ki " 
   
   'Maç verilmiyor'    KARADENİZ birliğinin son dönemlerde çok işlendiğine değinen Aktuğ, alınacak kötü bir durumun olmadığını belirtti. Aktuğ, "Samsun'un, Rize'nin bizim için oynadıklarını açıklamaları kadar güzel bir şey olabilir mi Ben de Samsun, UEFA Kupası'na katılsın isterim. Rize ilk 10'a girsin, Sebat düşmesin isterim. Hiç kimse sinsi bir plan yapmıyor, kimse kimseye maç vermiyor" dedi. 
   
   Yıldızlar korkuttu    İdmanı bıraktılar 
   SÜPER Lig'de şampiyonluk hesapları yapan Trabzonspor'un dün akşamki idmanında Fatih Tekke ile Gökdeniz'in sakatlanması teknik heyeti korkuttu. Çalışma sırasında sağ ayak arka adalesinde ağrı meydana gelen Fatih Tekke idmanı yarıda bırakmak zorunda kaldı. Çift kale maçta ayak bileğine darbe alan Gökdeniz de çalışmaya devam edemedi. Trabzonspor Menajeri Cenar Çuvalcıoğlu yıldız futbolcuların sakatlıklarının önemli olmadığını açıkladı. 
   
   Sakatlıkları önemsiz 
   ÇUVALCIOĞLU "Fatih'in adalesinde hafif bir sorun var. Riske etmemek için dinlenmesini istedik. Gökdeniz ise ayağına aldığı darbenin ağrı yapması nedeniyle idmandan çıkartıldı ve tedaviye alındı. İki futbolcu da yarınki maçta oynayabilecekler" dedi. Bu arada Teknik Direktör Ziya Doğan "Konsantrasyonun bozulmaması" için yönetime başvurarak Fatih Tekke ve Gökdeniz ile yapılan pazarlıkların sezon sonuna bırakılmasını istedi. 
   
   İşte en yeni Trabzonsporlu    TRABZON'DA yaşayan Coşkun - Serpil Çebi çiftinin çocukları Sami Coşkun, doğduğu gün babası tarafından Trabzonspor'a üye yapıldı. 20 Şubat tarihinde dünyaya gelen Sami Coşkun, aynı gün Bordo - Mavili kulübün üyesi olurken, bu konuda da bir ilke imza attı. Bu arada Bursa'da bir tekstil firmasında çalışan fanatik Trabzonspor taraftarı Hintli Sandeep Parekh ise "Şampiyonluk istiyorum" dedi. 
   
   Libero arayışı    TRABZONSPOR Teknik Direktörü Ziya Doğan'ın yabancı transferinde rotayı liberoya çevirdiği öğrenildi. Rusya, Macaristan, Belçika, Fransa, Çek Cumhuriyeti, Polonya, Almanya ve Avusturya'da yaptığı incelemelerden bir sonuç alamayan Doğan'ın turunu sürdüreceği öğrenildi. Bordo-Mavililer'in İstanbulsporlu Saidou konusunda da ısrarlı olduğu bildirildi. 
   
   Atal'dan uyarı    FUTBOL Şube Sorumlusu Süleyman Atal, Trabzonspor camiasının erken havaya girdiğini dile getirdi. Atal, "Tablo bizi ürkütüyor. Şehir süslenmeye başladı. Herkes şampiyonluk havasında. Bunlardan vazgeçmemiz ve önümüze bakmamız gerekiyor. Unutmayalım ki, Fenerbahçe'nin gerisindeyiz. Hayal kırıklığına uğramamak için sezon sonunu beklemek zorundayız" diye konuştu. 
   
   
</TEXT>
</DOC>
