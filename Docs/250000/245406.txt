<DOC>
<DOCNO> 245406 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/04/son/sontur34.html </URL>
<DATE> 2004/06/04/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
İşyeri sahibini bağlayıp, soydular .. 
</HEADLINE>
<TEXT>

     İzmir'in Bornova İlçesi'nde, demir ticareti yapan bir şirkete gelen silahlı 2 kişi, işyeri sahibinin ellerini bağladıktan sonra içinde bin 400 ABD doları, 3 milyar lira, cep telefonu ve kredi kartlarının bulunduğu çantayı alarak kaçtı. 
     Alınan bilgiye göre, Ankara Caddesi Doğanlar Semti girişinde faaliyet gösteren Acarlar Demir Ticaret Şirketi'ne gelen biri silahlı, diğeri bıçaklı 2 kişi, işyerinde yalnız olan şirket sahibi Cevdet Akçalı'yı darp ettikten sonra ellerini iple bağladı. Soyguncular, daha sonra işyerinde bulunan Akçalı'ya ait çantayı alarak kaçtı. 
     Bir süre sonra iplerinden kurtulan Akçalı, ilk ifadesinde, yanında çalışan elemanının Cuma namazına gittiği sırada iki kişinin içeri girdiğini, tabanca ve bıçak çekerek kendisini darp etmek istediklerini söyledi. 
     Buna karşı koymaya çalıştığını anlatan Akçalı, ancak başaramadığını ve soyguncuların ellerini iple bağladıklarını iddia etti. Akçalı, bu kişilerin içinde bin 400 ABD doları, 3 milyar lira, cep telefonu ve kredi kartlarının bulunduğu çantasını alarak kaçtıklarını ileri sürdü. 
     Polis, işyerinde araştırma ve görgü tanığı tespit etme çalışmalarını sürdürürken, şirket sahibi Akçalı ayrıntılı ifadesinin alınması için Gasp Büro Amirliği'ne götürüldü. 
     
</TEXT>
</DOC>
