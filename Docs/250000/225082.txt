<DOC>
<DOCNO> 225082 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/24/son/sondun05.html </URL>
<DATE> 2004/03/24/ </DATE>
<TIME> 07.30 </TIME>
<AUTHOR>  </AUTHOR>
<HEADLINE>
ABD, İsviçre'de Kıbrıs'ta çözüm için anlaşma bekliyor 
</HEADLINE>
<TEXT>

     ABD Dışişleri Bakanlığı, Kıbrıs'ta çözüm için İsviçre'de bir araya gelen tarafların anlaşmaya varmalarını beklediğini bildirdi. 
     Bakanlık Sözcüsü Richard Boucher, bir gazetecinin, ''İsviçre görüşmelerinde Kıbrıs için çözüm mü bekliyorsunuz, yoksa çözüm için referandumları mı bekliyorsunuz '' sorusuna, ''ikisini de'' yanıtını verdi. 
     Boucher, ''tarafların, hem anlaşmaya varmasını, hem de birleşik bir Kıbrıs'ın 1 Mayıs'ta Avrupa Birliği'ne üye olmasını sağlayacak şekilde uygun zamanda anlaşmayı referanduma götürmesini bekliyoruz. Görüşmeler şimdi İsviçre'ye kayarken biz de, BM Genel Sekreteri'nin çabalarına tam destek vermeyi sürdürüyoruz. Tarafların bir araya gelerek anlaşmaya varmak için ciddi çalışma yürütmelerini bekliyoruz'' dedi. 
     Bu aşamada ABD'yi İsviçre görüşmelerinde ABD Dışişleri Bakanlığı'nın Kıbrıs Özel Koordinatorü Thomas Weston temsil edecek. 
     
</TEXT>
</DOC>
