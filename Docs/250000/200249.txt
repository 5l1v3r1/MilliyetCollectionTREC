<DOC>
<DOCNO> 200249 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/06/son/sontur18.html </URL>
<DATE> 2003/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Enerji Bakanı Karadeniz'de beklentimizin üzerinde petrol var 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, petrol ve doğalgaz arama çalışmalarına ağırlık verdiklerini belirterek, ''İlk bulgulara göre, Doğu Karadeniz'de beklentimizin üstünde petrol var'' dedi. 
     Bakan Güler, AK Parti İstanbul İl Başkanlığı'nın ''Siyaset Akademisi Yerel Yönetimler Okulu'' kapsamında katılımcılara, ''Türkiye'nin Enerji Sorunları ve Çözümleri'' konusunda konferans verdi. 
     Kadıköy Küçükbakkalköy'deki Vali Erol Çakır Öğretmenevi'nde düzenlenen konferansta Güler, göreve geldiklerinde Türkiye'nin enerjisinin 3'te 2'sinin dışarıdan alır durumda olduğunu hatırlatarak, 2020 yılında bu rakamın yüzde 80'e ulaşacağının hesaplandığını söyledi. 
     Enerji tüketiminin giderek arttığını dile getiren Güler, bu nedenle enerji konusunun çözümünün Türkiye için büyük önem taşıdığını bildirdi. 
     Güler, hükümet olarak petrol ve doğalgaz arama çalışmalarına ağırlık verdiklerini de anlatarak, ''İlk bulgulara göre, Doğu Karadeniz'de beklentimizin üzerinde petrol var. Doğalgazı Trakya'da arıyoruz'' diye konuştu. 
     Bakan Güler, tespit edilen birkaç noktada sondaj çalışmaları yapılacağını, bunun yanı sıra birkaç ayrı yerden daha da beklentileri olduğunu ifade etti. 
     Dünyadaki doğalgazın yüzde 65'i, petrolün de yüzde 40'ının Türkiye'nin içinde bulunduğu bölgede olduğunu ve ülkemizin etrafında 600 milyar dolarlık bir enerji piyasası döndüğünü vurgulayan Hilmi Güler, Türkiye'nin jeopolitik önemini çok iyi değerlendirmesi ve bu durumu kendi avantajı haline getirmesi gerektiğini kaydetti. 
     Bakü-Tiflis-Ceyhan ve Şahdeniz projelerinin büyük önem taşıdığını söyleyen Bakan Güler, Türkiye'nin enerji güvenliğini de çok iyi oluşturmasının önemine işaret etti. 
     
     ''İNDİRİM YAPTIK, ENFLASYONDA DÜŞME OLDU'' 
     Enerji ve Tabii Kaynaklar Bakanı Hilmi Güler, göreve geldiklerinde Türkiye'nin aleyhine olan anlaşmaları gözden geçirdiklerine dikkat çekerek, sözlerini şöyle sürdürdü 
     ''Yaptığımız düzenlemelerle ilk defa enerji KİT'leri, zam yapmadan kar etti. Bir senedir hem zam yapmıyoruz hem de bir miktar indirim yaptık. Eylül ayında toplumda zam beklentisi vardı. Tam tersine doğalgazda indirim yaptık ve enflasyonda düşme oldu.'' ÇEAŞ-Kepez olayına da değinerek, ''imzalanan mukaveleye uygun olarak el koyduklarını'' vurgulayan Güler, ''Biz devletin, milletin malına el koyduk. Devletin malıyla ilgili bir imtiyaz sözleşmesiydi'' dedi. 
     Elektrik konusunda da çeşitli projeleri olduğunu anlatan Bakan Güler, başka ülkelerde santraller kurup ucuz elektrik almayı düşündüklerini kaydetti. 
     
     ''BUZ KIRAN GEMİSİ GİBİ YOLUMUZA DEVAM EDİYORUZ'' 
     Bakan Hilmi Güler, hükümet olarak çalışmalarını tüm hızla sürdürdüklerini, bu arada ortaya çıkan suni gündemleri de çok iyi analiz ettiklerini belirterek, şunları kaydetti 
     ''Biz buz kıran gemisi gibi yolumuza devam ediyoruz. Karşımıza çıkan buzlar 5-6 santimetre kalınlığında değil, aysberg bunlar. Bunları kıra kıra ilerliyoruz. Amacımız, o buzlu alandan ılıman denizlere açılmak, çağdaş ülkeler yarışmasında avantajlarımızı daha iyi kullanmaktır.'' 
     
</TEXT>
</DOC>
