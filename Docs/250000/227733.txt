<DOC>
<DOCNO> 227733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/son/sonyas02.html </URL>
<DATE> 2004/04/01/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
'İsa'nın Çilesi' filmi, 16 yaşından küçüklere yasak 
</HEADLINE>
<TEXT>

     Sinema Denetleme Kurulu, tüm dünyada gişe rekorları kıran ''Tutku-İsa'nın Çilesi'' adlı filmin 16 yaşından küçükler tarafından izlenemeyeceğine karar verdi. 
     AA muhabirinin aldığı bilgiye göre, Mel Gibson'ın yönettiği filme ilişkin değerlendirme yapan kurul, bu değerlendirmenin ardından yapımın şiddet sahneleri nedeniyle ''16 yaşından küçükler tarafından izlenemeyeceğini'' kararlaştırdı. 
     
     YÖNETMEN BİLE UYARDI 

     Tüm dünyada 16 yaşından küçüklerin izleyemeyeceği ''R'' kategorisinde bulunan film, özellikle Hazreti İsa'nın çarmıha gerildiği sahnelerdeki şiddet sahneleriyle yankı uyandırmıştı. 
     Filmin bu sahneleri nedeniyle bazı izleyiciler sinemada rahatsızlık geçirirken, yönetmen Mel Gibson da aileleri 17 yaşından küçüklerin filme gitmemesi konusunda uyarmıştı. Dünyada ''Passion'' adıyla gösterime giren film için Gibson, ''Aileler lütfen iki kez düşünsün. Çocuklar aileleri olmadan bu filmi izlemesinler. Çünkü, gerçekten şiddet dolu sahneler içeriyor. Bunu rica ediyorum'' yorumunda bulunmuştu. 
     Hazreti İsa'nın son günlerini konu alan ''Passion''ın dağıtımını Türkiye'de Umut Sanat ve Özen Film üstleniyor. 
     Film, Türkiye'de 9 Nisan'da seyirciyle buluşacak. 

     
</TEXT>
</DOC>
