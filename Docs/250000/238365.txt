<DOC>
<DOCNO> 238365 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/08/son/soneko10.html </URL>
<DATE> 2004/05/08/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Sanayi üretimi, Mart ayında yüzde 14.9 arttı... 
</HEADLINE>
<TEXT>

     Sanayi üretimi, bu yılın Mart ayında bir önceki yılın aynı ayına göre yüzde 14.9 arttı. Üretim bu yılın ilk üç ayında ise yüzde 12.6 artış kaydetti. 
     Devlet İstatistik Enstitüsü DİE , 1997 bazlı aylık sanayi üretim endeksinin Mart ayı sonuçlarını açıkladı. 
     Buna göre Mart ayında, sektörel bazda üretim artışları, imalat sanayiinde yüzde 17, elektrik, gaz ve su sektöründe yüzde 3.4 olarak gerçekleşirken madencilik sektöründe yüzde 3.6 gerileme görüldü. 
     Bir önceki yılın aynı döneminde elektrik, gaz ve su sektörü yüzde 10.8, imalat sanayi sektörü yüzde 5.3 artarken, madencilik sektörü yüzde 13.8 gerilemişti. 2003'ün aynı döneminde toplam sanayi üretimi yüzde 5.1 artış göstermişti. 
     
     ÜÇ AYLIK VERİLER 

     Bu yılın ilk üç ayı ortalamasında toplam sanayi üretimi yüzde 12.6 artış gösterirken, imalat sanayi sektörü yüzde 14, elektrik gaz ve su sektöründe yüzde 6.3 artış yaşandı. Madencilik sektöründe ise yüzde 2.9 azalma saptandı. 
     2003 yılının ilk üç ayında imalat sanayii yüzde 9, elektrik, gaz ve su sektörü yüzde 8.2 artmış, madencilik sektöründe ise yüzde 15.4 azalma meydana gelmişti. Söz konusu dönemde toplam sanayi sektörü yüzde 7.7 artış kaydetmişti. 
     
     EN YÜKSEK ÜRETİM ARTIŞI 

     İktisadi faaliyet kollarına göre, imalat sanayinde Mart ayında en yüksek üretim artışları yüzde 572.7 ile büro, muhasebe bilgi işlem makinaları imalatında, yüzde 95.2 ile radyo, TV, haberleşme cihazları imalatında, yüzde 85.4 ile taşıt araçları ve karoseri imalatında, yüzde 43.1 ile tıbbi, hassas ve optik aletler, saat imalatında kaydedildi. 
     Mart ayında derinin işlenmesi, bavul çanta üretimi yüzde 41.8, metalik olmayan diğer mineral maddeler imalatı yüzde 34.2, basım ve yayım imalatı yüzde 33.3, mobilya imalatı yüzde 26.6, makina ve techizat imalatı 20.9, kimyasal madde ürünleri imalatı da yüzde 17.7 artış gösterdi. 
     Aynı dönemde tütün ürünleri imalatı yüzde 8.6, diğer ulaşım araçları imalatı yüzde 3.1 ve metal eşya sanayi, makina techizatı hariç yüzde 0.9 oranında azaldı. 
     Bu yılın ilk üç ayı ortalamasında büro muhasebe bilgi işlem makine imalatı yüzde 454.7, diger ulaşım araçları imalatı yüzde 241.9, taşıt araçları ve karoseri imalatı yüzde 74.3, radyo, TV haberleşme cihazları imalatı yüzde 61.6 oranında artarken, tütün ürünleri imalatı yüzde 12.2, derinin işlenmesi bavul çanta üretimi yüzde 5.5 oranında gerileme kaydetti. 
     
</TEXT>
</DOC>
