<DOC>
<DOCNO> 246882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/10/son/sonsiy29.html </URL>
<DATE> 2004/06/10/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Ulaştırma Bakanı Yıldırım "Telekom'un satışını planlıyoruz" 
</HEADLINE>
<TEXT>

     Ulaştırma Bakanı Binali Yıldırım, Türk Telekom'un blok satış ve halka arz yöntemiyle özelleştirilmesini planladıklarını söyledi. 
     Yıldırım, TBMM Genel Kurulu'nda, Türk Telekom'un özelleştirilmesine olanak sağlayan yasa tasarısının tümü üzerinde milletvekillerinin sorularını yanıtladı. 
     Türk Telekom'un özelleştirilmesi konusunda bir yabancı danışmanlık firmasıyla 2001 yılında sözleşme yapıldığını ve firmanın çalışmasını 2003 yılında tamamladığını anlatan Yıldırım, bu firmanın Türk Telekom'un 8 ayrı şirkete bölünerek satılmasını önerdiğini söyledi. Yıldırım, bu önerinin Hükümet tarafından kabul görmediğini ve Aralık ayında Bakanlar Kurulu'nun, Türk Telekom'un blok olarak ve halka arz yöntemleriyle özelleştirilmesini kararlaştırdığını hatırlattı. 
     Yabancı danışmanlık firmasına 1 milyon 995 bin dolar ödendiğini bildiren Bakan Yıldırım, Aria-Aycell birleşmesine ilişkin bilgiler de verdi. 
     İki şirketin ortaklığı ile kurulan yeni şirketin sermayesine 300 milyon dolar konulduğunu kaydeden Yıldırım, bu paranın, Aria'nın Türkiye aleyhine açtığı tahkim davasından vazgeçmesine karşılık verildiğini ifade etti. 
     Bakan Yıldırım, Türk Telekom'un 2003 yılı brüt karının 2.8 katrilyon lira olduğunu, ayrıca devlete KDV, temettü ve fon olarak 4.5 katrilyon lira aktarıldığını açıkladı. 
     Bu durumu yönetim başarısı olarak değerlendiren Yıldırım, ayrıca Türk Telekom'un geçen yıl 700 trilyon lira tahsil ettiğini kaydetti. 
     Daha sonra tasarının maddelerine geçilmesi oylandı. Salonda karar yeter sayısı olmadığı anlaşılınca TBMM Başkanvekili Sadık Yakut birleşime ara verdi. Aradan sonra yapılan yoklamada karar yeter sayısı bulundu ve tasarının maddelerinin görüşülmesine geçildi. 
     
</TEXT>
</DOC>
