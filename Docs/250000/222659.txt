<DOC>
<DOCNO> 222659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/16/yasam/yas04.html </URL>
<DATE> 2004/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Kelliğe 'kök'lü çözüm 
</HEADLINE>
<TEXT>

   Amerika'da, kobaylarda saç üreten özel bir tip kök hücre izole edilerek, kel kobaylara nakledildi. Sonuç başarılı. Ama insana uygulamak için 5 yıla ihtiyaç var 
      DIŞ HABERLER SERVİSİ 
   
   Kobaylarda saç çıktı 
   PENNSYLVANIA Üniversitesi'nden Dr. George Cotsarelis başkanlığındaki bir araştırma ekibi, kobay olarak kullanılan hayvanlar üzerinde yaptığı deneylerde, saç üreten özel bir tip kök hücreyi izole ederek, kel kobaylara nakletti ve başarılı sonuç aldı. "Blank slate" denilen söz konusu kök hücrenin embriyonik kök hücreden farklı olduğu ve kafa derisinde saç köklerini tutan keseciklerin bu kök hücreden geliştiği belirtildi. 
   
   İnsanlar için denenecek 
   EMBRİYONİK kök hücre, hamileliğin ilk birkaç gününde oluşuyor ve yaşamın ileriki aşamalarında 200 farklı hücreye dönüşerek insan vücudundaki çeşitli organları meydana getiriyor. Saç çıkaran kök hücreler saç dibi derisindeki keseciklerde yer alıyor. Amerikalı araştırmacılar kobaylarda başarılı olan yöntemin insanlar için de geçerli olabilmesi için en az 5 yıl daha araştırma yapılması gerektiğini söyledi. 
   
   
</TEXT>
</DOC>
