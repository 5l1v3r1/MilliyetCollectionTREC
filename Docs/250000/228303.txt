<DOC>
<DOCNO> 228303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/03/son/sonyas03.html </URL>
<DATE> 2004/04/03/ </DATE>
<TIME> 07.30 </TIME>
<AUTHOR>  </AUTHOR>
<HEADLINE>
Bir diyet tabusu daha yıkılıyor... Sadece susadıkça su için .. 
</HEADLINE>
<TEXT>

     ''Ne kadar çok su içilirse sağlığa o kadar faydalı'' yolundaki yaygın kanaatin çok doğru olmadığı öne sürüldü. 
     Yaşlılarda bile sadece susadıkça su içmenin, vücudun su ihtiyacını karşılamakta yeterli olduğu belirtildi. 
     Günde 8 bardak su içilmesini öneren geleneksel yaklaşımın aksine, American Journal of Physiology - Renal Physilogy dergisinde yayınlanan, 40 ile 79 yaşları arasındaki 458 kişi üzerinde yapılan bir araştırmanın sonuçlarına göre, alınan ve vücuttan atılan su miktarı, boy ve ağırlıktan bağımsız olarak kişiden kişiye farklılık gösteriyor. 
     Araştırmacılardan Wisconsin-Madison Üniversitesi Beslenme Bilimleri'nden Prof Dr. Dale Schoeller, ''Su alımını metabolizmanın sebep olduğu bir durumdan ziyade bir davranış biçimi olarak düşünüyoruz,'' diyerek, araştırma sonuçlarına destek veriyor. 
     Günde ortalama 8 bardaktan az su içen insanları gözlemlediklerini ve az su içmelerine rağmen bu kişilerin vücudunun susuz kalmadığını belirlediklerini belirten Schoeller, ''Tavsiyemiz, sadece susuzluğunuzu dinlemeniz ve aşırı sıcaklara ya da düşük neme maruz kaldığınız veya fiziksel açıdan çok aktif olduğunuz durumlarda dikkatli olmanız yönündedir'' dedi. 
     Institute of Medicine'ın son raporuna göre ise susuzluğu kendine rehber edinmiş kişilerin, bu rehberlik sayesinde vücutlarının gereksinim duyduğu suyu temin etmekte yeterli olduklarının belirlendiği ifade edildi. 
     Bu araştırmaya göre, kadınların günde ortalama 2,7 litre, erkeklerin ise 3,7 litre su tükettiği, ancak bu miktarın önemli bir kısmının yiyecek veya çay-kahve ya da alkollü içecekler gibi diğer sıvılardan karşılandığı kaydedildi. 

     
</TEXT>
</DOC>
