<DOC>
<DOCNO> 227310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/son/sonspo30.html </URL>
<DATE> 2004/03/31/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Beşiktaş'ın Hırvatistan çıkarması... 
</HEADLINE>
<TEXT>

     Beşiktaş Kulübü Asbaşkanı ve Futbol Şubesi Sorumlusu Haşmet Bedii Kürüm, teknik direktör Mircea Lucescu ve spor direktörü Erdil Arpacı, A ve Ümit Milli Futbol takımlarının Hırvatistan ile yapacağı özel maçları izlemek üzere bu ülkeye gitti. 
     Haşmet Bedii Kürüm, Atatürk Havalimanı'nda yaptığı açıklamada, maçları izledikten sonra Türkiye'ye döneceklerini belirterek, ''Amacımız hocamızın bu maçları izlemesi. Bunun haricinde başka bir beklenti için oraya gitmiyoruz'' dedi. 
     Gazetecilerin ''Hırvat futbolcu Prso'yu izleyecek misiniz '' biçimindeki sorusu üzerine Kürüm, ''İzleyeceğiz ama Prso'nun transferi için oraya gitmiyoruz'' diye konuştu. 
     ''Hamit Altıntop ya da başka transferler var mı '' biçimindeki soruya da Kürüm, ''Şu anda gündemimizde bu oyuncular yok. Lig devam ediyor. Sezon bittiğinde, transfer sezonu açıldığında bu futbolcularla ilgileneceğiz'' karşılığını verdi. 
     
</TEXT>
</DOC>
