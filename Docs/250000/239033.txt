<DOC>
<DOCNO> 239033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/11/son/soneko12.html </URL>
<DATE> 2004/05/11/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
3. köprü projesi sil baştan... Güzergah kriterleri belirlendi... 
</HEADLINE>
<TEXT>

     Karayolları Genel Müdürlüğü, 3. boğaziçi köprüsü güzergah seçimi ile ilgili kriterleri belirledi. 
     Edinilen bilgiye göre Karayolları, 3. boğaziçi köprüsü ile ilgili köprü ve yol boyunun kısaltılması, şehir dokusuna zarar vermemesi, kamulaştırma maliyetlerinin düşük olması ile ilgili konularda yeni bir çalışma başlattı. 
     Programa göre güzergah tespitinde İstanbul'un Avrupa yakasındaki iki yeni yerleşim, sanayi ve ticaret bölgeleri ile yeni yerleşim bölgeleri ve İstanbul Olimpiyat kompleksinin ulaşım ihtiyacının karşılanması gibi kriterler de dikkate alınacak. 
     
     KAMULAŞTIRMA GİDERLERİ AZALTILACAK 
     Buna göre güzergah seçiminde, yeni köprü ve bağlantılarının su havzaları ve orman alanlarını tahrip etmemesi, köprü ve yol boyunun kısalması, şehir dokusuna zarar vermemesi, kamulaştırma ve maliyetlerinin düşük olması gibi kriterler de gözününde bulundurulacak. 
     Genel Müdürlük ayrıca, mevcut iki çevre yoluna kısa bağlantılarla irtibatlanarak yoğun olan şehir içi trafiğinin rahatlatılmasına katkı sağlamasının yanı sıra İstanbul'un Avrupa yakasındaki yeni yerleşim, sanayi ve ticaret bölgeleri ile yeni yerleşim bölgeleri ve İstanbul Olimpiyat kompleksinin ulaşım ihtiyacını karşılayabilecek bir şekilde güzergah tesbiti araştırması yapacak. 
     Yeni güzergah tespitinde İstanbul Büyükşehir Belediyesi ile işbirliği yapılacak. Buna göre daha önce DPT Müsteşarlığı'nın bu konuda belirttiği görüş çerçevesinde, Büyükşehir Belediyesi ile koordinasyonun sağlanması halinde projenin kesin geçiş güzergahı belirlenecek. 
     Projenin DPT'den olur alması halinde, yeni köprü ''yap-işlet-devret'' sistemine göre inşa edilmek üzere yeniden yatırım programına alınacak. 
     
</TEXT>
</DOC>
