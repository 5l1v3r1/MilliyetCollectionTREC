<DOC>
<DOCNO> 234833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/son/sondun34.html </URL>
<DATE> 2004/04/26/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
İlk adım atılıyor AB'den KKTC'ye ekonomik yardım hazırlığı 
</HEADLINE>
<TEXT>

     Rahmi Gündüz bildiriyor 
Avrupa Birliği dönem başkanı İrlanda, KKTC'nin ekonomik kalkınması için AB Komisyonu'nun gerekli çalışmaları başlatması konusunda bir bildiri taslağı hazırladı. 
     Bugün AB dışişleri bakanlarının onayına sunulacak metinde, KKTC'nin mağdur olmaması için AB Komisyonu'nun gerekli önerileri hazırlaması talebinde bulunuluyor. 
     Kabul edilmesine mutlak gözüyle bakılan metinde, KKTC'ye yönelik ilk adımda 259 milyon euro'luk mali yardımın serbest bırakılması isteniyor. 
     AB dönem başkanının hazırladığı belgede, Kıbrıs sorununun çözümü konusunda Türkiye ve Yunanistan'ın gösterdiği çabaların memnuniyetle karşılandığı ifade ediliyor. 
     Referandumlardan, sorunun çözümüne ilişkin bir sonuç alınamamasından üzüntü duyulduğu ifade edilen belgede, BM Genel Sekreteri Kofi Annan'a da gösterdiği çabalardan dolayı teşekkür ediliyor. 
     
</TEXT>
</DOC>
