<DOC>
<DOCNO> 200516 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/08/yasam/ayas.html </URL>
<DATE> 2003/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Canan hayata 'pamuk ipliği'yle bağlı 
</HEADLINE>
<TEXT>

   Dokuz yaşındayken kalbi durmuş Canan'ın. Kalbine bir pil takılmış. Bir de pile rağmen kalbi durabilir diye 'şok cihazı...' Artık pil de şok cihazı da, onun bir parçası... 
      NESRİN COŞKUN İzmir DHA 
   
   Yedi yıl önce, henüz daha dokuz yaşındayken bir gün aniden kalbi durmuş Canan Çalık'ın. Apar topar kaldırıldığı hastenede doktorların müdahalesiyle yeniden dönmüş yaşama. Ama o günden bu yana da bir 'şok cihazı' ve 'kalp pili'yle sürdürüyor yaşamını. 
   Ülfet ve Halim Çalık çiftinin Bornova Kız Meslek Lisesi Ağırlama - İkram Bölümü 1. sınıfında okuyan çocukları Canan, şimdilerde 16 yaşında. 
   Süresi dolan kalp pili Ege Üniversitesi Hastanesi'nde değiştirilen Canan, 'kalp pili' ve 'şok cihazı'yla tanışmasını şöyle anlattı 
   "Dokuz yaşındayken kalbim durdu ve beni buranın acil servisine getirdiler. Sonra kalbimdeki ritim bozukluğunu düzenleyen pille, kalbimin durması halinde çalıştıracak bir şok cihazı takıldı. Pili ve cihazı karın bölgemde cilt altına yerleştirdiler. Önemli olan sağlığım, pille yaşamak beni rahatsız etmiyor. Zaman zaman korkularım oluyor, ama artık kendimi daha güvende hissediyorum." 
   
   Duran kalbe şok 
   Canan'ın 9 yaşından bu yana hastaları olduğunu ve takibini yaptıklarını belirten E.Ü. Tıp Fakültesi Çocuk Sağlığı ve Hastalıkları Anabilim Dalı Öğretim Üyesi Doç. Dr. Ruhi Özyürek şunları söyledi 
   "Canan bize geldiğinde kalbi durmuştu. Müdahaleden sonra kalbi çalıştırılmış, yapılan tetkiklerde ritim bozukluğu ve 'blok' dediğimiz iletim kesilmesi tespit edildi. Bunun üzerine intrakardiyak defiblatör denilen şok cihazı takıldı. Bu cihaz hem ritmi düzenliyor, hem de herhangi bir durma halinde devreye girerek verdiği şokla kalbi çalıştırıyor. Canan, şok cihazı taktığımız üç hastadan biri." 
   
   Sporcular dikkat    Kalpteki ritim bozukluğunun doğuştan olabileceği gibi enfeksiyonlarla gelişebileceğine dikkat çeken Doç. Dr. Ruhi Özyürek, sporcuları da uyarıyor... "Gribal enfeksiyonlar, kalp kasını ve iletim sistemini etkileyip ardından da kalp ritmini bozabilir. Ritim bozukluğu olanlar bize ya bayılarak ya ani ölümle ya da Canan da olduğu gibi kalp durmasıyla gelir. Böyle bayılma, ölümle gelen vakalarda ailenin sorgulanması çok önemli. Canan'ın ailesinde bir teyzesinin ani ölümü var. Bu nedenle sporculara lisans çıkarılırken ailelerinin sorgulanması da çok önemli. Gazetelerde, 'Sapasağlamdı antrenmada öldü, hiçbir şeyi yoktu, maçta düştü öldü' gibi haberler okuyoruz. Bu vakaların çoğu ritim bozukluğundan ya da kalp kası rahatsızlığından meydana geliyor." 
   
   
</TEXT>
</DOC>
