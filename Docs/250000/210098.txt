<DOC>
<DOCNO> 210098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/21/son/sondun11.html </URL>
<DATE> 2004/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Iraklı Kürtler, "hemen seçim" istemiyor... 
</HEADLINE>
<TEXT>

     Irak'taki Geçici Hükümet Konseyi'ndeki Kürt temsilcileri, Şii din adamlarının istediği ''derhal seçim''e karşı çıktı. 
     AFP'ye demeç veren bağımsız Kürt üye Mahmut Ali Osman, ''Kürtler seçimlere karşı değil. Birçok güçlük ve engel nedeniyle bugünkü koşullar altında seçim yapılmasına itiraz ediyoruz'' dedi. 
     25 üyeli konseydeki beş Kürt üyeden biri olan Osman, ''Irak'ın egemenlik haklarından yararlanamıyor olmasını, çeşitli bölgelerde güvenlik ve asayişin sağlanamamış olmasını ve güvenilir nüfus sayımı yapılmamış olmasını'' seçimlerin önündeki engeller olarak saydı. 
     Kürt temsilcisi, eski rejim zamanında bir milyondan fazla Iraklının vatandaşlıktan çıkarıldığını, üç milyon kişinin sürgüne gitmek zorunda kaldığını söyledi ve ''Bu da seçimleri iyice içinden çıkılmaz hale getiriyor'' diye konuştu. 
     Geçici konseyin, gelecek hafta Kürtlerin önde gelen isteği olan federalizm konusunu görüşmeye başlayacağını da belirten Osman, Kerkük başta olmak üzere Ninova ve Diyala gibi kentlerin Kürtlere ait olduğu iddiasını tekrarladı. 
     
</TEXT>
</DOC>
