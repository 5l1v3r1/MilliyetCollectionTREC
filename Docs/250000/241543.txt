<DOC>
<DOCNO> 241543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/21/guncel/gun02.html </URL>
<DATE> 2004/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
4340 öğrenci Avrupa yolunda 
</HEADLINE>
<TEXT>


Türkiye, gelecek iki yıl 4340 üniversite öğrencisini AB ve AB adayı ülkelere gönderecek. Öğrencilere ayda 300 euro cep harçlığı verilecek 

ANKARA Milliyet 

Başbakan Yardımcısı Abdüllatif Şener, Devlet Planlama Teşkilatı bünyesindeki Ulusal Ajans'ın AB ile yürüttüğü çalışmalar sonucunda Avrupa Komisyonu'nun Türkiye'de 65 üniversiteyi Erasmus Öğrenci Değişim Programı'na kabul ettiğini açıkladı. 
Şener, böylece 2004 - 2005 eğitim - öğretim yılında 1340 öğrencinin Avrupa'ya gidebileceğini, sayının 2006'da 3 bine çıkacağını kaydetti. 
Öğrencilerin Avrupa'da 2165 yükseköğretim kurumuna bir dönem veya bir ders yılı için gidebileceklerini ifade eden Şener, Türkiye'nin 2010'da Avrupa'ya 42 bin öğrenci gönderebilecek kapasiteye ulaşacağını belirtti. Şener, önümüzdeki yıl, 320 öğretim üyesinin de misafir statüsüyle Avrupa'daki okullara gidebileceğini söyledi. 

75 ortalama yeter 
Avrupalı öğrencilerin de Türkiye'deki üniversitelere geleceğini kaydeden Şener, "Programın amacı, Avrupalılık bilinci oluşturmak, kültürlerin iç içe yaşamasını sağlamak" dedi. 
Şener, 100 üzerinden en düşük 75 4 üzerinden 2.5 ortalamaya sahip öğrencilerin Avrupa'ya gitmek için okudukları üniversitelere başvurabileceğini, üniversite komisyonlarının yabancı dil bilgisine ve genel başarı durumuna bakacağını, ancak genel mülakatın da önemli olduğunu ifade etti. 

Yurtlardan da yararlanacak 
Öğrencilerin Avrupa'daki üniversitelerin yurtlarından yararlanabileceğini de belirten Şener, "Öğrencilere önce tek seferlik 500 euro verilecek, daha sonra da aylık 300 euro gönderilecek" diye konuştu. 



</TEXT>
</DOC>
