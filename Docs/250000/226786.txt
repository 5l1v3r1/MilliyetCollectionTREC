<DOC>
<DOCNO> 226786 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/30/son/sondun02.html </URL>
<DATE> 2004/03/30/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
ABD'den Annan'ın Kıbrıs planına tam destek... 
</HEADLINE>
<TEXT>

     ABD'nin BM Genel Sekreteri Kofi Annan'ın sunduğu son Kıbrıs planına tam destek verdiği ve Annan'ın önerilerinin taraflarca kabul edilmesi yönünde Amerikan yönetiminin yoğun çaba göstermeyi sürdüreceği bildirildi. 
     ABD Dışişleri Bakanlığı sözcüsü Richard Boucher, yaptığı açıklamada, Dışişleri Bakanı Colin Powell'in Kıbrıs için taraflarla şahsen temasta olduğgunu ve Cumartesi'den bu yana Annan ile bir, Dışişleri Bakanı Abdullah Gül ile iki defa telefonla görüştüğünü hatırlattı. 
     Boucher, Annan'ın sunduğu son plan hakkında, ''tarafların, çözüm yönünde anlaşmaya varmasını bekliyoruz. BM Genel Sekreteri'nin çabalarına desteğimiz tam. Tarafların Annan'ın önerilerini kabul etmesi için biz de kendi çalısmalarımızı sürdüreceğiz'' dedi. 
     Kıbrıs'ta Türk ve Rum taraflarının da BM ile birlikte büyük bir çaba gerçekleştirerek 9 bin sayfalık federal yasa ve çözümün parçası olan bin 134 anlaşma hazırladığını belirten sözcü Boucher, ''BM Genel Sekreteri'nin belirttiği gibi, nihai bir çözüm herkes için kazanmak anlamına gelecek. Genel Sekreterin, bu fırsatın yakalanarak bütün Kıbrıslılar için daha iyi bir gelecek sağlanması yönünde taraflara yaptığı çağrıya biz de aynen katılıyoruz'' diye konuştu. 
     Boucher, Powell'ın, İsviçre'deki taraflarla bizzat veya ABD Dışişleri Bakanlığı'nın Kıbrıs özel koordinatorü Thomas Weston aracılığıyla temas kurmaya devam edeceğini söyledi. 
     Powell'ın İsviçre'deki toplantıya bizzat katılmayı düşünüp düşünmediğinin sorulması üzerine Boucher, ''şu noktada spekülasyon yapmak istemiyorum. Başkan George Bush ve bakanımız, bu süreç boyunca ne gerekiyorsa yapacağımızı zaten söylemişlerdi'' dedi. 
     
</TEXT>
</DOC>
