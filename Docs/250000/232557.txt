<DOC>
<DOCNO> 232557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/18/son/sonsiy03.html </URL>
<DATE> 2004/04/18/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Gül Türk tarafına haksızlık yapılmaması konusunda sempati gördük 
</HEADLINE>
<TEXT>

     AB dönem başkanı İrlanda'nın Tullamore kentinde Avrupa Birliği üyesi ve aday ülkeler dışişleri bakanlarının gayri resmi toplantılarına katılan ve İngiltere, Fransa, Almanya ve İrlanda dışişleri bakanlarıyla ikili görüşmeler yapan Dışişleri Bakanı ve Başbakan Yardımcısı Abdullah Gül, Kıbrıs konusunda ''büyük bir sempati ve kararlılık'' gördüğünü söyledi. 

Tahsin AKTI AA 

Abdullah Gül, Cumartesi günü AB dışişleri bakanlarıyla katıldığı çalışma yemeğinde resmi gündemin Irak, Ortadoğu ve Kosova olduğunu anımsatarak, bununla birlikte kendisinin Kıbrıs konusunu gündeme getirdiğini ve toplantının çok büyük bölümünün Kıbrıs'a ilişkin tartışmalarla geçtiğini söyledi. 
     İrlanda'dan dönüşünde AA'nın sorularını yanıtlayan Gül, ''Toplantıda, Kıbrıs'ta referandumdan önce Türkiye'nin pozisyonu, adadaki iki tarafın pozisyonu, tüm bunlar gözden geçirildi. İhtimaller konusunda, her iki tarafta 'evet' çıkması halinde veya kuzeyde 'evet', güneyde 'hayır' çıkarsa, ki bugün öyle gözüküyor, neler yapılması gerekir Bunlar geniş bir şekilde tartışıldı. Toplantının ana gündemi bu oldu ve neredeyse bunun için toplantı yapılmış gibi oldu'' dedi. 
     ''Eğer Türk tarafı 'evet', Rum tarafı 'hayır' derse, o zaman Rum tarafı Avrupa Birliği'ne girerken Türk tarafına uygulanacak tüzüğün gözden geçirilmesi gerektiği ve Türk tarafının cezalandırılmaması, böyle bir olumsuzluk karşısında yapılacak uygulamaların Türk tarafını cezalandırıyor gibi bir durum ortaya çıkarmaması gerektiğinin altı çizildi. Bunu hem ben söyledim, hem de diğer bakanlardan büyük bir destek ortaya çıktı'' diyen Gül, ''Referandumdan önce böylesine bir toplantıda her şeyin gözden geçirilmesi, alternatiflerin gözden geçirilmesi, alternatiflere karşı AB'nin alacağı tavrın, planlanmamış olmasına rağmen, geniş bir şekilde, sanki tek gündem maddesiymiş gibi tartışılması çok yararlı oldu'' diye konuştu. 
     Abdullah Gül, ''AB bakanları nasıl bir olasılık üzerinde duruyorlar, ilk planda akıllarından geçen ne '' şeklindeki bir soruya karşılık, ''Tabii herkes 'bu tarihi bir şey, bu fırsat kaçırılmamalı ve plan kabul edilmeli' fikrinde. Ama eğer böyle olmazsa ve bütün kamuoyu yoklamalarının gösterdiği gibi bir sonuç ortaya çıkarsa, Türk tarafına haksızlık yapılmaması ve bunun dikkate alınmasının genel ve geniş bir anlayış haline geldiğini gördüm. Aslında büyük bir sempati gördük. Kararlılık gördüm. Türk tarafına karşı sorumlulukları olacağını, bunu görmezden gelemeyeceklerini açık bir şekilde ortaya koyup söylemekten çekinmediler'' dedi. 
     Gül, kamuoyu yoklamalarında beklenen sonuç çıkarsa Avrupa Birliği'nin KKTC'ye ambargoları, kısıtlamaları kaldırmasının gündeme geleceğini belirterek, ''Biz bunların hepsinin gözden geçirilmesini istiyoruz'' dedi. 
     
     KIBRIS'A YÜRÜYÜŞ 

     Referanduma bir hafta kala, AB, BM ve diğer ülkeler nezdinde Kıbrıs konusunda çalışmaların devam edeceğini, bununla birlikte hükümet olarak adaya dönük yapacak bir şeyleri kalmadığını söyleyen Gül, ''Çünkü her şeyi açıkladık. Neticeyi saygıyla karşılayacağımızı da söyledik. Ne düşündüğümüzü, neyi Türklerin lehine gördüğümüzü herkes biliyor'' diye konuştu. 
     Gül, Ülkü Ocakları'nın 15 Nisan'da Ankara'dan başlayan ve 24 Nisan'da Kıbrıs'ta sona ermesi planlanan ''hayır'' yürüyüşü hakkındaki değerlendirmesinin sorulması üzerine de, ''Ben bunları yanlış görüyorum. Yani Kıbrıs'ı Kıbrıslılar, onların sorununu da oradakiler organize etmeli, Türkiye'dekiler organize etmemeli'' diye konuştu. 
     Dışişleri Bakanı ve Başbakan Yardımcısı Gül, sözlerini şöyle sürdürdü 
     ''Ayrıca bu tür şeyler oradaki ortamı da zedeler. Ben 'hayır' diye Kıbrıs'a gidenlerin orada aksülamel, reaksiyon doğuracağını zannediyorum. Çünkü buradan fikirler açıklanıyor, anlatılıyor, televizyonlar, basın yoluyla her şey söyleniyor. Yani oraya gidip orada gösteri yapmak... Orada oy kullanmayacaklar ki. Ben bunun çok faydalı olduğu kanaatinde değilim.'' 

     
</TEXT>
</DOC>
