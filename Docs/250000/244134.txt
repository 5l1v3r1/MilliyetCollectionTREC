<DOC>
<DOCNO> 244134 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/31/son/sondun10.html </URL>
<DATE> 2004/05/31/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Serdar Denktaş'tan Papadopulos'a uyarı mektubu 
</HEADLINE>
<TEXT>

     Kuzey Kıbrıs Türk Cumhuriyeti KKTC Başbakan Yardımcısı ve Dışişleri Bakanı Serdar Denktaş, Rum Yönetimi'nin KKTC vatandaşlarına sınır kapılarında uyguladığı ayrımcı politikaya son verilmesi konusunda Rum Kesimi Lideri Tasos Papadopulos'a bir uyarı mektubu gönderdi. 
     AB içindeki gelişmeleri yakından izleyen ABHaber internet sitesinin haberine göre, KKTC Başbakan Yardımcısı Dışişleri Bakanı Serdar Denktaş, Güney Kıbrıs Rum Yönetimi Lideri Tasos Papadopulos'a, Rum Yönetiminin KKTC vatandaşlarına sınır kapılarında uyguladığı ayrımcı politikaya son verilmesi konusunda mektup yolladı. 
     Denktaş mektubunda, KKTC'nin Güney'den kimlik kartıyla geçişler için sağladığı kolaylığa işaret ederek, bunun iki toplumun ilişkileri açısından yararlı olacağını vurguladı ve aynı anlayışı Güney'in de göstermesini istedi. Serdar Denktaş, Güney'e geçişlerde KKTC vatandaşlarına uygulanan ayırımcılığa son verilmesini istedi. Denktaş'ın mektubunun tam metni şöyle 
     "Ekselansları, Kabinemiz tarafından 21 Mayıs 2004 tarihinde karara bağlanan Avrupa Birliği vatandaşlarının Kuzey Kıbrıs Türk Cumhuriyeti'ne kimlik kartlarını ibraz ederek geçme kararını dikkate aldığınızdan eminim. Bu, AB vatandaşlarının geçişlerde yaşadığı sıkıntıları asgariye indirmek için ve tüm Kıbrıs adasını gezmelerine olanak vermek için bir adımdır. 
     Göç, sığınma ve güvenlik bakımından kabul edilebilir ve etkili bir kontrol sağlanması için en azından geçerli bir kimlik gösterilmesi gerekliliği konusunda aynı fikirde olduğumuzdan da eminim. 
     Kıbrıslı Rumlar, AB vatandaşı olduklarından bu geçişlerden hiçbir ayrımcılık yaşamadan faydalanabilecekler. 
     Bunun Kıbrıslı Rumları da sevindirmiş olduğuna, bundan böyle daha fazla Rum'un KKTC'ye geçeceğine ve böylelikle iki toplum arasındaki güvenin gelişeceğine inanıyorum. 
     Buna karşın, yönetiminizin buna benzer önlemleri veya benzerlerini hayata geçirme konusunda isteksiz olduğunu görmek üzüntü verici. 
     Benimle aynı fikirde olduğunuzu varsayarak, size barışa giden yolun güveni artırmadan geçtiğini tekrar hatırlatmak isterim, böyle bir sonuç için tüm çabamızı ortaya koymalıyız. 
     Geçen yıl 23 Nisan'da sınır kapılarından geçişleri sağlayarak bu amaca hizmet ettiğimizi size hatırlatmak isterim. Bu güne kadar iki taraf arasında milyonlarca geçiş oldu, Kıbrıs'ın iki toplumu birbirleriyle irtibat kurdular ve çeşitli etkinlikler düzenlediler. 
     Bu hususta, yönetiminizin Kıbrıslı Türkler tarafından atılan bu adımları karşılıksız bıraktığınızı görmek üzücüdür. Aksine, kimin geçip kimin geçmeyeceğine keyfi bir şekilde karar verilerek vatandaşlarımıza ayrımcılık yapılıyor. Böyle hareketler barış ve çözüm için gerekli olan yapıcı atmosfere katkıda bulunmadığını söylememe herhalde gerek yoktur. 
     Şimdi AB üyesisiniz, sizi nazikçe geçişlerde yaptığınız ayrımcı davranışları bir daha gözden geçirmeye ve kaldırmaya çağırıyorum. 
     Ekselansları sizi temin ederim ki bu, yönetimlerimiz arasındaki ilişkilerin gelişmesine katkıda bulunmakla kalmayacak, ayrıca sosyo-psikolojik düzeyde katkı sağlayarak değişik kültürlerdeki insanların birbirlerini kabullenmesini ve birbirlerine saygı duymasını sağlayacaktır. İnsan haklarına saygı, çok kültürlülük görüş açısı ve 'Farklılıkların Birleşmesi' sloganı üzerinde gelişen Avrupa idealleri olumlu önlemler gerektirmektedir. Bu bağlamda, sınırlardaki ayrımcı uygulamalara son verecek adımların tarafınızca atılması cesaretini ve düşüncesini göstermenizi umuyorum." 
     
</TEXT>
</DOC>
