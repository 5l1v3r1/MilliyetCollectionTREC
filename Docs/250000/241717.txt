<DOC>
<DOCNO> 241717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/21/son/sonspo01.html </URL>
<DATE> 2004/05/21/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Turgay Kıran Gelecek sezon maçlarımızı Ali Sami Yen'de yapacağız 
</HEADLINE>
<TEXT>

     Galatasaray Kulübü Başkan Yardımcısı ve Basın Sözcüsü Turgay Kıran, gelecek sezon maçları Ali Sami Yen Stadı'nda yapacaklarını, derbi karşılaşmaların ise iyi havalarda Atatürk Olimpiyat Stadı'nda oynanacağını söyledi. 
     Galatasaray Yönetim Kurulu'nun yaklaşık 5 saat süren toplantısı sonrasında bir açıklama yapan Kıran, Ali Sami Yen Stadı için İTÜ'den rapor geldiğini, raporun, eski açık tribün dışında olumlu olduğunu ifade etti. 
     Turgay Kıran, ''Bu tribünü kapatacağız. Öteki bölümlerde, 18 bin kişilik kapasiteyle maçlarımızı Ali Sami Yen Stadı'nda yapacağız. Derbi maçları ise güzel ve iyi havalarda, Atatürk Olimpiyat Stadı'nda oynayacağız. İTÜ, Ali Sami Yen'in kapalı, numaralı ve yeni açık tribünü için olumlu rapor verdi'' dedi. 
     Turgay Kıran, stadın yenilenmesi için yaklaşık 650 bin dolar harcanacağını açıkladı. 
     Bu arada, futbol komitesi, yönetim kurulu toplantısı öncesi sportif direktör Mustafa Turgun'un da katılımıyla bir toplantı yaptı. Turgun'un, Hagi'nin raporunu komiteye verdiği öğrenildi. 
     Öte yandan, başkan yardımcısı Turgay Kıran'ın yarın düzenleyeceği haftalık basın toplantısına başkan Özhan Canaydın'ın da katılacağı, alınan kararlarla ilgili açıklamalarda bulunmasının beklendiği bildirildi. 
     
</TEXT>
</DOC>
