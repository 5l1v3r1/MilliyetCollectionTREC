<DOC>
<DOCNO> 223795 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/19/son/sonsiy20.html </URL>
<DATE> 2004/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan, anketi yorumladı ''Şımarmadık, şımarmayacağız'' 
</HEADLINE>
<TEXT>

     AK Parti Genel Başkanı ve Başbakan Recep Tayyip Erdoğan, dün açıklanan bir anketteki partisinin oy oranına ilişkin rakamların ''rehavet vermemesini'', daha çok çalışılmasını istedi. Erdoğan, ''Şımarmıyoruz, şımarmayacağız'' dedi. 
     Erdoğan, Yalova Cumhuriyet Meydanı'nda partisince düzenlenen mitingte halka hitap etti. 
     Konuşmasına başlamadan önce miting alanındaki kalabalığa karanfiller atan Erdoğan, ''Kayseri'ye deniz götüreceğim'' diyen siyasilerin olduğunu kaydetti. Erdoğan, '' Geldim mi 500 bin işçi alacağım diyenler var. Bekara karı boşamak kolay. Millet bunlardan çok çekti. Yapabileceğinizi söyleyin, yapamayacağınızı değil. Millet bunları artık yutmuyor'' diye konuştu. 
     3 Kasım seçimlerinden sonra ekonomide yaşanan gelişmeleri anlatan Erdoğan, bazılarının ''seçimden sonra zam'' yapacaklarını söylediklerini, ancak seçim öncesinde de zam yaptıklarını kaydetti. Erdoğan, ''Bizim popülist yaklaşımımız yok'' ifadesini kullandı. 
     İstanbul Büyükşehir Belediye Başkanı olduğu dönemde zamanın hükümetine mazot fiyatlarını indirme teklifi götürdüğünü, ancak bunun kabul edilmediğini anlatan Erdoğan, iktidara geldikten sonra mazot fiyatını indirdiklerini, Yalova-İstanbul arasındaki deniz ulaşımını ucuzlattıklarını söyledi. 
     ''Bu dert sadece benim değil, tüm Yalovalılar'ın derdidir'' diyen Erdoğan, şöyle devam etti 
     ''Ortak aklı oluşturamıyorsak, hala futbol takımı tutar gibi parti tutuyorsak, bilin ki aydınlık yarınların gelmesini uzaklaştırıyoruz demektir. Ortak aklı oluşturabiliyorsak, içimizdeki tabuları yıkabiliyorsak, demokrasi yolunda önemli adımlar atıyoruz demektir. Bunu yapmaya ve başarmaya mecburuz ve de yapacağız.'' Başbakan Erdoğan, Milli Eğitim Bakanlığı'nca 2003 yılında Yalova'ya 5 trilyon lira yatırım yapıldığını, 2004'te de 7 trilyon yatırım yapılacağını söyledi. 
     
     ''ŞIMARMAYACAĞIZ'' 

     Başbakan Erdoğan, yapılan anketlerde AK Parti'nin birinci olduğunun belirtildiğini anımsatarak, ''AK Parti aldı gidiyor. Tarihin en büyük neticesi. Yok yüzde 58, yok yüzde 59... Bunlar bize asla rehavet vermesin. Daha çok çalışacağız. Şımarmıyoruz, şımarmayacağız. Milletimizin bize gösterdiği bu teveccüh, sorumluluğumuzu artırır. Biz bunu biliriz'' sözleriyle konuşmasını tamamladı. 
     Erdoğan, konuşmasının ardından her mitingde yaptığı gibi ''Beraber yürüdük biz bu yollarda'' şarkısını kalabalıkla birlikte söyledi. 
     Mitinge, Sağlık Bakanı Recep Akdağ, Ulaştırma Bakanı Binali Yıldırım ve bazı milletvekilleri de katıldı. 
     
</TEXT>
</DOC>
