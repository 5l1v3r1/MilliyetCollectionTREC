<DOC>
<DOCNO> 240315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/15/son/sonspo25.html </URL>
<DATE> 2004/05/15/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Mazhar Zorlu, son yolculuğuna uğurlandı... 
</HEADLINE>
<TEXT>

     Geçirdiği rahatsızlık sonucu dün yaşamını yitiren Altay Kulübü'nün simge isimlerinden ve bir dönem Futbol Federasyonu'nda başkanlık yapan Mazhar Zorlu, törenle toprağa verildi. 
     Mazhar Zorlu için ilk tören Altay Alsancak Stadı'nda düzenlendi. Altay'ın, İstanbul Büyükşehir Belediyesi ile yaptığı İkinci Lig A Kategorisi karşılaşmasının ardından düzenlenen törende, Zorlu'nun Altay Kulübü bayrağına sarılı tabutu, sahanın orta yuvarlağına konuldu. 
     Törene 7. Cumhurbaşkanı Kenan Evren, İzmir Büyükşehir Belediye Başkanı Ahmet Piriştina, İzmir Emniyet Müdürü Halil Tataş, Konak Belediye Başkanı Muzaffer Tunçağ, Altay Kulübü Başkanı Ahmet Taşpınar ve yönetim kurulu üyeleriyle ailesi, Altaylı futbolcular, iş ve spor dünyasından çok sayıda kişi katıldı. 
     7. Cumhurbaşkanı Kenan Evren, törende yaptığı konuşmada, Mazhar Zorlu'yu emekliliğinin ardından Marmaris'e yerleşmesiyle tanıdığını ve bunu bir kayıp olarak gördüğünü ifade ederek, şunları söyledi 
     ''Ölümünü hiç beklemiyordum. İzmir'e her geldiğimde onunla görüşürdük. Bu defa da görüşecektik ama cenazesine gelmiş oldum. Haksız yere hapis yatması onu çok üzmüştü. Hapis yattıktan sonra onun çöktüğünü gördüm. Oğlullarının, Zorlu soyadına layık olacaklarına inanıyorum.'' İzmir Büyükşehir Belediye Başkanı Ahmet Piriştina da İzmir'in çok önemli bir insanını yitirdiğini söyledi. Zorlu'nun, yalnızca sanayici kimliğiyle değil, aynı zamanda İzmir'in spor ve sosyal yaşamına da öncülük eden bir isim olduğunu belirten Piriştina, ailesine ve tüm İzmirlilere başsağlığı diledi. 
     Altay Kulübü Başkanı Ahmet Taşpınar ise, Mazhar Zorlu'nun ölümünün ardından konuşmanın son derece zor olduğunu söyledi. Mazhar Zorlu ile Altay arasında hiçbir zaman küslük olmadığını belirten Taşpınar, ''Her zaman kendisiyle görüşürdük. Mazhar Zorlu'nun küsmeme konusundaki davranışının, tüm Altaylılarca devam ettirilmesini istiyorum'' dedi. 
     Altay Kulübü Divan Kurulu Başkanı Erdoğan Tözge de Mazhar Zorlu'nun, Altay'ın simge durumuna gelmiş isimlerinden olduğuna dikkati çekerek, ''Onda, büyük bir Altay sevgisi vardı. 'Altay benim üçüncü çocuğum' derdi'' diye konuştu. 
     Mazhar Zorlu'nun oğlu Kemal Zorlu da babasının kendilerine gururu, insan sevgisini, paylaşmayı, gençler için elinden geleni yapmayı öğrettiğini belirterek, kardeşi Nafiz Zorlu ile birlikte her zaman Mazhar Zorlu'nun oğlu olmanın ayrıcağılığını hissettiklerini anlattı. 
     Altay Kulübü eski başkanlarından Esin Özgener de, Mazhar Zorlu'yu ''Altay'ın kalbiydi'' biçiminde nitelendirerek, ''Bize bıraktığı Altay'ı hayatımız boyunca elimizden geldiğince müdafaa etmeye ve onu yaşatmaya çalışacağız'' dedi. 
     Mazhar Zorlu Anadolu Teknik ve Plastik Endüstri Meslek Lisesi öğrenci ve öğretmenlerinin de katıldığı törenin ardından, cenaze Alsancak Hocazade Camii'ne getirildi. 
     Mazhar Zorlu'nun cenazesi, kılınan cenaze namazının ardından Bornova Hacılarkırı Mezarlığı'nda defnedildi. 
     
</TEXT>
</DOC>
