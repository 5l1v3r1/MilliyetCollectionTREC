<DOC>
<DOCNO> 234292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/24/siyaset/siy01.html </URL>
<DATE> 2004/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
AB, Türk ordusuna 'işgalci' demeyecek 
</HEADLINE>
<TEXT>

   AB, Kıbrıs'ta Rumların 'hayır' demesi halinde KKTC'ye 259 milyon euro yardım planlıyor. Pazartesi görüşülecek olan belgede, Türk askerine 'işgalci' denmiyor 
   Güven Özalp 

   
   AB, referandumda Türk tarafının "evet", Rumların "hayır" demesi halinde takınacağı tavrı belirginleştiriyor. Bu çerçevede hazırlanan ve 26 Nisan'da Lüksemburg'da dışişleri bakanları tarafından ele alınacak olan belge, Türklerin mağdur olmalarını engellemeyi amaçlıyor. AB, bu belgede, "Adadaki Türk güçlerinin Birliği işgal eder konuma düşecek olması" şeklindeki söylemini bir kenara bırakıyor. Bunun yanı sıra belgede "Adada birleşmenin sağlanamamış olması Türkiye'nin AB'ye katılımı önünde bir engel teşkil etmez" yönünde bir ifadenin yer alması bekleniyor. 
   
   Yunanistan veto edebilir 
   İngiltere'nin önayak olduğu belgeye göre AB, iki taraftan da "evet" çıkması şartına bağladığı 300 milyon euro'luk paketin, Kuzey'e verilecek 259 milyon euroluk bölümünü Rumların "hayır" demesi halinde de serbest bırakmayı öngörüyor. Bunun, resmi yönetim olarak algılanmayacak birimlere doğrudan aktarılması gündeme gelecek. AB, kuzeydeki limanları ve bir havalimanını ticarete açmayı ve adanın kuzeyini yapısal fonlarından yararlandırmayı da planlıyor. Belgede dile getirilmesi öngörülen bir başka unsuru da Schengen sisteminin Yeşil Hat'tan itibaren devreye sokulması oluşturacak. 
   Pazartesi acil gündemle toplanacak olan daimi temsilcilerden oluşan COREPER tarafından ele alınacak belgenin nihaileşmesinde en önemli etkeni Yunanistan'ın takınacağı tavır belirleyecek. Yunanistan, veto mekanizmasını devreye sokabilir. 
   
   
   
</TEXT>
</DOC>
