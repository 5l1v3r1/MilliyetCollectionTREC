<DOC>
<DOCNO> 204959 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/28/son/sontur06.html </URL>
<DATE> 2003/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Erdoğan'dan hastaneye ani ziyaret... 
</HEADLINE>
<TEXT>

     Başbakan Recep Tayyip Erdoğan, Sincan Devlet Hastanesi'ne ani bir ziyaret yaptı. 
     Başbakan Erdoğan, Başbakanlık Resmi Konutu'ndaki çalışmasını bitirdikten sonra Sincan'a geçerek, Sincan Belediyesi'nin Harikalar Diyarı'ndaki Gençlik Merkezi'ne gitti. 
     Basın mensuplarının alınmadığı ziyaret sırasında, Erdoğan'ın bir gazete için halı sahada penaltı atarken fotoğraf çektirdiği öğrenildi. Gençlik Merkezi'nde yaklaşık yarım saat kalan Erdoğan, bu sırada Sağlık Bakanı Recep Akdağ'ı çağırttı. 
     Başbakan, daha sonra Akdağ ile Sincan Devlet Hastanesi'ne ani bir ziyaret gerçekleştirdi. 
     Erdoğan'ın hastane ziyaretine de basın mensupları alınmazken, Başbakan'ın, hastane yetkilileri ve Acil Servis'teki vatandaşlarla sohbet ettiği ve hastanenin sorunları hakkında bilgi aldığı belirtildi. 
     Başbakan Erdoğan, daha sonra da bir taksi durağını ziyaret ederek, sürücülerle görüştü. 
     Erdoğan'a, ziyaretleri sırasında Ankara Büyükşehir Belediye Başkanı Melih Gökçek de eşlik etti. 
     Erdoğan, Sincan'daki ziyaretlerini saat 01.15 sıralarında tamamladı. 
     
     İRAN BÜYÜKELÇİSİNİ KABUL 
     Öte yandan, Erdoğan, akşam saatlerinde İran'ın Ankara Büyükelçisi Firuz Dolatabadi'yi Başbakanlık Resmi Konutu'nda kabul etti. 
     Alınan bilgiye göre, Erdoğan, Büyükelçi'ye, Türkiye'de kullanılmayan prefabrik evleri, depremde kullanılmak üzere önerdi. Dolatabadi, öneriyi olumlu karşıladı. Bunun üzerine Erdoğan, konuyu sonuçlandırması için Bayındırlık ve İskan Bakanı Zeki Ergezen'e talimat verdi. 
     Erdoğan, Büyükelçi'ye, geçici kontular yerine kalıcı konutlara yönelmelerinin daha iyi olacağı tavsiyesinde de bulundu. Erdoğan, Türkiye'nin bu konuda üzerine düşeni yapmaya hazır olduğunu kaydetti. 
     
</TEXT>
</DOC>
