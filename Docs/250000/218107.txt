<DOC>
<DOCNO> 218107 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/27/ekonomi/aeko.html </URL>
<DATE> 2004/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüpraş Holding kuruluyor 
</HEADLINE>
<TEXT>

   Zorlu Holding Yönetim Kurulu Başkanı Ahmet Nazif Zorlu, Tüpraş'ı almak için Tatneft ile birlikte kuracakları şirketin adının 'Tüpraş Holding' olacağını açıkladı 
      Songül Hatısaru 
   
   Tataristan Başbakanı Rustam Minnihanov ve Tatneft Genel Müdürü Şafagat Tahautdinov, Maliye Bakanı Kemal Unakıtan'ın davetlisi olarak Ankara'ya geldi. 
   Biz de özel davetli olarak başbakanı karşılayacak ekiple, Tataristan Temsilciliği'nden Pervin Ender ile dün sabah saat 05.00'te İstanbul'dan yola çıktık. Birlikte yaptığımız beş saatlik yolculuk Sovyetler'deki sosyalizm uygulamasının Tatneft'teki izdüşümünü anlamama yardımcı oldu. 
   
   Danış kalacak 
   Esenboğa Havaalanı'nda Zorlu Holding Yönetim Kurulu Başkanı Ahmet Nazif Zorlu ve Tüpraş Genel Müdürü Hüsamettin Danış'la buluştum. 
   Ahmet Nazif Zorlu'ya Tüpraş'ı satın alması için kuracakları şirketin adını belirleyip belirlemediklerini sordum. 'Belli değil' demesine karşın ısrarlarım üzerine kurulacak şirketin adının Tüpraş Holding olacağını ve merkezinin İzmit'te olacağını söyledi. Hüsamettin Danış da şirketin başında kalacak. 
   
   'Hükümete sordum' 
   Zorlu'ya parça parça anlattığı Tatneft'le tanışma hikayesini tam ve eksiksiz olarak anlatmasını rica ettim, başladı anlatmaya 
   "Bize teklif Tataristan Temsilciliği'nden geldi. Biz de bilgi toplamaya başladık. ÖİB'ye sorduk, 'Ortak olmamızda bir mahsur var mı ' diye. Unakıtan'a danıştık. Sayın Bakan 'Memnun olurum, Türkiye'ye bu ortaklıkla yabancı sermaye getirirseniz sevinirim' dedi." 
   
   7 saatlik toplantı 
   Ahmet Nazif Zorlu, bu olumlu referanslardan sonra 31 Aralık sabahı Tataristan'a uçtuklarını söyledi. 
   Burada Tatneft yönetimiyle yaptıkları toplantının yedi saat sürdüğünü anlatan Zorlu, "Tatar Başbakanı'na en iyi ortaklıkta, en kötü ortaklıkta yüzde 50 - 50 olarak yapılandır dedim" şeklinde aktardı aynı gün gerçekleşen el sıkışma sürecini. 
   
   'Tüpraş'ta aktif pazarlama yaptık'    Dün Esenboğa'da buluştuğumuz ikinci isim Maliye Bakanı Kemal Unakıtan'dı. Unakıtan'a, Tüpraş özelleştirmesi üzerinde spekülasyon yapılan konuları sordum. 
   
   Sayın Bakan, Tataristan gezinizde Tüpraş konusu da gündeme geldi mi    Tüpraş'ın yönetim kurulu başkanı, genel müdürü daha önce birçok kez bu şirketi ziyaret etmişler. Biz Tüpraş özelleştirmesi sürecinde potansiyel taliplilerle gittik, görüştük. New York'a da gittik, Londra'ya da gittik. Potansiyel alıcılarından birisi de Tatneft'ti. Ağustos ayında Tataristan'a sayın Minnihanov'un resmi daveti üzerine gittik. Ricaları üzerine bu gezide Tüpraş'ı da anlattık kendilerine. Tüpraş'ın potansiyelini, dünya içerisindeki ölçeğini söyledik. 
   
   Bakan olmanız dolayısıyla bu davranışınız biraz yadırganıyor...    Biz bir mal satıyoruz ve bunlar son derece aktif, yararlı pazarlama çalışmalarıdır. Şimdi diğer özelleştirmelerde de aynı yöntemi takip ediyoruz. Nitekim şu anda da Tekel ile ilgili potansiyel alıcılarla konuşuyoruz. Görüşmeler yapılmasının yadırganacak bir tarafı yoktur. Çünkü bu sizin malınızdır, tanıtmanız gerekiyor. Önemli olan kamuya açık, şeffaf bir şekilde ve herkese eşit fırsat tanıyarak ihale sürecini yürütmenizdir. Biz böyle yaptık ve yapacağız. İhale sonucunda kazananı da tebrik ediyoruz. Niyetimiz özelleştirme yapmak. Herkese açık bir şekilde alıcı olan herkesle görüşürüz. Bundan sonra da görüşürüz. 
   
   Birgün geliyor ve gidiyoruz 
   Tatneft yönetiminin rüşvet verdiği iddialarına ne diyorsunuz    Her nedense spekülasyonların ardı arkası kesilmiyor bu başarılı özelleştirmede. 400 milyon dolarlar varmış Konuşanlar, yazanlar bilmese de büyük para biliyorsunuz. Bu parayla bütçe açıklarını kapatacağız 
   
   Bütçe demişken ocak ayı sonuçlarını h l açıklamadınız...    Otomasyon sistemimizde bazı değişiklikler yaptık. Bu değişiklikler ve 2003 yılının hesaplarının tamamen kapatılması vakit aldı. Neticeleri alır almaz açıklayacağım. 
   Unakıtan bu sözleri söylerken, Makedonya Cumhurbaşkanı Boris Traykovski'nin uçağının düştüğü haberi iletiliyor kendisine. Unakıtan bayağı üzülüyor, Cumhurbaşkanı'nı tanıdığını söyleyip, "İşte böyle Songül Hanım birgün geliyor ve gidiyoruz" diye bitiriyor sözlerini. Unakıtan'a "Bunun adına hayat derler" diyorum. Vedalaşıyoruz... 
   
   Yeni rafineri gündeme gelebilir    Havaalanındaki karşılama töreninden ve Unakıtan'ın Maliye Bakanlığı'nda yaptığı basın toplantısından sonra basına kapalı olan Sheraton'daki yemeğe geçtik. Fransız ağırlıklı yemeklerden seçilen mönüde keyifli bir yemek eşliğinde Tüpraş konuşuldu. Zorlu da, Minnihanov da Özelleştirme İdaresi Başkanı Metin Kilci'nin de bulunduğu yemekte sözleşme detaylarını sordu, bir an önce imza atmak istediklerini söylediler. Burada Tüpraş projesindeki gelişmelere göre ileride yeni bir rafineri yapımının gündeme gelebileceğini öğrendim. 
   Yemekte Tatneft'in, petrolün borularla taşınması için bir proje geliştirdiği konuşuldu. Minnihanov, Unakıtan'a böylesi büyük bir yatırım için vergi indirimi sağlanıp sağlanamayacağını sordu. 
   Unakıtan, proje olgunlaştığında, bakacaklarını her konuda yardımcı olmaya çalışacaklarını söyledi. 
   
   Helikopter pisti yapılacak 
   Hüsamettin Danış'a "Biliyorsunuz Zorlu helikopterle seyahat ediyor. İzmit'te kendisi için pist alanı yapıyor musunuz " diye sordum. Danış, rafinerilerin üzerinden helikopter uçamayacağını ancak gerçekten Zorlu için helikopter pisti yaptıracaklarını ve bunun için yerlerinin hazır olduğunu söyledi. 
   
   Başbakan'ın doğum günü 
   Tatar heyeti dün doğum günü olan Başbakan Tayyip Erdoğan'ı ziyaret ederek kendisine yaş günü sebebiyle saat hediye etti. 
   Bu arada Minnihanov Türkiye'den ayrılmadan önce özelleştirme bedelini peşin ödeyeceklerini söyledi. 
   
   
   
   
   
</TEXT>
</DOC>
