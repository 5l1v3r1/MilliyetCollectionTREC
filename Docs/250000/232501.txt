<DOC>
<DOCNO> 232501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/18/son/sondun09.html </URL>
<DATE> 2004/04/18/ </DATE>
<TIME> 02.25 </TIME>
<AUTHOR>  </AUTHOR>
<HEADLINE>
Rantisi'nin öldürülmesine dünyadan tepkiler 
</HEADLINE>
<TEXT>

     Filistinli örgüt Hamas'ın Gazze'deki lideri Abdülaziz Rantisi'nin İsrail helikopterinden açılan ateşle öldürülmesi tepki yarattı. 
     BBC'nin haberine göre, gelen tepkiler şöyle 
     
     Filistin Başbakanı Ahmed Kurey 

     "Filistin Bakanlar Kurulu, bu saldırının, Amerika Birleşik Devletleri'nin teşviki ve İsrail'den yana izlediği taraflı tutumun sonucu olduğuna inanmaktadır." 
     
     Beyaz Saray İsrail sonuçlarını düşünmeli 

     "Daha önce defalarca söylediğimiz gibi İsrail'in vatandaşlarını terör saldırılarından koruma hakkı vardır. Amerika Birleşik Devletleri, bölge güvenliğinden ve istikrarından endişe etmektedir. Amerika Birleşik Devletleri, İsrail'in, izlediği tutumun sonuçlarını dikkatle değerlendirmesini ve tarafların gelinen durumda itidalli davranmasını istemektedir." 
     
     AB dış politika yetkilisi Javier Solana 

     "Avrupa Birliği 'yargısız infazları' kesinlikle kınamaktadır. İsrail, vatandaşlarını terörist saldırılardan koruma hakkına sahiptir. Ancak Rantisi'ye düzenlenen türden saldırılar yasadışı olmasının yanısıra gerginliğin yatışmasını da engelleyecektir." 
     
     İngiltere Dışişleri Bakanı Jack Straw 

     "İngiltere hükümeti, 'seçilmiş hedeflere düzenlenen saldırıların' yasadışı, haklı gösterilemeyecek ve çözüm getirmekten uzak olduğunu defalarca dile getirmiştir." 
     
     Fransa Dışişleri Bakanlığı 

     Fransa, Hamas lideri Abdülaziz Rantisi'nin İsrail savaş helikopterlerinin roketiyle öldürülmesini sert dille kınadı. 
     Fransa Dışişleri Bakanlığı, ''İsrail'in hukuk dışı infazının devletler hukukunu çiğnediğini'' vurguladı. 
     ''Her devlet, yurttaşlarını koruma hakkına sahiptir. Ancak bu hak hukuk çiğnenerek yerine getirilemez'' denilen açıklamada, ''Barışa diyalogla ulaşılır, tedhişle değil'' mesajının altı çizildi. 
     
     Arap Birliği sözcüsü Hüssam Zeki 

     "Saldırıyı kınıyoruz. Bu devlet terörüdür ve İsrail'in istikrarlı bir ortamda yaşamayı istemediğinin göstergesidir. İsrail şiddet ve gerginlik yanlısıdır." 
     
     İtalya Dışişleri Bakanı Franco Frattini 

     "Tüm Avrupa Birliği gibi İtalya da suikastleri kınamaktadır. Bu saldırılar nefret ve şiddet döngüsünün sürmesine neden olmaktadır." 
     
     Ürdün hükümet sözcüsü Esma Hader 

     "Ürdün hükümeti, bu çirkin saldırıyı kınıyor ve bunun bölgede barış umutlarını yok ettiğini düşünüyor. Ürdün suikastleri her zaman kınamıştır. Bu konudaki tutumumuz çok açıktır." 
     
     İran Cumhurbaşkanı Hatemi 

     İran Cumhurbaşkanı Muhammed Hatemi de, yaptığı açıklamada, ''İsrail'in devlet terörünün, bütün Ortadoğu'ya hakim olan şiddet ve güvensizliğin asıl sebebi olduğunu'' söyledi. 
     Hatemi, ''siyonist rejimin saldırgan ve vahşi politikalarını durdurmak için alınacak kati önlemler uluslararası kurumlar tarafından desteklenmediği sürece, bölgenin şiddetin ve güvensizliğin arttığına tanıklık edeceğini'' belirtti. 
     
     Çin Dışişleri Bakanı sözcüsü 

     Çin Dışişleri Bakanı sözcüsü, ABD Başkanı George W. Bush'un İsrail Başbakanı Ariel Şaron'un Batı Şeria ve Gazze Şeridi ile ilgili tek taraflı planını desteklediği yolundaki açıklamasını değerlendirirken de, Çin tarafının Bush'un tutumunu dikkate aldığını ve Ortadoğu sorununun çekirdeğinin Filistin sorunu olduğu görüşünü savunduklarını kaydetti. 
     
</TEXT>
</DOC>
