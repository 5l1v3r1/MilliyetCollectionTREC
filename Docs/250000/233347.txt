<DOC>
<DOCNO> 233347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/siyaset/siy10.html </URL>
<DATE> 2004/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Öztürk'ten yeni oluşum sinyali 
</HEADLINE>
<TEXT>

      ANKARA Milliyet 

   
   İstanbul Milletvekili Yaşar Nuri Öztürk, laiklik anlayışıyla dine bakışının CHP'den farklı olduğunu savunarak partiden istifa etti. Öztürk'ün istifasıyla CHP'nin Meclis'teki sandalye sayısı 174'e düştü. İstifasının ayrıntılı gerekçelerini yakında yayımlanacak "Atatürk'ten Sonraki CHP" adlı kitabında açıklayacağını belirten Öztürk, Anadolu'da yeni bir oluşum için harekete geçildiğini söyledi. 
   Bu oluşumun neresinde olacağını zamanın göstereceğini söyleyen Öztürk, İstanbul Milletvekili Kemal Derviş'in oluşumda yer alıp almayacağı sorusuna, "Ekonomistlere ihtiyaç var ama niye Derviş olsun Dünya Derviş'ten ibaret değil. Oluşumun Derviş'in felsefesiyle bağdaştığı kanaatinde değilim" yanıtını verdi. 
   Öztürk, neden kalıp muhalefet yapmadığı sorusuna, "Sonuç alınamayacak bir yolda ayaklarımı yormaya taraftar değilim" dedi. 
   
   
   
   
</TEXT>
</DOC>
