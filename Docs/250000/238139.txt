<DOC>
<DOCNO> 238139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/07/son/sonsiy19.html </URL>
<DATE> 2004/05/07/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Emine Erdoğan ve Nataşa Karamanlis ele ele dolaştı... 
</HEADLINE>
<TEXT>

     
     Ali Rıza Doğan bildiriyor 
     

Başbakan Recep Tayyip Erdoğan'ın eşi Emine Erdoğan, Yunanistan Başbakanı Kostas Karamanlis'in eşi Natasa Karamanlis ile Atina'daki antik tapınak Akropolis'i gezdi. 
     Emine Erdoğan, başbakanlıktaki baş başa görüşmenin ardından Natasa Karamanlis ile Akropolis'e gitti. Burada bulunan heykelleri inceleyerek müzeyi gezen Erdoğan ve Karamanlis, gezi sırasında el ele yürüdü. 
     Müze çıkışında Yunan geleneklerine göre dostluğun göstergesi olarak birer bardak soğuk su ikram edilen Erdoğan ve Karamanlis, sularını kadeh tokuşturarak içtiler. 
     İki başbakan eşine gezi sırasında Yunanistanlı ilkokul çocukları sevgi gösterisinde bulunurken, Emine Erdoğan, Adana ve İstanbul'dan gelerek antik kenti ziyaret eden iki aile ile bir süre sohbet etti. 
     Gezi sırasında Akropolis'i haftada 300 Türk'ün ziyaret ettiği bilgisi verilen Emine Erdoğan, bu sayının bundan sonra daha da artacağını tahmin ettiğini söyledi. 
     Erdoğan, Akropolis'i gezdikten sonra gazetecilerin sorusu üzerine, Atina'ya ilk kez geldiğini belirterek, ''Ayrı yönlerimiz çok az. Seyahatimizin, bundan sonraki ilişkilere etkili olacağına inanıyorum. Adetlerimiz, geleneklerimiz birbirine çok benziyor'' dedi. 
     Yüksek topuklu ayakkabı giyen Emine Erdoğan, Akropolis'i gezerken zaman zaman zorlandı ve düşme tehlikesi geçirdi. 
     İki ülkenin Başbakan eşleri, tapınakta bulunan ''Atina güzelleri'' isimli heykel önünde hatıra fotoğrafı çektirdi. 
     Emine Erdoğan ve Natasa Karamanlis, Akropolis ziyaretinin ardından Atina'nın turistik semti Plaka'ya geçerek burayı da gezdiler. 
     
</TEXT>
</DOC>
