<DOC>
<DOCNO> 246122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/08/guncel/gun99.html </URL>
<DATE> 2004/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Tekzip 
</HEADLINE>
<TEXT>



Ankara 2. Ağır Ceza Mahkemesi'nde devam eden ve yargılandığım bir dava nedeniyle özellikle son günlerde aleyhime resimlerimde konulmak suretiyle çok ağır, maksatlı ve gerçeklere uygun olmayan yayın yapılmaktadır. Öncelikle devam eden bir dava nedeniyle Mahkemeyi etki altında bırakmak yönünde haber niteliği taşımayan bu yayınlar, Anayasa ile güvence altına alınan kişilik haklarıma ağır saldırı niteliğindedir. Yine Anayasa'nın emredici kuralı gereği devam eden bir dava nedeniyle o dava hakkında ve o davada yargılanan kişi aleyhine yayın yapılması da hukuki ve yasal değildir. Kaldı ki haberinizde belirttiğiniz gibi bugüne kadar hiçbir şekilde Mahkemelerden kaçmadığım gibi aleyhime verilmiş herhangi bir yakalama ve tutuklamam kararı da yoktur. Yargılamam devam etmekte olup, Avukatımın davadaki vekalet görevinden çekilmesi nedeniyle bu çekilme kararının tarafıma tebligat yapılması süreci işlemektedir. Bu da yasal ve yargılamaya uygun bir prosedürdür. Aynı şekilde Mahkemelerce ve diğer resmi organlarca aranmam da söz konusu değildir. Bu nedenle Gazetenizde şahsımı hedef gösterir bir şekilde Mahkemeden kaçtığım, gizlendiğim ve Mahkemeye gelmediğim şeklindeki yayınlarınız adil ve hukuka uygun yargılama hakkımı ortadan kaldırır niteliktedir. Hukukun en temel kuralı "hüküm kesinleşinceye kadar kişi suçsuz ve masumdur". Aleyhime kesinleşmiş bir hüküm ve yargı kararı yoktur. Sadece devam eden bir dava vardır. Adalete ve hukuka olan güvencim tamdır. Bu gerçekler ışığında aleyhime süreklilik gösterir bir şekilde yapılan bu yayınların durdurulmasını ve özellikle 26 ve 27 Şubat 2004 tarihli Gazetelerinizdeki şahsımla ilgili yazılan yazıların düzeltilerek, aynı sayfa ve sütunda bu açıklamamın yayınlanmasını, aksi takdirde diğer yasal haklarımı kullanacağımı bildiririm. İBRAHİM DEDEOĞLU 



</TEXT>
</DOC>
