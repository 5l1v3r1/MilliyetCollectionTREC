<DOC>
<DOCNO> 225193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/24/son/sonsiy04.html </URL>
<DATE> 2004/03/24/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Seçime kadar tüm köy yolları açılacak 
</HEADLINE>
<TEXT>

     Doğu Anadolu Bölgesi'nde 28 Mart Mahalli Yerel Seçimleri'nin hazırlıkları sürdürülürken, seçimlerde köy yollarında sıkıntı yaşanmaması için gerekli tedbirler alındı. 
     Köy Hizmetleri Bölge Müdürü Mehmet Yılmaz, AA muhabirine yaptığı açıklamada, kar nedeniyle şu anda Erzurum ve Ağrı'da toplam 11 köy yolunun kapalı olduğunu belirterek, ''Perşembe gününe kadar kar nedeniyle kapalı yolumuz kalmayacak'' diye konuştu. 
     Bölgede yaşanan sel nedeniyle de köy yollarında bozulmaların meydana geldiğini, bazı köprülerin hasar gördüğünü hatırlatan Yılmaz, 28 Mart seçimlerinin de göz önüne alınarak köy yollarındaki olumsuzlukların tümünün giderildiğini anlattı. 
     28 Mart'ta seçim sandıklarının köylere ulaştırılması ve geri getirilmesinde herhangi bir problemin yaşanmayacağını, bunun için gerekli tedbirlerin alındığını ifade eden Yılmaz, kar üstü araçlar dahil tüm iş makinalarının hazır bekletileceğini söyledi. 
     Köy Hizmetlerinin tüm birimlerinde izinlerin iptal edildiğini de anlatan Yılmaz, ''Köy Hizmetleri olarak seçime hazırız. Köy yollarımızda bir sorunun yaşanmaması için gerekli çalışmaları yaptık. Seçimi bekliyoruz'' diye konuştu. 
     
</TEXT>
</DOC>
