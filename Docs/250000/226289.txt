<DOC>
<DOCNO> 226289 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/28/yazar/uras.html </URL>
<DATE> 2004/03/28/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Halkımız enerji içeceği içerek "canlanacak" 
</HEADLINE>
<TEXT>

   
   Halkımız "enerji içeceği içerek canlansın" diyerek, "hükümetimiz gerekli tedbirleri aldı" ve de Resmi Gazete'de yayımlanan bir tebliğ ile Türkiye'de "enerji içeceği" satışının önündeki engeller kaldırıldı. 
   Daha doğrusu, "enerji içeceği"nin önünde engel yoktu da, "hafif" satılabiliyordu. Şimdi sınırlar yükseltildi. "Enerji içeceği"nin en güçlülerini Türkiye'ye ithal ederek halkımıza satmak serbest. 
   Eskiden enerji içeceklerinde kafein miktarı sınırı 150 mg. idi. Hükümet bu sınırı 350 mg'a yükseltti. Glukoronolakton sınırı 20 mg'dan 2.500 mg'a, taurin miktarı 800 mg'dan 4000 mg'a yükseltildi. 
   Enerji içeceği nedir Nasıl enerji verir Öğrendiklerimi sayın okuyucularıma aktarayım. 
   Vücuttaki kaslar hareket edince laktik asit ortaya çıkıyor. Laktik asit kana karışınca insanlar yorgunluk hissediyor. 
   Enerji içeceğinin içindeki maddeler insanın beynini uyarıyor. Kan dolaşımını hızlandırıyor. Kan dolaşımı hızlanınca insan daha fazla oksijen alıyor. Oksijen hücrelerin yapısında olumlu değişime, laktik asitin yok olmasına ve enerjinin ortaya çıkmasına neden oluyor. 
   
   Enerji sorunumuz kalmadı 
   Enerji içeceklerinin ana maddesi olan kafein kahvede de var. Kafein uyarıcı etki yapıyor. Sıcak alındığında etkisi daha kısa. Soğuk alındığında ve yüksek dozda alındığında insanı 5 saat uyarıyor. Taurin denilen madde bir tür asit. Beyinde uyarıcı etki yapıyor. 
   Glukoronolakton, bir karbonhidrat. Bir tür şeker. Yorgunluğa neden olan toksit bileşiklerini etkileyerek yorgunluğun yok olmasını sağlıyor. Veya yorgunluğu geciktiriyor. 
   Enerji içecekleri yüksek oranda karbonhidrat sükroz ve glükoz içeriyor. Bunlar da enerjiyi artırmada etkili oluyor. 
   Enerji içeceği üreticileri "kafeine duyarlı kişilerin, hamile kadınların ve çocukların" enerji içeceği kullanmamalarını tavsiye ediyor. 
   Gene üreticilere göre, enerji içeceği içme yaşı "kahve kullanmaya başlama yaşı"dır. Enerji içecekleri "susuzluk giderici içecek değildir." Kolalı içki veya gazoz yerine içilmez. Sadece belli bir amaçla içilir. Bir kişi günde kaç bardak kahve içebiliyor ise buna göre bir ölçüm yaparak vücudunun kafein hazmedebilme kapasitesini bilir. Vücudunun ne kadar enerji içeceğini kaldırabileceğini ölçebilir. 
   Velhasıl, halkımızın bütün derdi "enerji içeceği" idi... Hükümetimiz enerji içeceklerinin en güçlülerine bile izin verdi. Bundan sonra "enerji sorunu" diye bir sorunumuz kalmayacak demektir. 
   
      
   
</TEXT>
</DOC>
