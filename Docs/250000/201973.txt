<DOC>
<DOCNO> 201973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/14/son/sondun01.html </URL>
<DATE> 2003/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağdat'taki patlamada ölü sayısı 18'e çıktı 
</HEADLINE>
<TEXT>

     Irak'ın başkenti Bağdat'ın batısındaki Halidiye'de bir polis karakolu önünde bomba yüklü aracın patlaması sonucu ölenlerin sayısı 18'ye çıktı. 
     Amerikan askeri sözcüsü, patlamanın yerel saatle 08.40'ta meydana geldiğini belirtirken, patlamada ölen koalisyon askeri olmadığını, ölenler arasında sivil Iraklıların bulunup bulunmadığını da henüz bilmediğini kaydetti. 
     Irak polisinden yapılan açıklamada, Halidiye'deki patlamada 30 kadar kişinin de yaralandığı kaydedildi. 
     
     ÖLENLER POLİS 

     Bomba yüklü aracın patlaması sonucu 17 polisin öldüğü bildirildi. 
     Irak polisinden teğmen Faiz Muhammed Motab, Halidiye polis karakolu girişinde patlamanın etkisiyle dev bir çukur oluştuğunu ve 30 kadar kişinin yaralandığını açıkladı. 
     Amerikan askeri sözcüsü, patlamanın yerel saatle 08.40'ta meydana geldiğini ve koalisyondan ölen olmadığını, ölenler arasında sivillerin bulunup bulunmadığını bilmediğini söylemişti. 
     Yaralıların Ramadi'deki hastaneye götürüldüğü belirtilmişti. 
     
     İNTİHAR EYLEMİ Mİ 

     Halidiye'de bir polis karakolu önünde bomba yüklü bir aracın infilak etmesi sonucu meydana gelen patlamanın bir intihar eylemi olabileceği bildirildi. 
     Amerikalı yarbay Jeff Swisher, bombalı aracın bir intihar bombacısı tarafından havaya uçurulmuş olabileceğini söyledi. 
     Başkentin 110 kilometre batısında yer alan Ramadi'deki hastanenin acil servis yöneticisi, ölü sayısının 18 olduğunu açıkladı. 
     Irak polisinden teğmen Faiz Muhammed Motab, Halidiye polis karakolu girişinde patlamanın etkisiyle dev bir çukur oluştuğunu ve 30 kadar kişinin yaralandığını bildirmişti. 
     Amerikan askeri sözcüsü de patlamanın yerel saatle 08.40'ta meydana geldiğini ve koalisyondan ölen olmadığını belirtmişti. 
     
     MAHKUM DÖVEN ASKER 

     Öte yandan, Irak'ta komuta kademesinde görev yapan üst düzey Amerikalı askeri bir yetkilinin, bir Iraklı mahkumu dövdüğü ve ölümle tehdit ettiği için görevinden alındığı bildirildi. 
     Amerikan ordusu tarafından Tikrit'te yapılan yazılı açıklamada, yarbay Allen West'in ayrıca 5 bin dolar para cezasına çarptırıldığı belirtildi ve ''Aslında işlediği suç, askeri mahkemede yargılanmasını gerektiriyordu, ancak başta stresli bir ortamda görev yapması olmak üzere birçok gerekçe gözönüne alınarak, kendisi askeri mahkemeye gönderilmedi'' denildi. 
     Tikrit'teki ilk soruşturma sonuçlarına göre, yarbay West, Yahya Hammudi'nin başının yakınına ateş ettiğini, askerlerinin Hammudi'yi dövmesine izin verdiğini ve ölümle tehdit ettiğini kabul ederken, bunu, birliklerini korumak için yaptığını söyledi. 
     Askeri mahkemeye gönderilmeyen 42 yaşındaki Yarbay West, 700 askere komuta edemeyecek ve 2004 ilkbaharında yürürlüğe konulmak üzere istifasını sunacak. 
     
     YENİ IRAK ORDUSUNDAN İSTİFALAR 

     Irak'ta yeni oluşturulan orduda maaşlarınden memnun olmayan askerlerin topluca istifa etmeleri üzerine, maaşların yeniden inceleneceği bildirildi. 
     Amerikalı komutan Ricardo Sanchez, başkent Bağdat'ta düzenlediği basın toplantısında, 700 askerden 300'ünün topluca istifa etmesinin temelinde maaşların yetersizliğinin yattığını, maaşların yeniden inceleneceğini ve diğer 400 kişinin eğitimlerinin devam ettiğini söyledi. 
     General Sanchez, askerlerin saldırı hedefi olduğu gerekçesiyle istifa ettiği yolundaki haberleri yalanladı ve ''İlk gidenler evli olanlar ya da ailesi olanlar. Evli askerler ya da ailesine bakmakla yükümlü olanların maaşlarını yeniden değerlendireceğiz'' diye konuştu. 
     Yeni orduda maaşlar 50 dolardan 180 dolara kadar çıkıyor. Bu maaşların, eski rejiminin verdiği maaşlardan daha fazla olduğu belirtiliyor. 
     
     MUSUL'DA IRAKLI POLİS YARALANDI 

     Bu arada, Irak'ın kuzeyindeki Musul kentinde dün akşam tanksavar roketiyle düzenlenen saldırıda 1 Iraklı polisin yaralandığı bildirildi. 
     Adının açıklanmasını istemeyen bir polis yetkilisi, kimliği belirsiz kişilerin saldırı düzenlediğini, bunun ardından çatışma çıktığını ve saldırganların kaçtığını söyledi. 
     
</TEXT>
</DOC>
