<DOC>
<DOCNO> 228716 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/05/son/sonspo20.html </URL>
<DATE> 2004/04/05/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Gaziantepspor'da, Denizlispor maçı hazırlıkları... 
</HEADLINE>
<TEXT>

     Birinci Süper Lig'de Ankaragücü'nü 2-1 yenerek UEFA kupası iddiasını sürdüren Gaziantepspor'da, gözler hafta sonu deplasmanda oynayacağı Denizlispor maçına çevrildi. 
     Teknik direktör Nurullah Sağlam, haftayı Ankaragücü galibiyetiyle kapatarak ilk dört için iddialarını sürdürdüklerini, bu hafta yapacakları Denizlispor maçının her iki takım açısından büyük önem taşıdığını vurguladı. 
     Ege'nin Birinci Süper Lig temsilcisiyle bu hafta deplasmanda ''final maçı'' yapacaklarını vurgulayan Sağlam, şöyle konuştu 
     ''Rakip özellikle bu sezon daha başarılı bir grafik çiziyor. Lige renk katan ve UEFA Kupasına katılmak için mücadele veren her iki ekibin karşılaşması bence bu haftanın en zevkli ve çekişmeli maçı olacak. Tüm futbolseverleri bu maçı izlemeye davet ediyorum. Denizlispor 3 puan önümüzde. Yenersek onları yakalayacağız, yenilirsek işimiz zora girecek, fark 6 puana çıkacak. Dolayısıyla bu final maçı. Önemli bir virajdayız ve kaybetmek istemiyoruz.'' Sağlam, Denizlispor maçının hazırlıklarına hemen başlandığını, takımda şuan sakat ve cezalı oyuncusu bulunmadığını vurguladı. 
     Sağlam, dün gece Manisa'da geçirdiği trafik kazasında hayatını kaybeden Konyaspor Teknik direktörü Tevfik Lav'ın ailesine de başsağlığı dileyerek, ''Gaziantepspor'da bir dönem çalışan ve çalışma prensipleri ve idealleri ile örnek olan hocamız Tevfik Lav, adam gibi adamdı. Üzüntülüyüz'' dedi. 
     
     GAZİANTEPSPOR'DA ÜZÜNTÜ 
     Bu arada, Profesyonel Futbol Şube sorumlusu Asım Atmaz da yönetim kurulu adına yaptığı açıklamada, Tevfik Lav'ın ölümünden duyduğu üzüntüyü dile getirdi. 
     Gaziantepspor'da bir dönem çalışan Tevfik Lav'ın ilkeli, ağırbaşlı ve dürüst bir teknik adam olduğunu belirten Atmaz, şunları söyledi 
     ''Gaziantepspor'da unutulmaz anılar bıraktı. Geleceği olan, idealleri olan ve bundan asla taviz vermeyen, okumayı seven, esprili, doğru bir adamdı. Bu ölüm bizi derinden yaraladı. Her hafta sonu mutlaka telefonla görüşür, hafta değerlendirmesi yapardık. Bize gelecek vaat eden oyuncuları söylerdi. Camiamız onu asla unutmayacak. Genç yaşta kaybetmenin üzüntüsünü yaşıyoruz.'' 
     
</TEXT>
</DOC>
