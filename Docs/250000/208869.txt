<DOC>
<DOCNO> 208869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/15/son/sonspo31.html </URL>
<DATE> 2004/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Rau'dan 2006 Dünya Kupası için barış çağrısı 
</HEADLINE>
<TEXT>

     Almanya Cumhurbaşkanı Johannes Rau, 2006 Dünya Kupası için futbolda barış çağrısı yaptı. 
     Rau, Almanya'da yapılacak 2006 Dünya Kupası'ndan önce futbolda şiddeti önlemek için futbol taraftarlarına, polislere ve stadyumlardaki güvenlik görevlilerine yardım çağrısında bulundu. 
     Cumhurbaşkanı Rau, tüm futbol taraftarlarını, polisle ve güvenlik güçleriyle aralarındaki güveni nasıl sağlayacaklarını tartışmak üzere Berlin Sarayı'na davet ettiğini söyledi. 
     Almanya'nın modern bir ülke olduğunu vurgulayan Rau, ''876 gün sonra başlayacak olan Dünya Kupası'nda ihtiyacımız olan atmosfer bu. 2006'da, 4 hafta boyunca milyonlarca insanın gözü üzerimizde olacak. Bu sadece futbolumuzu değil ülkemizi ve bizi de bir baskı altına sokacak'' diye konuştu. 
     Almanya'nın yarısından çoğunu futbol fanatiklerinin oluşturduğunu ve kendisinin de bunlardan biri olduğunu belirten Rau, şöyle devam etti 
     ''Bazı futbol taraftarlarının güvenlik güçleri karşısında kendilerini baskı altında hissettiklerini ve medyanın çoğu zaman taraftarları yersiz ve haksız eleştiriye maruz bıraktıklarını anlıyorum. Futbolu her yönüyle daha güvenli hale getirmek için, barışçıl taraftarların takımlarını tutkuyla desteklemeye devam etmelerine ihtiyacımız var.'' 
     
</TEXT>
</DOC>
