<DOC>
<DOCNO> 236739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/02/son/sontur23.html </URL>
<DATE> 2004/05/02/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Eurovision Şarkı Yarışması heyecanı başladı... Pek çok yenilik var... 
</HEADLINE>
<TEXT>

     Türkiye Radyo ve Televizyon Kurumu TRT Genel Müdürü Şenol Demiröz, bu yılki Eurovision Şarkı Yarışması'nın içeriğinde pek çok ilkler ve yenilikler bulunduğunu bildirdi. 
     Demiröz, 49. Eurovision Şarkı Yarışması'na ilişkin Abdi İpekçi Spor Salonu Basın Konferans Çadırı'nda düzenlenen basın toplantısında, çalışmaların son durumu hakkında bilgi verdi. 
     Geçtiğimiz yıl Eurovision Şarkı Yarışması'nda Türkiye'nin kazandığı birinciliğin ülkede büyük sevinç yarattığını hatırlatan Demiröz, TRT'nin de yoğun bir çalışma dönemine girdiğini anlattı. 
     Yarışmanın öneminin ortada olduğunu ifade eden Demiröz, son bir ay boyunca olduğu gibi, önümüzdeki günlerde de geceli gündüzlü çalışacaklarını dile getirdi. 
     Demiröz, organizasyon için yaptıkları çalışmalarda fazla güçlük çekmediklerini vurgulayarak, salonun hazırlanmasında en önemli adım olarak gördükleri dekor ve sahne tasarımının TRT'nin Artistik Hizmetler Birimi'nden 6 uzman tarafından hazırlandığını bildirdi. 
     Bu yılki yarışmanın temasının ''Aynı Gökkubbe Altında'' başlığıyla belirlendiğini ifade eden Demiröz, bu başlıktan yola çıkarak hazırlanan sahnenin ''sevgi'', ''barış'' ve ''hoşgörü'' temalarını işleyen 3 bölümden oluşacağını kaydetti. 
     
     KIRMIZI AĞIRLIKLI SALON 
     Demiröz, salonun Türk Bayrağı'na atıfta bulunularak kırmızı ağırlıklı olacağını, ayrıca sahnede her performans için ayrı bir ışıklandırma kullanılacağını bildirdi. 
     Abdi İpekçi Spor Salonu'nun yüzlerce kişinin çalışması sonucu dev bir müzikhol haline getirildiğini ifade eden Demiröz, ışık sistemlerinin kurulması için 85 bin metre kablo kullanıldığını, yarışmaya katılacak 700 sanatçıya 50 kişinin aynı anda makyaj yapabileceği bir salon ve aynı anda 240 kişinin kullanabileceği 24 soyunma bölümünün hazırlandığını kaydetti. 
     Demiröz, dünyanın çeşitli ülkelerinden gelecek yaklaşık 1500 basın mensubu ve Türk gazeteciler için Basın Konferans Merkezi'nin yanı sıra data hatları ile internet, bilgisayar, telefon ve faks hizmetlerinin verileceği dünya standartlarında bir basın merkezi oluşturulduğunu anlattı. 
     Demiröz, yarından itibaren Basın Merkezi ve Konferans Salonu'nun açık olacağını belirterek, sahnede provası biten sanatçıların basının önüne çıkarak soruları cevaplandıracağını, ayrıca tüm basın konferanslarının da deşifre edilerek 3 dile tercüme edilerek, Basın Merkezi'ndeki kutulara bırakılacağını söyledi. 
     ''Bu yıl yarışmanın içeriğinde pek çok ilkler ve yenilikler var'' diyen Demiröz, yarışmanın 12 Mayıs'taki yarı final ve 15 Mayıs'taki final olmak üzere ilk kez 2 aşamalı gerçekleştirileceğini hatırlattı. 
     Şenol Demiröz, ''24 ülkenin katılacağı final gecesinde oylama televoting sistemiyle isteğe bağlı değil, ilk kez bütün ülkelerin katılımıyla yapılacak. Ayrıca 30'uncu kuruluş yılını kutlayan ünlü Abba Grubu için hazırlanan klip de ilk kez 12 Mayıs'taki yarı finalde ilk kez tüm dünyaya sunulacak'' dedi. 
     
     ''RİGA'DAKİ ORGANİZASYONDAN UCUZ OLACAK'' 
     Demiröz, gecede ayrıca Anadolu Ateşi Grubu'nun da bir gösteri sunacağını söyledi. 
     Demiröz, sözlerine şöyle devam etti 
     ''Abdi İpekçi Spor Salonu'nun güvenliğinden bu süre boyunca İstanbul Emniyet Müdürlüğü sorumlu olacak. Sağlık hizmetleri için İstanbul Valiliği ve International Hospital gerekli önlemleri alacaklar. Salonda ilkyardım birimi oluşturuldu ve bir ambulans sağlandı. Yarışma, Taksim'de kurulacak dev ekranlardan da izlenebilecek. Türkiye adına yarışacak Athena Grubu da, hummalı bir çalışma döneminin ardından sürpriz bir sahne şovuyla izleyicilerin karşısına çıkacak.'' Konuşmasının ardından basın mensuplarının sorularını da yanıtlayan Demiröz, ''Organizasyon için ne kadar harcama yapıldı '' şeklindeki bir soru üzerine, çalışmalar halen sürdüğü için bunu tespit etmenin mümkün olmadığını belirtti, Demiröz, ''Geçen yıl Riga'daki organizasyon 11 milyon İsviçre Frangı'ydı. Riga'da yapılan harcamadan çok düşük bir rakama gerçekleştirilecek'' diye konuştu. 
     
     BAKAN ATALAY, SALONU İNCELEDİ 
     Basın toplantısının başında, organizasyon için yapılan çalışmalar, geçen yıl Sertab Erener'in birinci olan şarkısı ''Everyway That I Can''in müziği eşliğinde multivizyondan izletildi. 
     Toplantıyı izleyecek basın mensuplarına, güvenlik noktasından kontrol edilerek geçirildikten sonra birer basın tanıtım kartı verildi. 
     Devlet Bakanı Beşir Atalay, toplantının ardından Abdi İpekçi Spor Salonu'nu gezerek, yapılan çalışmaları inceledi. 
     Bu gezi sırasında Bakan Atalay'a, TRT Genel Müdürü Şenol Demiröz tarafından bilgi verildi. 
     
</TEXT>
</DOC>
