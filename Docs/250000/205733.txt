<DOC>
<DOCNO> 205733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/31/son/sondun38.html </URL>
<DATE> 2004/12/31/ </DATE>
<TIME> 21.46 </TIME>
<AUTHOR>  </AUTHOR>
<HEADLINE>
ABD, Güney Asya ülkelerine 350 milyon Dolar yardım yapacak 
</HEADLINE>
<TEXT>

     ABD, Güney Asya'daki deprem felaketinden zarar gören ülkelere yapacağı yardımı daha önce açıklanan miktarın on katı olan 350 milyon dolara yükseltti. 
     ABD Başkanı George Bush, Teksas'taki çiftliğinden yaptığı yazılı açıklamada, ''bölgedeki değerlendirme ekiplerinin, yardım ihtiyacının hızla arttığını tespit ettiğini'' belirtti. 
     Bush açıklamasında, ''Bu korkunç felaketin etkileri netleştikçe, yapacağımız katkılar yeniden değerlendirilecek'' dedi. 
     Bir hükümet yetkilisi de, Amerika'nın depremden büyük zarar gören Güney Asya ülkelerine 350 milyon dolar yardım yapacağını söyledi. 
     Yetkili, yardım paketinin ayrıntılarıyla ilgili çalışmaların sürdüğünü, söz konusu miktarın daha önce açıklanan 35 milyon dolara ek olup olmadığı konusunda henüz karar alınmadığını belirtti. 
     ABD'nin daha önce açıkladığı 35 milyon dolarlık yardım, miktarının azlığı nedeniyle eleştirilere neden olmuştu. ABD Başkanı George Bush, bu miktarın başlangıç olduğunu ve artırılabileceğini söylemişti. 
     
</TEXT>
</DOC>
