<DOC>
<DOCNO> 214020 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/09/son/sondun09.html </URL>
<DATE> 2004/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğretmenleri otistik çocuğu "kafese" kapamış .. 
</HEADLINE>
<TEXT>

     Avustralya'da 12 yaşındaki otistik çocuğun, okulda öğretmenleri tarafından birkaç kez ''kafese'' koyulduğu bildirildi. 
     Öğrencinin anneannesi Sheila Simons, bir gazeteye yaptığı açıklamada, ''Torunum okulda birkaç kez kafese benzer bir yere hapsedilmiş. Bir keresinde torunumu o kafeste kendi gözlerimle gördüm. Manzara korkunçtu. Dayanamadım, ağladım'' dedi. 
     Torununun, eğitim gördüğü özürlüler okulunda ''zaptedilemediği gerekçesiyle'' kafese koyulduğunun söylendiğini anlatan büyükanne, okul yöneticisi ve öğretmenin görevden alınmasını istedi. 
     Yerel eğitim yetkililerinden biri ise kafese benzetilen yapının, bir uzmandan alınan tavsiyelere göre hazırlandığını söyledi. Yetkili, ''kafesin'' işe yaradığını ve çocuğun davranışlarının değiştiğini iddia etti. 
     
</TEXT>
</DOC>
