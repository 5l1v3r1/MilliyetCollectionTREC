<DOC>
<DOCNO> 232860 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/19/son/sonspo01.html </URL>
<DATE> 2004/04/19/ </DATE>
<TIME> 08.45 </TIME>
<AUTHOR>  </AUTHOR>
<HEADLINE>
Beşiktaş'ta derbi sıkıntısı Ahmed Hassan da sezonu kapattı 
</HEADLINE>
<TEXT>

     Beşiktaş'ta gelecek hafta sonu oynanacak Fenerbahçe derbisi öncesi teknik direktör Mircea Lucescu sakat ve cezalı futbolcular nedeniyle kadro kurmakta zorlanacak. 
     Siyah-beyazlılarda Kaptan Tayfur Havutçu'dan sonra, Mısırlı futbolcu Ahmed Hassan'ın da sakatlığı nedeniyle sezonu kapaması, savunmada Ronaldo ile Emre'nin kart cezalısı duruma düşmeleri sonucu siyah-beyazlılar, Fenerbahçe karşısına 4 as futbolcusundan yoksun çıkmak zorunda kalacak. 
     Fenerbahçe derbisinde en büyük sıkınıtıyı savunma üçlüsünü oluşturmada yaşayacak olan Beşiktaş'ta, Lucescu'nun genç Gökhan Zan'ı bu bölgede Zago ve Ahmet Yıldırım ile birlikte oynatması bekleniyor. 
     Sakatlığı nedeniyle Konyaspor karşısında forma giyemeyen, ancak derbi maçta oynayacak olan Pancu'yu da Ahmed Hassan'ın yerine görevlendirmesi beklenen Rumen teknik adamın, Konyaspor maçında sonradan oyuna aldığı Sergen ve Tümer'i de derbi karşılaşmasında ilk 11'de sahaya sürmeyi planladığı öğrenildi. 
     Öte yandan günü dinlenerek geçiren siyah-beyazlılar, Fenerbahçe maçı hazırlıklarına yarın BJK Nevzat Demir Tesisleri'nde yapacağı antrenmanla başlayacak. 
     
</TEXT>
</DOC>
