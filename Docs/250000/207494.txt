<DOC>
<DOCNO> 207494 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/09/son/sondun30.html </URL>
<DATE> 2004/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC'li liderler Ada'ya döndü... 
</HEADLINE>
<TEXT>

     Başbakan Recep Tayyip Erdoğan'ın daveti üzerine dün Ankara'ya giden KKTC Cumhuriyet Meclisi'nde temsil edilen dört siyasi partinin genel başkanları Ada'ya döndü. 
     Ankara'ya birlikte giden Ulusal Birlik Partisi UBP Genel Başkanı ve Başbakan Derviş Eroğlu, Demokrat Parti DP Genel Başkanı, Devlet Bakanı ve Başbakan Yardımcısı Serdar Denktaş, Cumhuriyetçi Türk Partisi CTP Genel Başkanı Mehmet Ali Talat, Barış ve Demokrasi Hareketi BDH Genel Başkanı Mustafa Akıncı Kıbrıs Türk Hava Yolları'nın ''Karpaz'' isimli uçağı ile yine birlikte KKTC'ye döndü. Liderler Geçitkale Havaalanı'nda gazetecilerin sorularını yanıtladı. 
     Derviş Eroğlu, Başbakan Erdoğan'dan Çarşamba akşamı geç saatte aldıkları davet üzerine dün Ankara'ya gittiklerini ifade ederek, Erdoğan'ın liderlerle ayrı ayrı görüştüğünü söyledi. 
     Eroğlu, görüşmede, Çankaya'da yapılan Kıbrıs zirvesiyle ilgili çok kısa bilgi verildiğini ve KKTC'de seçimlerden sonra başlayan gelişmelerle ilgili bilgi alışverişinde bulunulduğunu belirtti. 
     Ankara ziyaretlerinin, hem Çankaya zirvesiyle ilgili özet bilgi alma, hem de hükümet kurma arayışlarıyla ilgili bilgi alıp verme niteliğinde olduğunu ifade eden Eroğlu, bunun dışında kendisinin başka bir temasının olmadığını kaydetti. 
     Serdar Denktaş da, Başbakan Eroğlu'nun sözlerine ekleyecek bir şeyi olmadığını belirtti. Denktaş, CTP ve DP'nin hükümet kurmaya yönelik oluşturduğu komitelerin çalışmalarıyla ilgili bir soruya karşılık, son durum hakkında bilgisinin olmadığını söyledi. 
     Serdar Denktaş, Cumhurbaşkanı Rauf Denktaş'ın Pazar günü Türkiye'ye gideceğini hatırlatılarak, Cumhurbaşkanı'nın Türkiye ziyaretinden önce bir hükümetin kurulup kurulmayacağı sorusu üzerine de, ''Çalışmaların bitmesine bağlı. Dünden beri başlayan bir komite çalışması var. Ne aşamaya geldiklerini bilmiyorum'' dedi. 
     Serdar Denktaş, dün akşam Türkiye'de bir televizyon kanalında ''Görüşmeci Serdar Denktaş'' diye çıkan haberin de doğru olmadığını belirterek, ''Kesinlikle böyle bir şey yok'' ifadesini kullandı. 
     Söz alan Derviş Eroğlu, ''Dün sabah Çankaya'da olan toplantıda da açıklanan sonuç bildirisinde, Sayın Cumhurbaşkanı'nın görüşmecilik görevinden bahsedilmektedir'' dedi. 
     Ulusal Birlik Partisi UBP Genel Başkanı ve Başbakan Derviş Eroğlu, Demokrat Parti DP ile Cumhuriyetçi Türk Partisi CTP arasında koalisyon hükümeti kurulması durumunda, UBP'ye muhalefet görevi düşeceğini söyledi. 
     Ankara dönüşü Geçitkale Havaalanı'nda gazetecilerin sorularını yanıtlayan Eroğlu, ''Olası CTP-DP hükümetine dıştan destek olur musunuz '' sorusuna, ''O zaman bizim görevimizin muhalefet olduğunu bileceğiz. Şu anda zaten arkadaşların bir çalışması var. Yani CTP ile DP'nin bir hükümet kurma çalışması vardır. Bize o zaman muhalefet görevi düşer tabi'' dedi. 
     Eroğlu, DP Genel Başkanı, Devlet Bakanı ve Başbakan Yardımcısı Serdar Denktaş'ın, ''UBP-CTP hükümeti kurulursa, DP'nin dıştan tam destek vereceğini'' söylediğinin anımsatılması üzerine de, ''Onu söylemişti, ama o noktaya gelemedik. Sayın Serdar Denktaş bizden bir destek istememiştir'' ifadesini kullandı. Bu arada, araya giren Serdar Denktaş da, işbirliğinin ve karşılıklı bilgi alma-vermenin devam edeceğini belirterek, ''Ama muhalefette olan bir partinin görevi de muhalefet yapmaktır'' dedi. 
     Derviş Eroğlu, Kıbrıs görüşmelerinin başlaması halinde, gelişmelerin, iktidar-muhalefet ilişkisi çerçevesinde kendilerine de aktarılacağını söyledi. 
     Eroğlu, dörtlü koalisyonla ilgili bir soruya karşılık da, dörtlü koalisyon üzerinde durulmadığını gördüğünü ifade ederek, üçlü CTP,DP,BDH veya ikili CTP,DP koalisyon üzerinde durulduğunu, CTP'nin UBP ile herhangi bir koalisyon kurma düşüncesine hiç girmediğini kaydetti. 
     
     ''BDH'LI FORMÜL MÜMKÜN GÖZÜKMÜYOR'' 

     Serdar Denktaş, BDH'nın da yer alacağı koalisyon modeliyle ilgili bir soru üzerine, CTP'ye alternatifli öneriler yaptığını, bunlar arasında BDH'nın da yer aldığını ifade ederek, BDH'lı hükümet formülünün mümkün gözükmediğini belirtti. BDH'lı formülün olmamasının kendilerinden kaynaklanmadığını dile getiren DP Genel Başkanı Denktaş, ''Biz kurmayız veya kabul etmeyiz tutumunda olmadık. Nasıl olabileceğini söyledik'' dedi. 
     DP lideri, bir soru üzerine, CTP ve DP'nin milletvekili sayısının 26 olduğunu ve hükümet için yeterli olduğunu belirterek, ''Çok kritiktir, çok zordur. Daha kurulup kurulmayacağı bile belli değildir. Onun için bir görelim önce. Kurulabilir noktaya gelecek mi, gelmeyecek mi, onu görelim'' diye konuştu. Denktaş, CTP ile koalisyon konusunda, DP tabanından kaynaklanan bir sıkıntı olmadığını söyledi. 
     
     TALAT'IN AÇIKLAMASI 

     CTP Genel Başkanı Mehmet Ali Talat da, Ankara ziyaretinin kendisi için çok yararlı geçtiğini belirterek, ''Bizim şu an için yoğun olarak üzerinde durmamız gereken şey, bir hükümet kurmak'' dedi. 
     Hükümeti kurmak için birkaç gün içinde bütün gayretlerini göstereceklerini ifade eden Talat, Ankara'nın KKTC'de hükümetin bir an önce kurulmasını istediğini, ziyareti sırasında da bunu yerinde gördüklerini kaydetti. Talat, Ankara'da Kıbrıs konusunda hazırlıklar yapılırken, KKTC'de bir hükümet kurulmasının gereğine işaret etti. 
     Üçlü hükümet modelinden yana olduğunu yineleyen Talat, bir soru üzerine, Cumhurbaşkanı Denktaş'ın Pazar günü Türkiye ziyaretinden önce hükümetin yetişebileceğini bildirdi. 
     
     AKINCI'NIN AÇIKLAMASI 

     BDH Genel Başkanı Mustafa Akıncı ise Ankara temaslarında Türk hükümetinin KKTC'de bir an önce bir hükümet kurulması ve görüşmelerin Annan planı zemininde başlamasını istediği sonucunu çıkardığının söyledi. 
     Daha önce ''Annan planı öldü'' diyen Cumhurbaşkanı Denktaş'ın Annan planı zemininde bir görüşmeyi sonuca götüreceğine inanmadıklarını dile getiren Akıncı, Mayıs'a kadar bir çözüm ve Mayıs'tan önce referandum yapılmasını istediklerini kaydetti. 
     Akıncı, hükümet kurulmasına yönelik çalışmalarla ilgili bir soru üzerine, BDH'nın şu anda bir koalisyon hükümeti çalışması içinde olmadığını vurguladı. Bir hükümet içinde yer almalarının önemli olmadığını, kurulacak hükümetin Mayıs 2004 hedefinin olmasının önemli olduğunu dile getiren Akıncı, olası CTP-DP koalisyonunda bu hedefin görülmediğini kaydetti. 
     Mustafa Akıncı, CTP-DP olası koalisyonunda Mayıs 2004 hedefi doğrultusunda bir netlik olmadığını, bu konuda netlik olmayan bir hükümette yer almalarının söz konusu olmadığını ifade ederek, ''Kıbrıs Türkünü rehin tutacak bir siyasetin aleti olmayacağımızı net söyledik'' dedi. 
     ''Bu noktadan itibaren BDH'nın da içinde yer alacağı bir hükümet formülünü kimsenin ağzına almamasını'' isteyen Akıncı, ''Çünkü biz her şeyden önce bir hükümetin amacıyla ilgiliyiz'' diye konuştu. 
     
</TEXT>
</DOC>
