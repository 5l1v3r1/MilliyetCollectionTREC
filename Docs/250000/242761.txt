<DOC>
<DOCNO> 242761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/25/son/sontur21.html </URL>
<DATE> 2004/05/25/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Erzurum'da askeri araç kaza yaptı 2 ölü, 25 yaralı 
</HEADLINE>
<TEXT>

     Erzurum'un Horasan İlçesi'nde askeri araç kaza yaptı. 
     Asker sevkıyatı yapan midibüsün takla atması sonucu meydana gelen trafik kazasında yaralanan askerlerden 2'si şehit oldu. 25 yaralı askerin tedavisi sürüyor. 
     AA muhabirinin aldığı edindiği bilgiye göre, Ağrı'nın Patnos İlçesi'nden, Erzincan 3. Ordu Komutanlığı'na, 84 3 tertip askerlerin sevkıyatını yapan ve konvoy halinde seyreden 7 midibüsten, sürücüsünün kimliği öğrenilemeyen 52 DK 430 plakalı minibüs, Erzurum-Horasan Karayolu'nun 12. kilometresinde yoldan çıkarak takla attı. 
     Kazada, 8'i ağır, yaralanan 27 asker, Erzurum Numune ve Aziziye hastanelerinde tedavi altına alındı. Yaralı askerlerden Yılmaz Can ile Resul Ulutaş, hastanede şehit oldu. 
     
     KAZANIN NEDENİ TELEFON MU 

     Trafik kazasında yaralanan askerler, kazaya midibüs şoförünün telefon görüşmesinin neden olduğunu ileri sürdüler. 
     Erzurum Numune Hastanesi'ne kaldırılan yaralı askerlerden Cevdet Çakan, Şakir Çiftçi, Ahmet Demir, Erol Hayat, Harun Yiğit ve İkram Dilir, AA muhabirine kaza anını anlattılar. 
     Patnos'tan Erzincan'daki birliklerine gitmekte olduklarını belirten askerler, Horasan'da seyir halindeyken şoförün telefon görüşmesi yaptığını, bu nedenle midibüsün zikzak çizerek takla attığını öne sürdüler. 
     Kazada hafif yaralanan askerler, getirildikleri Numune Hastanesi'nde, askeri hastanede tedavi görmeleri gerektiği gerekçesiyle içeri alınmadıklarını belirterek, girişimler sonucunda hastaneye kabul edildiklerini söylediler. 

     
</TEXT>
</DOC>
