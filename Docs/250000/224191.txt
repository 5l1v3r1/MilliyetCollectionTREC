<DOC>
<DOCNO> 224191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/21/son/sondun10.html </URL>
<DATE> 2004/03/21/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
İngiltere, terör saldırısına hazır değil... 
</HEADLINE>
<TEXT>

     İngiltere'nin acil durum planlama uzmanlarını çatısı altında barındıran ''Acil Durum Planlama Teşkilatı'', ülkenin Madrid'de düzenlenen saldırı benzeri bir terör eylemiyle başa çıkacak durumda olmadığını savundu. 
     Teşkilat Başkanı Patrick Cunningham, Independent on Sunday gazetesine yaptığı açıklamada, İngiltere gibi bir ülkede hazırlanan acil durum planlarının kamuoyunun beklentilerini karşılayamadığını, bunun izahı güç bir durum olduğunu söyledi. 
     Cunningham, özellikle belediyelerin geleneksel bir İrlanda Cumhuriyet Ordusu IRA bombalamasıyla başa çıkabileceğini, ancak 11 Mart'ta 200 kişinin ölümüyle sonuçlanan Madrid'de düzenlenen saldırı benzeri bir terör eylemi karşısında ''kilitleneceğini'' öne sürdü. 
     Oysa belediye görevlilerinin böyle bir saldırının ardından saldırıya uğrayan bölgenin boşaltılması, evsiz kalanlara barınak sağlanması ve kamuoyunun bilgilendirilmesi gibi çok önemli görevlerle karşı karşıya bulunduğunu belirten Cunningham, gerekli donanım ve kaynak eksikliğinin yerel yönetimleri bu görevleri yerine getirmekten alıkoyduğunu kaydetti. 
     Bu arada, Yerel yönetimler Birliği'nin de uzmanların bu görüşleri ışığında hükümetten yıllık 19 milyon sterlin olan ''acil durum planlaması'' bütçelerinin artırılması talebinde bulunacakları bildirildi. 
     
</TEXT>
</DOC>
