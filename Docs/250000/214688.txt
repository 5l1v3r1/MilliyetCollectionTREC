<DOC>
<DOCNO> 214688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/12/yazar/sazak.html </URL>
<DATE> 2004/02/12/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Asker kalacak 
</HEADLINE>
<TEXT>

   
   NEW YORK 
   Kıbrıs zirvesinde gözler Denktaş'ın üzerinde. Rum delegasyonu da oyun planını "yaşlı kurt" üzerine kurmuş Denktaş masadan kalkacak, bu iş bitecek 
   Annan'ın, planda değişikliğe "yeşil ışık" yakması Denktaş'ı rahatlatıyor. 
   Masada önce hangi taraf konuşacak Eldeki kartları okumak çok önemli. Rum heyeti ilk atağı yapıyor 
   "Önce Denktaş konuşsun... Müzakere var mı, yok mu anlayalım, Annan planının referans alınacağından söz ediliyor ama Türkiye'nin açıkladığı tutum Denktaş'ı bağlıyor mu " 
   Papadopulos'un çıkışı üzerine Denktaş sertleşiyor "Buraya oyun oynamaya gelmedik. Kelimeler üzerinde durmayın. Biz Annan planını görüşmeye geldik, tabii ki değişiklik isteklerimiz var." 
   Denktaş masaya KKTC'nin önerilerini içeren yazılı metni bırakıyor. 
   Beklenmedik açılım Rumları şaşırtıyor. 
   15 dakika ara istiyorlar. 
   Kofi Annan'ı bu gelişme mutlu etmiyor. Toplantının bu şekilde devam etmeyeceğini düşünüyor. Ancak Denktaş'ın hazırlığı, Türk tarafının müzakereleri sürdürme ve ilerlemeye açık tutumu ikinci turda Güney Kıbrıs yönetiminin de kendi tekliflerini ortaya koymasında etkili oluyor. 
   Denktaş'ın önerisinde, Kuzey Kıbrıs'ın 1 Mayıs'tan sonra AB üyesi olması halinde Güney'le arasındaki "ekonomik uçurum"u kapatabilmesi için bir "geçiş süreci" tanınarak destek sağlanması başta olmak üzere, haritanın düzleştirilmesi dahil bir dizi beklenti yer alıyor. 
   Türkiye'nin 1960 Anlaşması'ndan doğan garantörlük hakları çerçevesinde adadaki askeri varlığı da masaya getiriliyor. 
   Annan planındaki 6 bin asker sayısının Türkiye AB üyesi olduktan sonra korunmasını istiyor Denktaş. Zaten MGK'da hükümet-in Genelkurmay'ın ve Cumhurbaşkanı'nın desteğiyle Annan planını referans alacak şekilde müzakereye başlanması kararını çıkartmasında en büyük etken bu güvence oluyor. Bu sayı sembolik de olsa 650 kişiye kadar korunacak. 
   Denktaş açıkça "asker kalacak" diyor. Rum yönetimi de kendi itirazlarını masaya koyunca ilginç bir tablo doğuyor. Boşlukların Annan tarafından doldurulmasına Papadopulos ve Denktaş birlikte karşı çıkıyorlar. Kofi Annan yalnız kalıyor Görüşmeler uzuyor. 
   Annan, "O halde nasıl bir mekanizma bulunacağına aranızda karar verin" diye topu taraflara atıyor. 
   KKTC yönetimi ilk günkü görüşmelerden memnun, referandum dahil 1 Mayıs'tan önce uzlaşmaya açık tutum sergileyerek toplantıdan ayrılıyor. 
   Lefkoşa'daki görüşmeleri yine Alvaro de Soto yürütecek. Denktaş, hiç tutmadığı De Soto ile el sıkışırken "Beni yiyemediniz, ben de seni yemek istedim, olmadı, gel artık barışalım" diyor. 
   Arkası yarın... 
   
      
   
   
</TEXT>
</DOC>
