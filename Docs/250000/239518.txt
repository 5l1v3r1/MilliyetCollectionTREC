<DOC>
<DOCNO> 239518 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/son/sonyas03.html </URL>
<DATE> 2004/05/12/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Tecavüzle suçlanan Kobe Bryant Suçsuzum 
</HEADLINE>
<TEXT>

     Burak Coşkun 
Tecavüzle suçlanan NBA yıldızı Kobe Bryant, mahkemede kendisine yönelik suçlamaları reddederek, suçsuz olduğunu bildirdi. 
     Los Angeles takımının yıldızı Bryant, Colorado eyaletinde görülen ve medyaya açık kısa duruşmada, Bölge Yargıcı Terry Ruckriegle'dan, hakkında hazırlanan iddianameyi dinledi ve suçsuz olduğunu söyledi. 
     Yargıç, yargılama tarihinin bazı DNA testleri tamamlandıktan sonra belirleneceğini kaydetti. 
     Avukatlar ve yargıç, Bryant'ın yargı sürecinin ağustos ayında başlaması konusunda önceki gün anlaşmaya varmışlardı. Ünlü basketçinin mahkemesinin 2 ya da 3 hafta sürmesi bekleniyor. 
     Colorado'da bir otelde çalışan 19 yaşındaki genç bir kadına tecavüzle suçlanan Bryant, kısa süren duruşmanın ardından hemen Los Angeles'a dönerek, Hidayet Türkoğlu'nun takımı San Antonio Spurs ile oynayacakları ''play-off'' maçına çıktı. 
     Ünlü basketçi, genç kadına tecavüz etmediğini, karşı tarafın rızasıyla birlikte olduklarını savunuyor. 
     
</TEXT>
</DOC>
