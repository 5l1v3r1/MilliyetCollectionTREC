<DOC>
<DOCNO> 217289 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/24/ekonomi/eko05.html </URL>
<DATE> 2004/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Gelir Vergisi ödemeleri başlıyor 
</HEADLINE>
<TEXT>

   İşadamları, serbest meslek erbapları, kira ve rant geliri elde edenler 1 Mart'tan itibaren beyanname vererek, verginin ilk taksitini ödeyecek 
   
   İşadamları, serbest meslek erbabı, menkul sermaye iradı geliri olanlar ile kira geliri elde edenler, 2003 gelirleri için 1 Mart Pazartesi gününden itibaren beyanname verecek ve verginin yüzde 50'lik ilk taksitini ödeyecek. 
   Beyan ve vergi ödeme dönemlerinin yeniden belirlenmesinin ardından kira geliri elde edenler de bu yıldan itibaren ocak ayı yerine mart ayında bildirimde bulunacak. Kira gelirlerinin yanı sıra ticari ve zirai kazanç sahipleri, serbest meslek erbabı ve menkul kıymet geliri olanlar da 1 Mart'dan itibaren beyanname verecek. 
   
   İkinci taksit temmuzda 
   Beyan dönemi, 15 Mart'ta sona erecek. Ancak Gelirler Genel Müdürlüğü'nün daha önce aldığı karar çerçevesinde, zor durumda olan ve işlemlerini tamamlayamayan mükellefler, 15 Mart akşamına kadar vergi dairelerine başvurmak kaydıyla beyannamelerini 31 Mart akşamına kadar teslim edebilecek. Mükellefler, tahakkuk eden verginin yarısını 31 Mart akşamına kadar, ikinci taksitini ise temmuz ayında ödeyecek. 
   
   
</TEXT>
</DOC>
