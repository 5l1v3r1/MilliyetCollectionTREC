<DOC>
<DOCNO> 241300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/20/spor/axspo05.html </URL>
<DATE> 2004/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Yanal beyin yıkıyor 
</HEADLINE>
<TEXT>


Milli Takım Teknik Direktörü, oynayacakları her maçın dünyada marka haline gelen Türkiye'ye yakışacağını söyledi, "Bu kampta futbolcularımı kendi güçlerine inandıracağım" dedi 

MEHMET DEMİRCAN 


Bire bir görüşüyor 
2006 Dünya Kupası hazırlıklarına Avustralya'da başlayan A Milli Takımımız'da Ersun Yanal futbolcularını adeta baştan yaratmaya çalışıyor. Oyuncularıyla bire bir görüşmeler yapan Yanal, "Bu kampta herkes kendi gücüne inanacak" dedi. Genç teknik adam, hep kazanmayı amaçlayacaklarını ve her maçta sergileyecekleri futbolun marka haline gelen Türkiye'ye yakışacağını söyledi. 

'Önce inanmalıyız' 
2006 Dünya Kupası'nı hedef olarak gösteren Ersun Yanal, "İstediğimiz noktaya gelebilmenin en önemli şartı başarabileceğimize inanmaktır. Buna sadece biz değil tüm Türkiye inanmalı" dedi. Milli Takım Teknik Direktörü, 2006 finallerini Türkiye'de oynayacakmış gibi şartlandıklarını, mücadele, hız, hücum ve pozitif futbol düşüncelerini iyice kavrayacaklarını vurguladı. 

Sidney sallandı 

AVUSTRALYA'DA kamp çalışmalarını sürdüren A Milli Takımımız, sabah idmanın iptal edilmesinin ardından soluğu sokaklarda aldı. Hyde Park'ta yürüyüş yapan Ay - Yıldızlılar'a gurbetçilerin büyük ilgisi vardı. Akşam çalışması ise North Oval Stadı'nda yapıldı. Taktik ağırlıklı geçen çalışmayı Ay - Yıldızspor'u çalıştıran Yasin Özdenak da izledi. 

Ümit Takım toplanıyor 

PRAG'DA cumartesi günü Çek Cumhuriyeti ile özel maç yapacak olan Ümit Milli Takımımız, bugün Holiday İnn Marina Otel'de toplanacak. Akşam Ataköy Tesisleri'nde antrenman yapacak olan Ay - Yıldızlılar, yarın Prag'a uçacak. Teknik Direktör Raşit Çetiner, "Eksiklerimizi görme açısından bu tür maçlar çok önemli" dedi. 

Howard'dan davet 

AVUSTRALYA'DA el üstünde tutulan A Milli Takımımız bugün kampın en yoğun günlerinden birisini yaşayacak. Günü iki antrenmanla geçirecek olan Ay - Yıldızlılar, akşam da Avustralya Başbakanı John Howard ile bir araya gelecek. Başbakan Howard, üst düzey Türk diplomatlar ve A Milli Takımımız için özel bir davet verecek. 


</TEXT>
</DOC>
