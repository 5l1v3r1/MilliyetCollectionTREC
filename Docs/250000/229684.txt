<DOC>
<DOCNO> 229684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/08/son/sonspo19.html </URL>
<DATE> 2004/04/08/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Kartal'da Giunti, Emre ve Tümer de sakat 
</HEADLINE>
<TEXT>

     Ligde şampiyonluk iddiasını sürdüren ve 11 Nisan Pazar günü kendi sahasında Gençlerbirliği ile zorlu bir maç yapacak Beşiktaş'ta sakatlıklar, teknik heyeti düşündürüyor. 
     Siyah-beyazlı takımda, Ronaldo ve Sergen'in dışında Giunti, Emre ile Tümer'in sakatlıkları bulunuyor. 
     Kulüp doktoru Ayhan Optur, Sergen ile Ronaldo'nun Gençlerbirliği maçında oynamayacaklarını daha önce açıkladıklarını belirterek, ''Tümer, Emre ve Giunti'nin sakatlıkları ise darbeye bağlı oluşan durumlar. Bu futbolcular yarından itibaren takımla birlikte çalışmalara katılabilirler. Zaten bugün PAF takımıyla bir maç var. Bu 3 futbolcu takımdan ayrı bu akşam çalışmasını sürdürecek. Ronaldo da takımla birlikte çalışıyor. Ancak risk almamak için Gençlerbirliği maçında oynamayacak'' dedi. 
     Optur, bu hafta oynayamayacak olan Sergen'in ise Konyaspor ile yapılacak karşılaşmada forma giyebileceğini sözlerine ekledi. 
     
</TEXT>
</DOC>
