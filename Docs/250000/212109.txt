<DOC>
<DOCNO> 212109 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/30/spor/ykoksaldi.html </URL>
<DATE> 2004/01/30/ </DATE>
<TIME>  </TIME>
<AUTHOR> Ebru KÖKSALDI  </AUTHOR>
<HEADLINE>
Biz yalanlarla büyüdük 
</HEADLINE>
<TEXT>

   
   Lucescu aşırı tepkilerin sonunda, kupa elenişini bile geri plana iterek, özür diledi. Kamuoyu ve medyanın gücü mü bu Galiba. Ama Lucescu'nun benzer itici, karşı tarafı kışkırtıcı davranışları ve sözleriyle ilk kez karşılaşmıyoruz. 'Ülkeyi terkederim' demek mi bu kadar sarstı onurlu ruhlarımızı 
   Çıkan olaylar sebebiyle Galatasaray'dan özür dileyen Serdar Bilgili'nin misafir ettiği teknik direktörün ve görevlilerin kartopu yemesine karşılık özürü yutması niye şaşırtıyor Uçan sandalyeli bir seçim yaşayan, sahaya inen seyirciyi sahiplenen de o değil miydi 
   Herkes şaşırıyor ve tepki patlaması yaşanıyor, çünkü insanları hep olamayacakları kadar üstün yerlere taşıyor, başarı için hatalarını ört pas ediyoruz. Yani üç yanlış bir doğruyu değil, bir doğru üç yanlışı götürüyor. Ancak bugünkü gibi uç noktalarda sorgulama başlıyor O aslında melek değilmiş 
   Oysa onları ilahi mertebeye taşıyan ve kusursuz muamelesi yaparak gözlerini karartan da bizleriz. Tıpkı Fatih Terim gibi. Terim, tecrübesizken saldıranların, başarı geldikçe yalakalığa başlamasıyla kendisini "herkesi yönetebilecek, herkese sahibiymiş gibi davranabilecek, tüm kurumların üstüne çıkacak, küfürlerine dahi tepki gösterilmeyecek sahaların ve statların despot çizmesi" gibi görmesi şu andaki açmazının sebebidir. 
   Ama bir gün gelir, birisi putları kırar veya yağmur yağıp, maskeler akarsa, etrafta tapacak kimsenin kalmadığını görürsünüz. Zamanında nasıl rahatını sürdüyseniz, gün gelir kendi tutarsızlıklarınız ve bahanelerinizle yüzleşirsiniz. 
   Lucescu'nun bahsettiği, ama kendi amacı için saptırdığı kokuşmuş düzen yıllardır var ve onlar bu düzenin evlatları. Bu düzenin kurallarına göre hareket ediyorlar. Birçok yönetici ve teknik direktör gibi. Yönetmeyi bilmeyen, kaliteyi önemsemeyen, takımı malıymış gibi gören idarecilerin olduğu yerde, "sadece işime bakarım" deyip kafasını taktiğe ve takıma yoran hocaların ömrü bu yüzden fazla olmuyor. Özellikle üç büyüklerde. 
   Bize yalan söyleniyor. Çünkü federasyon ve MHK, bu sorun yumağının ortasında oturuyor. Cem Papila o gün için doğru iş yapmıştır, ama yanlışların yanında su damlası gibidir. 
   Herkes eteğindeki taşları döküyor. Belki bir başlangıçtır. Son yıllarda böyle çok başlangıçlar yaptık da sonu hiç gelmedi. Federasyonda dirayet yoktu, kulüplerde de. Taşı tabanca ile kıyaslayan Federasyon Başkanı varken, Bilgili'nin kartopunu bıçakla kıyaslaması niye yadırgandı ki Ve kulüp başkanları, lütfen şu fair - play lafını lügatınızdan çıkarın. Futbolu değil kavgayı seven, sahada değil masa başında iş bitiren kültürümüzde ağzınızda eğreti duruyor. İcraatınızla gösterin, birileri kıymetini bilir nasılsa. 
   
      
</TEXT>
</DOC>
