<DOC>
<DOCNO> 243152 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/27/siyaset/axsiy01.html </URL>
<DATE> 2004/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal'ı İnönü'yle vurdular 
</HEADLINE>
<TEXT>


Tomanbay, Baykal'a "1991'de siz Erdal İnönü'ye 'Çekilip partinin önünü açın' diyordunuz, şimdi siz aynı durumdasınız. Çekilip partinin önünü açın" dedi 

GÜNSELİ ÖNAL Ankara 


Olağanüstü kurultay toplanmasını ve Genel Başkan Deniz Baykal'ın "çekilmesini" isteyen 30'lar hareketi, CHP liderini kendi silahıyla vurdu. Ankara Milletvekili Mehmet Tomanbay, "1991'de siz Erdal İnönü'ye 'çekilip partinin önünü açın' diyordunuz, şimdi siz aynı durumdasınız. Çekilip partinin önünü açın" çağrısında bulundu. Baykal'da, "Partide iki başlılığa izin vermem" diyerek muhaliflere ihraç uyarısında bulundu. 
CHP Grubu, dün muhaliflerin kurultay talebini görüşmek üzere olağanüstü toplandı. 12.5 saat süren toplantıda, İstanbul Milletvekili Ahmet Güryüz Ketenci, Baykal'la devam etmenin CHP'ye zarar vereceğini belirterek, "Halk, 'ağzıyla kuş tutsa ben Baykal'a oy vermem' diyor" dedi. 
1991 seçimlerinden sonra olağanüstü kurultay istediğinde SHP Genel Sekreterliği görevinden istifa ettiğini, İnönü'ye karşı saygısızlık yapmadığını söyleyen Baykal da, "Erdal Bey bana, 'Çık karşıma, sen Genel Başkan adayısın, bu iş bitsin' dedi. Seçimlerden 8 gün sonra delegeler imza topladı, kurultay toplandı, mücadelemizi yaptık. Siz de karar verin, imza bulup kurultayı toplayın" diye konuştu. Baykal muhalifleri de, "Buna devam ederseniz kendi kaderinizi tayin etmiş olursunuz" diye uyardı. Toplantının ardından, oy birliğiyle "olağanüstü kurultay toplama girişiminin uygun olmayacağı" yönünde bir bildiri yayımlandı. Bir grup milletvekili saat 20.00'de yeterlilik önergesi verince, sıra kendisine geldiği halde konuşamayan Mardin milletvekili Muharrem Doğan, partiden istifa etti. 


</TEXT>
</DOC>
