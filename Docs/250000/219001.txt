<DOC>
<DOCNO> 219001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/01/son/sonspo10.html </URL>
<DATE> 2004/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
G.Antep İtalya'ya gitti... 
</HEADLINE>
<TEXT>

     Gaziantepspor, İtalya'nın AS Roma takımıyla Çarşamba günü yapacağı UEFA Kupası 3. tur rovanş karşılaşması için İtalya'ya gitti. 
     Teknik direktör Nurullah Sağlam, Gaziantep Havaalanı'nda yaptığı açıklamada, ilk karşılaşmada 1-0 yendikleri AS Roma'yı saf dışı bırakmak için ellerinden gelen çabayı sarf edeceklerini belirtti. 
     İlk maçtaki skorun kendileri için avantaj olduğunu vurgulayan Sağlam, şöyle konuştu 
     ''Gaziantepspor tarihinin en önemli maçına gidiyor. İnancımız ve kararlılığımız ilk maçtaki gibi devam ediyor. Türkiye'ye turu geçerek dönmek için elimizden gelen çabayı göstereceğiz. 
     Dünyada karşılıksız kalmayacağınan inandığımız 2 şey var, bunlardan biri sevgi diğeri çaba ve alınteri. Terimizin son damlasına kadar mücadele edeceğiz ve inşallah karşılığını alıp Gaziantep'e döneceğiz.'' Gaziantepspor Futbol Şube Sorumlusu Asım Atmaz da, tur atlayıp Gaziantepspor'a bir ilki daha yaşatmayı hedeflediklerini belirtti. Beraberliğin Gaziantepspor'un tur atlaması için yeterli olduğunu anımsatan Atmaz, ''AS Roma son maçında çok iyi oynadı. İşimiz zor ama imkansız değil. Zoru başarmak için gidiyoruz'' diye konuştu. 
     Kaptan Ömer Çatkıç da açıklamasında, AS Roma'yı eleyip Gaziantep'e sevinçli dönebilmek için var güçleriyle mücadele edeceklerini ifade etti. 
     Özel uçakla Gaziantep'ten ayrılan kafilede, 20 futbolcu ve teknik kadro ile gazateciler ve az sayıda taraftar yer aldı. Dün yapılan Adanaspor karşılaşmasında sakatlanan Hasan Özer, karşılaşmada görev alamayacının kesinlik kazanması üzerine İtalya'ya götürülmedi. 
     Gaziantepspor'u İtalya'ya götüren uçak saat 10.30'da Gaziantep Havaalanı'ndan ayrıldı. 
     
</TEXT>
</DOC>
