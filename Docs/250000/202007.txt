<DOC>
<DOCNO> 202007 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/14/son/sondun35.html </URL>
<DATE> 2003/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Arap dünyasında şüphe ve sevinç bir arada... 
</HEADLINE>
<TEXT>

     Arapların çoğu, devrik Irak devlet başkanı Saddam Hüseyin'in yakalanmasını şüphe ve sevinçle karşıladı. 
     Ancak yakalanma haberi resmen doğrulanınca, insanlarda, bir diktatörden alınan intikamın yarattığı coşkudan, Saddam bile olsa bir Arap liderinin böyle bir sona düşmesinden duyulan üzüntüye kadar birçok farklı duygu hakim oldu. 
     Suriye'nin başkenti Şam'daki bir kuyumcuda çalışan Rami Makhul, ''İmkansız Hayır, buna inanmıyorum'' derken, Mısır'ın başkenti Kahire'deki bir açık pazardaki tezgah sahipleri birbirlerine ''yakalandığını söylüyorlar, inanıyor musun'' diye sordular. 
     Rami Makhul, daha sonra Saddam'ın yakalanması ile ilgili karmaşık duygular içinde olduğunu belirterek, ''Bugün Irak halkı için büyük bir gün ve onların mutluluğunu paylaşıyorum. Saddam bir diktatör ve bütün diktatörlerin sonu böyle olmalı'' dedi. 
     Şam'da bir çiçekçi dükkanında çalışan Samir Sado ise Saddam'a ne olacağının umurunda olmadığını ama Irak ve bütün Arap dünyası için büyük bir üzüntü duyduğunu belirterek, ''Amerikalıların Irak ve başka yerlerde yaptıkları da aşağılayıcı. Bundan sonra sıranın bize gelmediğini söylemek için hiçbir sebep yok'' dedi. 
     Ürdün'ün başkenti Amman'da Şeyh Ebu Halid 77 , televizyonda Saddam'ın yakalanmasının ardından çekilen görüntülerini izledikten sonra, ''Bu yakalanan adam Saddam değil, o yakalanmaktansa kendini havaya uçururdu'' dedi. 
     Haber kesinleştikce birçok kişi Saddam'ın bir daha asla Irak'ı yönetmek için geri dönemeyecek olmasından duydukları mutluluğu açıkça ortaya koymaya başladı. 
     Başkaları ise Saddam'ın Amerikalılar tarafından yakalanması veya teslim olmak yerine savaşmamasından duydukları hayal kırıklığını ifade etti. 
     Filistin Meclisi üyesi Muhammed Horani, Gazze'de yaptığı açıklamada, ''Saddam bir diktatör ve onun yönetiminde Irak halkı acı çekti. Ama öte yandan onu yakalayanlar Amerikalılardı. Kamuoyunda bir kafa karışıklığı hakim olacak'' dedi. 
     Yemen'in başkenti Sana'da ise öğretmen Muhammed Abdülkadir 50 , Saddam'ın böyle yakalanmasının kendisini şaşırttığını belirterek, ''Onun direnmesini veya Amerikalıların eline düşmeden önce intihar etmesini bekliyordum. Birçoğumuzu hayal kırıklığına uğrattı. O bir korkak'' dedi. 
     Suudi Arabistanlı avukat Abdülrahman Muhammed ise Saddam'ın yakalanmasının Irak halkına güvenlik getireceğini, bunun Irak'ın yakın komşuları için de iyi bir şey olduğunu belirtti. 
     Suudi öğrenci Raşid el Osaimi ise Saddam'ın yargılanıp, hak ettiklerinin en azı olan idam cezasına çarptırılması ve cezasının infaz edilmesini istedi. 
     
     EN ÇOK KUVEYTLİLER SEVİNDİ 
     Saddam'ın yakalanmasına en çok, 1990'da ülkelerini işgal ettiği Kuveytliler sevindi. 
     Kuveyt'in başkentinde motosikletli gençler sokaklarda kornalar çalarak sevinç gösterileri yaparken, birçok kişi, kutlamalara katılmak için Körfez Caddesi adlı anayola çıktı. 
     Hüseyin Ahmad 60 , ''Bütün bölge bir kabustan kurtulacak, ne kadar mutlu olduğumu anlatamam. Irak'ta ailem öldürüldü, bu nedenle gerçekten onu yakaladıklarını umuyorum'' dedi. 
     Bazı gençler Saddam'ın yakalanmasını gece de kutlayacaklarını söylerken, devlet televizyonu, Saddam'ın yakalanışını yayınını keserek duyurdu. 
     
</TEXT>
</DOC>
