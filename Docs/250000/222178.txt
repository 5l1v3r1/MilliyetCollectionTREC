<DOC>
<DOCNO> 222178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/14/son/sondun02.html </URL>
<DATE> 2004/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İspanya... El-Kaide'nin saldırıları üstlendiği bir kaset bulundu... 
</HEADLINE>
<TEXT>

     İspanyol polisinin terör örgütü El Kaide'nin Madrid'deki bombalı saldırıların sorumluluğunu üstlendiğinin iddia edildiği bir video kaset ele geçirdiği bildirildi. 
     İspanya İçişleri Bakanı Angel Acebes konuya ilişkin yaptığı açıklamada ''Bu iddia Fas aksanıyla Arapça konuşan biri tarafından yapıldı. Sözkonusu kişi bu açıklamayı El Kaide örgütünün Avrupa'daki askeri sözcüsü olduğunu söyleyen bir başka kişinin adına yaptığını bildirdi''diye konuştu. 
     Arapça konuşan bir kişinin Madrid'deki bir televizyon istasyonunu arayarak video kasedin nerede bulunacağını ilettiğini belirten Acebes, yetkililerin sözkonusu iddianın gerçek olup olmadığını doğrulayabilecek durumda olmadıklarını sözlerine ekledi. 
     Ele geçen video kasetteki kişinin ''Biz Madrid'deki olanların sorumluluğunu tıpkı 2.5 yıl önce New York ve Washington'da düzenlediğimiz saldırıların sorumluluğunu üstlendiğimiz gibi üstleniyoruz. Bu kanun kaçağı Bush ve onun müttefikleriyle yaptığınız işbirliğine bir yanıttır'' dediği kaydedildi. 
     
     YENİ SALDIRI TEHDİDİ 

     İspanya'nın başkenti Madrid'de 200 kişinin ölümüne, yaklaşık 1400 kişinin yaralanmasına neden olan bombalı saldırıların sorumluluğunu El Kaide örgütünün üstlendiği belirtilen video kasette yeni saldırı tehdidinde bulunuldu. 
     Reuters ajansının İspanya İçişleri Bakanlığı'ndan aldığı, Arapça'dan İspanyolca'ya çevrilen açıklamada şu ifadelere yer verildi 
     ''New York ve Washington'daki saldırılardan 2.5 yıl sonra Madrid'de olanların sorumlusu olduğumuzu bildiriyoruz. Bu, Bush ve onun müttefikleri ile işbirliğinize bir cevaptır. Bu, dünyada özellikle Irak ve Afganistan'da neden olduğunuz suçlara nasıl cevap verildiğidir ve Allah'ın izniyle daha fazlası olacak. Siz hayatı seviyorsunuz, biz Hazreti Muhammed'in söylediğine örnek olarak ölümü seviyoruz. Yaptığınız haksızlıklara son vermezseniz daha fazla ölümler olacak ve bu saldırılar terörizm dediğiniz şeyle karşılaştırmada küçük kalacak. Bu, Avrupa'daki El Kaide askeri sözcüsünden bir uyarıdır. Ebu Duham el Afgani.'' 

     
</TEXT>
</DOC>
