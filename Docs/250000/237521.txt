<DOC>
<DOCNO> 237521 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/05/son/soneko53.html </URL>
<DATE> 2004/05/05/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
IMF'nin yeni başkanı Türkiye ekonomisine ilişkin veriler çok olumlu 
</HEADLINE>
<TEXT>

     Şenhan Bolelli 
Uluslararası Para Fonu'nun IMF yeni başkanı İspanyol Rodrigo Rato, Türkiye ekonomisine ilişkin verilerin ''çok olumlu'' olduğunu söyledi. 
     IMF Başkanı seçildikten sonra, bugün Madrid'de bir basın toplantısı düzenleyen Rato, Türkiye ile ilgili yöneltilen soru üzerine, geçen yıldan itibaren Türk ekonomisinde önemli ilerlemeler kaydedildiği ve olumlu sonuçlar alındığını ifade etti. 
     Rato, Türkiye'nin geleceği ilişkin ise makro ekonomik atılımlarının önemli olduğunu vurguladı. 
     
     DÜNYA EKONOMİSİ 
     IMF'nin yeni başkanı, dünya ekonomisine ilişkin yaptığı genel değerlendirmede de, ABD'de kamu açıkları ve ticaretin düzeltilmek zorunda olmasına rağmen, gerek ABD'deki güçlü büyüme gerek Japonya'nın durumunu iyileştirmesi gerekse AB'nin yeni başlamakta olan ekonomisiyle dünya ekonomisinin, geçmiş krizleri atlatmaya yönelik yeniden hareketlenme sürecinde olduğunu söyledi. 
     Rato, ''bugünkü ekonomik çıkar tipleri, gelecekte değişikliğe uğrayabilir ama sivri bir tarzda değil'' dedi. 
     Gelecek 5 yıllık dönemde IMF'nin başkanlık görevini yürütecek olan Rato, eski IMF Başkanı Horst Köhler, AB ülkelerindeki Maliye ve Ekonomi Bakanları, Başbakan Zapatero, Başbakan Yardımcısı ve Ekonomi Bakanı Pedro Solbes, eski Başbakan Jose Maria Aznar ile Latin Amerika ülkeleri başta olmak üzere dünyadaki birçok ülkenin, kendisine destek verdiğini söyledi. 
     Öte yandan 14 Mart genel seçimleri sonrasında göreve gelen İspanya'daki sosyalist hükümet, Rato'nun IMF başkanı olarak seçilmesinden memnun olduğunu açıkladı. 
     Başbakan Jose Luis Rodriguez Zapatero'nun, Rato'ya telefon ederek, IMF Başkanı olmasından dolayı memnunluk duyduklarını ifade ettiği ve yeni görevinde başarı dilediği bildirildi. 
     
</TEXT>
</DOC>
