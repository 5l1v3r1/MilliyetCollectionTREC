<DOC>
<DOCNO> 217790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/25/son/sontur06.html </URL>
<DATE> 2004/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Ahmet Çakar Mecidiyeköy'de vuruldu... 
</HEADLINE>
<TEXT>

     Eski FİFA hakemlerinden, Telegol programının yorumcusu Ahmet Çakar, Mecidiyeköy'de elinde çiçekle yaklaşan bir saldırgan tarafından tabancayla vurularak yaralandı. 
     Alınan bilgiye göre, Mecidiyeköy Profilo Alışveriş Merkezi önünde otomobilinden inen Ahmet Çakar'a, kimliği bilinmeyen bir kişi yaklaştı. Eşlgali belirlenen kişi birden tabancasını çıkartarak üç el ateş etti. Ahmet Çakar saldırıda karnından ve kasığından vurularak yere düşerken saldırgan da yaya olarak kaçmayı başardı. Çevredekiler tarafından hemen yakındaki Avrupa Hastanesi'ne kaldırılan Ahmet Çakar ameliyata alındı. 
     Polis, görgü tanıklarının ifadeleri ile eşgali belirlenen saldırganın yakalanması için Mecidiyeköy ve çevresinde operasyonlara başladı. 
     Saldırı haberinin duyulmasından sonra Avrupa Hastanesi, Ahmet Çakar'ı tanıyanlar ve yakınlarının hücumuna uğradı. 
     Başarılı bir hakemlik geçmişi olan Ahmet Çakar, Telegol programında sert yorumları, ateşli polemikleri ve tartışmaları ile öne çıkıyordu. 
     
</TEXT>
</DOC>
