<DOC>
<DOCNO> 241878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/22/spor/ydemirkol.html </URL>
<DATE> 2004/05/22/ </DATE>
<TIME>  </TIME>
<AUTHOR> Mehmet DEMİRKOL  </AUTHOR>
<HEADLINE>
Olumlu oyun 
</HEADLINE>
<TEXT>



Kötü zemin, rakibin organizasyon zaafı ve hakemin düşük standardı nedeniyle kesin bir yargıda bulunmak zor. Ama Ersun Yanal'ın neyin peşinde olduğunu Belçika maçından sonra bir kez daha gördüğümüzü söyleyebiliriz. Yanal, futbolumuzun en kuvvetli yönünden maksimum yarar sağlamak istiyor. Top tekniği yüksek, pres yapan orta saha gücünü kullanmak niyetinde. Gençlerbirliği'nde zaman zaman pivot olarak kullandığı Veysel'in çevresine kalabalık bir toplayıp orada karambol yaratmak, indirilen ya da kapılan toplarla az pasta gole gitmek istiyordu. Şimdi bu futbolu Hakan Şükür'le uygulama şansına sahip. Ayrıca elindeki orta saha çok daha nitelikli. Bu ekibe Gökdeniz, Hamit ve Yıldıray'ın da katılacağını düşünürsek umutlanmamamız için bir sebep yok. Bu oyun futbolcuların yeteneklerini maksimize edecek bir yapı. Hasan Şaş'ın, Hakan Şükür'ün milli takım performansları bunu bize çok daha net gösteriyor. Ama Yanal'ın diğer planlarını da göstermesi gerekli. Hakan'sız oyun planını gördükten sonra 2006 için ne kadar umutlu olmamız gerektiğini söyleyebiliriz. 
Bu arada sahadaki tüm oyuncular arasında parlayan Emre Belözoğlu'na ayrı bir yer açmak lazım. İtalya'daki sıkı savunma onun reaksiyon zamanını mükemmel bir seviyeye getirmiş. Çabuk, yerinde kararlar ve estetik hamlelerle muhteşemdi. Artık İtalya'dan ve onun en kötü tarafı Inter'den kurtulmalı. İngiltere veya İspanya liginde, İtalya tecrübesiyle dünyada hak ettiği yeri alabilir. O bizim en büyük yıldızımız olacak. Tabii doğru kariyer kararlarıyla. 




</TEXT>
</DOC>
