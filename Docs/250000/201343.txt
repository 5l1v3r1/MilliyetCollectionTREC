<DOC>
<DOCNO> 201343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/11/son/sondun25.html </URL>
<DATE> 2003/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa'da laiklik komisyonu Dini simgeler okullarda yasaklansın 
</HEADLINE>
<TEXT>

     Fransa'da, laiklik uygulamasını etraflıca incelemek üzere kurulan komisyon, öğrencilerin gösteriş amacıyla dini simgelerle devlet okullarına gitmelerinin yasayla yasaklanmasını istedi. 
     Laiklik uygulamasıyla ilgili hazırladığı raporu Cumhurbaşkanı Jacques Chirac'a sunan komisyon üyeleri, Senato'da basın toplantısı düzenlediler. 
     Komisyon Başkanı Bernard Stasi, ''Laiklik, devlet ve kilisenin ayrılması ve farklılıklara saygı anlamına geliyor'' dedi ve ''önerdikleri yasanın, bütün dinlerden insanların kamu yerlerinde hep birlikte yaşayabilmeleri için gerekli olduğu'' görüşünü savundu. 
     Komisyonun önerdiği yasa, başörtüsü ile birlikte Musevilerin taktığı bere ve Hıristiyanların büyük haç kolyelerinin de okullarda yasaklanmasını öngörüyor. Küçük dini kolyelerin taşınmasının ise serbest bırakılması istendi. 
     
     DİNİ BAYRAMLAR 
     Fransa'da önümüzdeki günlerde yoğun tartışmalara yol açması beklenen raporda, Hıristiyanların dışında, Musevi ve Müslümanların dini bayramlarında da okulların tatil edilmesi istendi. 
     Okullardaki öğrenciler dışında kamu personeline ilişkin görüşlere de yer verilen raporda, laiklik uygulamasına ilişkin hazırlanacak yasada, memurların tarafsızlık ilkesine kesinlikle uymalarının sağlanması istendi. 
     Raporda, hastanelere tedavi için giden hastaların kendi inançları doğrultusunda sağlık personelini reddetmelerinin de önüne geçilmesi istendi. 
     Chirac'ın önümüzdeki hafta, komisyon raporuna ilişkin bir açıklama yapması bekleniyor. 
     Fransa'da okullara dini simgelerle gelinmesinin yasaklanmasına ilişkin tartışma, son aylardan gündemin en önemli maddesini oluşturmuştu. 
     
</TEXT>
</DOC>
