<DOC>
<DOCNO> 210431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/22/son/sonspo17.html </URL>
<DATE> 2004/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika'da artık futbolcular "alkolmetre" üfleyerek sahaya çıkacak 
</HEADLINE>
<TEXT>

     Uluslararası Futbol Federasyonları Birliği FIFA , alkollü içecekleri yasaklı maddeler listesine alınca, Belçika liglerinde alkolmetreli kontroller başladı. 
     Belçika emniyet teşkilatının kullandığı cihazlarla, maçlardaki ani denetimlerin artarak süreceğini açıklayan Belçika'nın Spordan Sorumlu Devlet Bakanlığı Sözcüsü Mila Bouejal, ülkelerinde birçok futbolcunun sahaya alkollü çıktığını, zaman zaman Birinci Lig maçlarında, karşılaşma öncesi alkol alan oyuncuların bulunduğunu belirlediklerini açıkladı. 
     Bouejal, özellikle amatör kümelerde, cumartesi günü tüm gece alkol alıp pazar günü sahaya çıkan futbolcularla ilgili kulüplerden ihbar aldıklarını ifade ederek, ''Bu tür insanlar trafikteki gibi sahada da rakibe tehlike yaratıyor. Büyük sakatlıklar oluyor. Uygulama, bizim açımızdan iyi oldu'' diye konuştu. 
     
</TEXT>
</DOC>
