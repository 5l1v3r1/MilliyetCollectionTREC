<DOC>
<DOCNO> 235346 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/son/sontur25.html </URL>
<DATE> 2004/04/27/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Erzurum'a doğalgaz müjdesi... 
</HEADLINE>
<TEXT>

     Erzurum Büyükşehir Belediye Başkanı Ahmet Küçükler, ''Ekim ayında kentin batı kısmındaki evlerde doğalgaz kullanılmaya başlanacak'' dedi. 
     Küçükler, AA muhabirine yaptığı açıklamada, Erzurum'da 2 dönem önce hazırlanan, ancak bir türlü faaliyete geçirilemeyen projeleri kısa sürede hayata geçireceklerini bildirdi. 
     Doğalgaz ve içme suyu projelerini yapan müteahhit firmaların yetkililerini işleri hızlandırmaları konusunda uyardığını ifade eden Küçükler, Mayıs ayı itibariyle bu projelerin süratli bir şekilde hayata geçirilmesi için çalışma başlatılacağını anlattı. 
     Küçükler, Erzurum'da doğalgaz kullanımına Ekim ayından itibaren kentin batı kısmında bulunan Ilıca, Dadaşkent, Atatürk Üniversitesi ve Terminal semtlerinde başlanacağını bildirdi. 
     Gelecekte Erzurum'un tamamında doğalgazın kullanılmaya başlanacağını belirten Küçükler, ''Doğalgazla birlikte halkımız ısınma sorununu daha ucuza maledecektir. Ayrıca yine doğalgaz sayesinde Erzurum'daki mevcut hava kirliliğinin de önüne geçilmiş olacaktır'' dedi. 
     Erzurum'un içme suyuna kavuşması için yapımı devam eden Palandöken Çat Barajı'nın da bu yıl sonuna kadar bitirilmesinin planlandığını ifade eden Küçükler, şunları söyledi 
     ''Biz üzerimize düşen İsale Hattı'nı yıl sonu itibariyle bitireceğiz ve kentin bir kısmı artık kuyu suyu yerine, daha temiz olan baraj suyunu kullanmaya başlayacak. Halkımız artık 10 yıldır duyduğu yapılacak , bitecek ifadelerini bizden duymayacaktır. Halkımız bizden projelerin kısa sürede hayata geçirilip, yapıldı , bitti ifadelerini duyacaklardır.'' 
     
</TEXT>
</DOC>
