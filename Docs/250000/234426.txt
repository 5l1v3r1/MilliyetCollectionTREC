<DOC>
<DOCNO> 234426 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/24/son/sonsiy10.html </URL>
<DATE> 2004/04/24/ </DATE>
<TIME> 19.40 </TIME>
<AUTHOR>  </AUTHOR>
<HEADLINE>
Bakan Ergezen "Plan Rum tarafı tarafından reddedilirse karlı çıkarız" 
</HEADLINE>
<TEXT>

     Bayındırlık ve İskan Bakanı Zeki Ergezen, hükümetin Kıbrıs politikasını doğru bulduğunu belirterek, ''Başbakanımızın ve Dışişleri Bakanımız Abdullah Gül'ün tutarlı politikalarını benimsiyorum'' dedi. 
     Antalya-Kemer arasındaki yol çalışmalarını yerinde denetleyen Ergezen, daha sonra Antalya merkezinde fırtına sırasında bir kısmı çöken köprüde incelemelerde bulundu. 
     Burada basın mensuplarının sorularını yanıtlayan Ergezen, hükümetin Kıbrıs politikasını ''Çok doğru bir politika'' diye nitelendirdi. ''Başbakanımızın ve Dışişleri Bakanımız Abdullah Gül'ün tutarlı politikalarını benimsiyorum'' diye konuşan Ergezen, referandumdan ''evet'' çıkacağını düşündüğünü söyledi. 
     Rum kesiminden ''hayır'' çıkması konusunda olumsuz düşünmediğini ifade eden Zeki Ergezen, şöyle konuştu 
     ''Bu beni çok da düşündürmüyor. Önemli olan Türk tarafıdır. Annan Planı, Rum kesimi tarafından reddedilse bile biz karlı çıkacağız. Belki KKTC Cumhurbaşkanı Rauf Denktaş'ın kendine göre bazı endişeleri olabilir, ben ona da hak veriyorum. Ama hükümetimizin Kıbrıs politikası çok doğru bir politika, çözümlenmesi lazım.'' Kıbrıs'ın milli gelirinin bu zamana kadar artırılamadığını ifade eden Ergezen, şöyle devam etti 
     ''Şimdiye kadar Kıbrıs'taki narenciyeyi neden değerlendirmediler Kıbrıs'taki duran maden ocaklarını şimdiye kadar neden çalıştırmadılar Onlara Dur diyen mi vardı Niye Kıbrıs'ın milli gelirini artırmadılar Niye Kıbrıs'taki tarım politikasını doğru uygulamadılar Bu konularla ilgili çok söylenecekler var. 
     Meselelerimizi onun bunun iki dudağının arasına bırakmamalıyız. Unutmayın ki biz de Amerikalılar kadar zekiyiz, unutmayın ki biz de Japonlar kadar, İngilizler kadar, Almanlar kadar zeki ve akıllıyız. Onlar kadar da cesuruz, onlar kadar da birikimliyiz. Meselemizi onlar değil, biz çözmeliyiz.'' Ergezen, fırtına sırasında bir kısmı çöken köprünün en kısa sürede onarılması gerektiğini de söyledi. Taşeron firma yetkilisinden konuyla ilgili bilgi alan Ergezen, köprünün 15 Ağustos'a kadar yapılması için firma yetkilisinden söz aldı. 
     
</TEXT>
</DOC>
