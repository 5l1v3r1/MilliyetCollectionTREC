<DOC>
<DOCNO> 217765 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/25/son/sonspo26.html </URL>
<DATE> 2004/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Villarreal Cimbom'u 1 kez izledi, Jose Mari şüpheli 
</HEADLINE>
<TEXT>

     UEFA Kupası 3. tur ilk maçında yarın Galatasaray ile karşılaşacak İspanya'nın Villarreal takımı, Galatasaray'ın sadece bir maç kasetini izleyerek sahaya çıkacak. 
     İspanya ligi La Liga'da Zaragoza'da aldıkları 4-1'lik yenilgi sonrasında teknik direktörleri Benito Floro'nun istifasıyla karışan Villarreal, ''Paquito'' lakaplı ikinci antrenör Francisco Garcio ile İstanbul'da hazırlıklarını sürdürüyor. 
     Takım kaptanı Quique Alvarez, İspanyol basınında yer alan demecinde, Floro'nun istifasını beklemediğini ve kendileriyle de ilgisi olmadığını belirtti. La Liga'da iyi durumda olduklarını ve UEFA Kupası'nda da üst tura çıkmak için iyi bir fırsat yakalandıklarını ifade eden Alvarez, ''İyimseriz ve rahatız. Şimdi Paquito ile ona yardım edip, saygı gösterip, sezon sonuna kadar daha iyi şeyler için mücadele etmek istiyoruz'' dedi. 
     ''Galatasaray'a karşı nasıl hazırlanıyorsunuz'' sorusuna da Villarreal kaptanı, ''Henüz bu maçı konuşmadık. Ama bize dediler ki bizi hazırlamak için Galatasaray'ın bir maç kaseti var'' yanıtını verdi. 
     Öte yandan Villarreal'in yıldız futbolcularından Jose Mari'nin Galatasaray karşısında forma giymesinin şüpheli olduğu bildirildi. Atatürk Olimpiyat Stadı'nda yapılan ilk antrenmana katılamayan Jose Mari'nin oynaması zor gözükürken, sakatlıktan yeni çıkan Calleja ve Senna'nın oynaması bekleniyor. 
     
</TEXT>
</DOC>
