<DOC>
<DOCNO> 247164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/11/son/sonsiy18.html </URL>
<DATE> 2004/06/11/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Bakan Atalay "Anadilde yayınların içeriğini TRT kendisi planlıyor" 
</HEADLINE>
<TEXT>

     Devlet Bakanı Beşir Atalay, TRT'de farklı dil ve lehçelerdeki yayınların içeriğinin ve süresinin kurum tarafından belirlendiğini belirterek, ''TRT'deki yayın çok beğenilmiyorsa özel yayın kuruluşlarımız yayın yapabilirler, hiçbir engel yok'' dedi. 
     Bakan Atalay, Grand Cevahir Oteli'nde düzenlenen ''21. Yüzyılda İslam Dünyası'' konulu uluslararası sempozyumun açılışının ardından basın mensuplarının, ''TRT'de yapılan farklı dil ve lehçelerdeki yayınlar''la ilgili sorularını yanıtladı. 
     Bir gazetecinin ''yayınların içeriğinin ve süresinin eleştirildiğini'' söylemesi üzerine Bakan Atalay, şunları kaydetti 
     ''Yayınların içeriğiyle biz ilgilenmiyoruz, bunu TRT kendisi planlıyor. Hükümet olarak bize düşen, bu konuda engeller varsa çözmek, yasal düzenlemeleri yapmaktır. Ondan sonrası yayın kuruluşlarımıza aittir, kamu veya özel... TRT'deki yayın çok beğenilmiyorsa özel yayın kuruluşlarımız yayın yapabilirler, hiçbir engel yok. Tabii şu andaki yayınlarda bazı teknik eksiklikler olabilir, ama bunlar da süre geçtikçe düzeltilir. Yeni başladığı için her zaman ufak tefek sorunlar olabilir.'' Beşir Atalay, ''yayınların sürelerinin yeterli olup olmadığına'' ilişkin bir soru üzerine ise buna da yayın kuruluşunun kendisinin karar verdiğini belirterek, ''TRT, özerk bir yayın kuruluşumuzdur. Hükümet ve ben de ilgili bakan olarak, yayınların içeriğiyle ilgili bugüne kadar herhangi bir müdahalem olmamıştır, bundan sonra da olmaz'' dedi. 
     Devlet Bakanı Atalay, ''TRT'nin, yayın yaptığı diller ve lehçeler dışında başka dillerde de yayın yapıp yapmayacağı'' yönündeki bir soruyu ise ''Onu da TRT'ye sormak lazım'' diye yanıtladı. 
     
</TEXT>
</DOC>
