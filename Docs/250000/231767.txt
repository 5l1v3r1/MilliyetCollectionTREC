<DOC>
<DOCNO> 231767 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/son/sontur05.html </URL>
<DATE> 2004/04/15/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Kamyona "müebbet" hapis... 
</HEADLINE>
<TEXT>

     Trabzon'un Şalpazarı İlçesi Geyikli Beldesi'nde oturan Muhammet Gören 75 , 1975 yılında 115 bin liraya aldığı kamyoneti, oğlu ve torununa kızarak adeta ''müebbet hapse'' mahkum etti. Plakasız kamyonet, 29 yıldır park edildiği yerde duruyor. 
     Muhammet Gören, AA muhabirine, kamyonet alabilmek için 1974'de İstanbul'da bir firmaya müracaat kampanyaya katıldığını, bir yıl sonra 115 bin liraya kamyonet sahibi olduğunu belirtti. 
     Kamyoneti 1975 yılında deniz yoluyla Trabzon'a getirten Gören, şunları söyledi 
     ''O tarihlerde ilçede 5-6 adet araç bulunuyordu. Ehliyetim olmadığı için kamyoneti başkası kullanıyordu. Herkes benim aldığım kamyonete hayranlık duyuyordu. Kamyoneti plaka almak için Trabzon'a götürürken trafik polisleri şehir girişinde bizi durdurdu. Plakamız olmadığı için bize ceza yazdılar. Ben de kızdım ve plakayı almadan geri döndüm.'' 
     
     ÇOCUKLARIM SÖZÜMÜ DİNLEMEDİ 
     Çocuklarının zaman zaman meyve sebze satmak için kamyonetle köy pazarlara gittiklerini ifade eden Gören, şöyle devam etti 
     ''Çocuklarıma kötü alışkanlıklar edinmemeleri konusunda uyarılarda bulundum. Benim sözümü fazla dinlemediler. Bir ara torunum Zeynel ile oğlum Osman'ın kahvehanede oyun oynadığını duydum. Bunu kabullenemedim. Ben de kızdım, hem sözümü tutup kötü alışkanlıklardan uzaklaşmadıkları, hem de yok ben süreyim, yok o sürsün tartışmaları olunca aynı yıl kamyoneti etrafını taş duvarlarla ördüğüm garaja kapattım. Kapısını da bir daha açılmaması için çok sayıda çiviyle çaktım. O gün bu gündür kamyoneti bulunduğu yerden hiç çıkarmadım. Aracın kapalı kalmasına neden olan torununum İzmir'de, oğlum ise Ankara'da çalışıyor. Her ikisinin de otomobili var.'' 
     
     KAMYONETİ ÇIKARMAMI HERKES İSTİYOR 
     Bugüne kadar pek çok kişinin kendisini kamyoneti bulunduğu yerden çıkarması için ikna etmeye çalıştığını dile getiren Gören, ''5 çocuğumun tamamının arabası var. Onların benim kamyonetime artık ihtiyaçları yok. Henüz öfkem de geçmiş değil. Bu nedenle ben ölene kadar bu kamyonet burada kalacak, ondan sonra ne yaparlarsa yapsınlar'' diye konuştu. 
     Muhammet Gören'in eşi Hanife Gören ise eşine pek çok kez kamyoneti bulunduğu yerden çıkarmasını söylediğini, ancak sözünü dinletemediğini belirterek, ''Bütün yükleri sırtında taşıyorum. Kamyonet çalışıyor olsa bu eziyeti çekmem'' dedi. 
     Doğancılar İlköğretim Okulu Müdürü Abidin Şengül ise Muhammet Gören'in çocuk ve torunlarının kötü alışkanlıklarının olmadığını söyledi. 
     Geyikli Yenimahalle Muhtarı İsmail Akar da kendinden önceki muhtarların Gören'i aracı bulunduğu yerden çıkarması yönünde ikna etmeye çalıştıklarını, ancak başarılı olamadıklarını anlattı. 
     Mahalle sakinlerinden Alaybey Uçan ise 40 yaşın altındakilerin söz konusu yerde bir kamyonetin bulunduğunu dahi bilmediklerini ifade etti. 
     Gemici Şükrü Demirtaş ise kamyoneti İstanbul'dan Trabzon'a deniz yoluyla kendisinin getirdiğini, ancak aracı bir daha görmediğini kaydetti. 
     
</TEXT>
</DOC>
