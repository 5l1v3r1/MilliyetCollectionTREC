<DOC>
<DOCNO> 240087 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/14/son/sontur08.html </URL>
<DATE> 2004/05/14/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Bu bir ilk... "Hatalı ameliyat" tüketici mahkemesinde... 
</HEADLINE>
<TEXT>

     Özel bir tıp merkezinde ''menüsküs'' rahatsızlığı nedeniyle ''artroskopi'' olan Fethiye Alanur 65 , ''hatalı ameliyat sonucu koltuk değneklerine mahkum olduğu'' iddiasıyla, hasta hakları çerçevesinde Tüketici Mahkemesi'ne başvurarak 108 milyar lira tazminat talebinde bulundu. 
     Alanur'un avukatı, İzmir Tüketici Mahkemesi'ne sunduğu dilekçede, dizindeki şiddetli ağrıların dindirilmesi için özel bir tıp merkezine başvuran müvekkiline ''menüsküs'' teşhisi konulduğunu ve ameliyat edildiğini belirtti. 
     Ameliyat sonrası hastanın iki gün içinde hiçbir şikayetinin kalmayacağı yönünde bilgi verildiği anlatılan dava dilekçesinde, şunlar kaydedildi 
     ''1 Aralık 2003 tarihinde müvekkilime artroskopik yöntemle tıbbi müdahale yapılmıştır. Muayene olduğu kurum ve hekime tam bir güvenle kendisini teslim eden müvekkilimiz, ızdırabının sona ermesini beklerken, kendisine tatbik olunan tedavi sonrasında dayanılmaz ağrılarla karşılaşmıştır. Aynı kurum ve doktor tarafından çeşitli tedaviler uygulanmasına rağmen bir sonuç elde edilememiş ve sorunun bir protez takılmasıyla çözümlenebileceği ifade edilmiştir.'' Dilekçede, başka bir hekime yapılan başvuruda, ''60 yaşından sonraki vakalara menüsküs ameliyatı tatbik edilmesi son derece yanlıştır'' şeklinde görüş alındığı belirtildi. 
     Alanur'un avukatı, müvekkilinin yaşadığı sıkıntılar nedeniyle 108 milyar lira manevi tazminat talebinde bulundu. 
     Fethiye Alanur, AA muhabirine yaptığı açıklamada, tüm bu yaşadıklarının ihmal sonucu başına geldiğini belirterek ''Doktorun bunu kasıtlı olarak yaptığını sanmıyorum. Ancak ihmali var'' dedi. 
     -TIP MERKEZİNİN AVUKATI- Tıp merkezinin avukatı Emin Özmen, mahkemeye sunduğu savunma dilekçesinde, öncelikle bu davanın Tüketici Mahkemesi'nde görülmemesi gerektiğini bu nedenle mahkemenin görevsizlik kararı vermesini talep etti. 
     Özmen, AA muhabirine ''Teşhisin yanlış olduğu ve menüsküs ameliyatının 65 yaşındaki bir kadına yapılmaması gerektiği iddiaları doğru değil. Uzmanlar bu tür ameliyatın 80 yaşındaki bir kadına bile yapılabileceğini belirtiyor. Açılan davanın haklı bir dava olmadığı görüşündeyiz'' dedi. 
     
</TEXT>
</DOC>
