<DOC>
<DOCNO> 238272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/08/guncel/gun05.html </URL>
<DATE> 2004/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kanunsuz da olsa emrimi yerine getirtirim' 
</HEADLINE>
<TEXT>


İstanbul Emniyet Müdürü Celalettin Cerrah, verdiği talimatı ilçe müdürlerinin dinlemek zorunda olduğunu söyledi... 

İSTANBUL Milliyet 

İstanbul Emniyet Müdürü Celalettin Cerrah, Maltepe İlçe Emniyet Müdürü Ali Murat Dağlı'nın yerini "yetersiz ve başarısız" olduğu için değiştirdiğini söyleyerek, "Bir ilçe müdürünün talimatımı dinlememesi diye bir şey söz konusu olamaz. Kanunsuz da olsa yerine getirir, getirtirim" dedi. Dağlı'nın, Maltepe'de polislerle kavga ettikten sonra gözaltına alınan sahildeki büfecileri Cerrah'ın isteğine rağmen serbest bırakmadığı için İstanbul Emniyet Müdürlüğü Evrak Arşiv Şube Müdürlüğü'ne gönderildiği iddia edilmişti. Verdiği her talimatın arkasında durduğunu belirten Cerrah, Emniyet'te şu açıklamayı yaptı "Eğer ben İstanbul Emniyet Müdürü sıfatıyla müdürlerime talimat veriyorsam bu yerine getirilir. Hangi müdür, İl Emniyet Müdürü'nün talimatına karşı çıkabilir Ben verdiğim talimatın doğru olduğuna nasıl inanıyorsam müdürüm de benim yaptığım işin doğruluğuna inanarak söylediğimi yapar. Bu arkadaşı sadece görevinde yetersiz olduğu için aldım ve başka yere verdim. Yani kendisi başarısızdı." 

Kanunsuz da olsa... 
Cerrah, Eminönü Belediye Başkanı Nevzat Er'i ziyareti sırasında da şöyle konuştu "Basında yanlış değerlendirilmiş. Ancak, emniyet müdürü olarak bir talimat vermişsem, mutlaka yerine gelir. Bir ilçe müdürünün benim talimatımı dinlememesi diye bir şey söz konusu olamaz. Kanunsuz da olsa yerine getirir, getirtirim. Onun sonuçlarına ben kendim katlanırım. Ama arkadaşımızın yerine getirmeme gibi bir sorunu yok." 


</TEXT>
</DOC>
