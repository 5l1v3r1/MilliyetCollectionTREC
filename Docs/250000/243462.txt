<DOC>
<DOCNO> 243462 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/28/spor/spo02.html </URL>
<DATE> 2004/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Fener'in altın çağı 
</HEADLINE>
<TEXT>


Porto'nun şampiyon olması ile rahat bir nefes alan Fenerbahçe, Şampiyonlar Ligi'nde önemli bir gelir elde edecek. 


Kasa para dolacak 
ŞAMPİYONLUK sonrası Fenerium mağazalarındaki ürün satışlarından büyük gelir elde eden Fenerbahçe, Şampiyonlar Ligi'ne direkt katılarak da 5.5 milyon İsviçre frangını yaklaşık 6.5 trilyon lira kasasına koydu. Adeta altın çağını yaşayan Sarı - Lacivertli yönetim şimdi gözünü 1 Haziran'da piyasaya çıkacak kombine biletlere dikti. Yeni transferler ve Avrupa maçları nedeniyle Sarı - Lacivertliler kombinelere ciddi bir talep gelmesini bekliyorlar. 

Taraftara çağrı 
YÖNETİM, Şampiyonlar Ligi'nde sahasında oynayacağı maçlarda da önemli hasılatlar toplamayı hedefliyor. Ayrıca alacağı her puan için de kasasına para koyacak olan Fenerbahçe, eline geçirdiği bu tarihi fırsatı değerlendirebilirse, gelirlerini bir hayli artıracak. Sarı-Lacivertli yöneticiler, kulübün ciddi atılımlarda bulunduğunu, bu yüzden daha rahat hareket edebilmeleri için taraftarlardan destek beklediklerini söylediler. 

'Büyük avantaj' 
TEKNİK Direktör Daum, Şampiyonlar Ligi'ne direkt katılmalarının büyük bir başarı olduğunu söyledi. Hedeflerinin grupta 10 puan toplamak olduğuna dikkat çeken Alman hoca, "Rakiplerimiz kim olursa olsun, ikinci tur için bu puanları almamız şart. Bu yüzden iddialı bir takım yaratmak için çalışmalarımız sürüyor. Elimize geçen bu avantajı iyi kullanacağız" ifadelerini kullandı. 

Boğaz'da şölen 
ŞAMPİYONLUK kutlamalarını sürdüren Fenerbahçe, bu akşam İstanbul Boğazı'nda yapılacak arabalı vapur gezisinde 3. yıldızın coşkusunu bir kez daha yaşayacak. Sarı - Lacivert Derneği'nin organize ettiği gezide, Harem İskelesi'nden hareket edecek vapurda sanatçı Teoman konser verecek. Fenerbahçe Kulübü Yönetim Kurulu Üyeleri Murat Özaydınlı, İlhan Ekşioğlu, Işık Eyigüngör, Ünal Uzun, Rahmi Eyüpoğlu ve Ercan Karasu'nun da katılacağı bildirilen şölenin biletleri 30 milyon liradan satılıyor. 

Kemal coşkusu 
SARI - Lacivertli takımın genç oyuncusu Kemal Aslan dün Dragos'taki Özel Coşkun İlköğretim Okulu'nu ziyaret etti. Tecrübeli oyuncuyu minik öğrenciler Fenerbahçe formaları, bayraklar ve Fenerbahçe marşlarıyla karşıladılar. Kemal, "Şampiyonlar Ligi'nde Türkiye'yi en iyi şekilde temsil edeceğiz. Sakatlığım geçmek üzere. İki haftalık tedavi için pazar günü Almanya'ya gideceğim. Döndükten sonra tam hazır olarak takımla çalışmalara başlayacağım" dedi. 




</TEXT>
</DOC>
