<DOC>
<DOCNO> 246031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/07/son/sonspo24.html </URL>
<DATE> 2004/06/07/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Ç. Rizespor'da sözleşmeler Çarşamba günü basın huzurunda imzalanacak 
</HEADLINE>
<TEXT>

     Çaykur Rizespor Kulübü Genel Sekreteri Mustafa Tüylüoğlu, 9 Haziran Çarşamba günü teknik direktör Rıza Çalımbay ve birkaç futbolcuyla sözleşme imzalayacaklarını söyledi. 
     Tüylüoğlu, AA muhabirine yaptığı açıklamada, teknik direktör Rıza Çalımbay ile daha önce anlaştıklarını belirterek, ''Rıza hoca ve hocamızın görüşüp büyük oranda anlaştığı oyuncularla çarşamba günü basın huzurunda sözleşme imzalayacağız'' dedi. 
     Anlaştıkları isimleri şimdilik açıklamak istemediklerini kaydeden Tüylüoğlu, şöyle konuştu 
     ''Gelecek yıl için iyi bir kadro kurmayı hedefliyoruz. Bunun için alacağımız oyunculara çok dikkat ediyoruz. Zaten kaliteli olan kadromuzun içerisine birkaç kaliteli yabancı ve yerli oyuncunun yanı sıra gelecek vaad eden gençleri katacağız. Kimse endişe duymasın, Çaykur Rizespor gelecek yıl adından sıkça söz ettirecek ve herkesin korkulu rüyası olan bir takım hüviyetine bürünecektir. Bunun için Rıza hoca ve bizler çok yoğun olarak araştırmalarımızı sürdürüyoruz.'' Tüylüoğlu, Rıza Çalımbay'ın yardımcılığını yapan Bülent Albayrak'ın Polonya'ya giderek futbolcu izlediğini, transfer komitesindeki yöneticiler Yunus Can ve Remzi Kazmaz'ın da birkaç gün içinde yurtdışına gideceğini sözlerine ekledi. 
     
</TEXT>
</DOC>
