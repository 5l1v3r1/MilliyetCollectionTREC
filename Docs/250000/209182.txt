<DOC>
<DOCNO> 209182 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/17/ekonomi/eko08.html </URL>
<DATE> 2004/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Çin ayakkabı ve mutfak eşyalarına gözetim kararı 
</HEADLINE>
<TEXT>

   Çin menşeili ayakkabı, mutfak eşyası ve süs eşyaları gözetim kapsamına alınıyor 
      
   İthalatta Gözetim ve Korunma Tebliğleri ile Çin Halk Cumhuriyeti menşeili ayakkabı, mutfak eşyası, süs eşyası gibi bazı ürünler gözetim uygulaması kapsamına alınacak. 
   Dış Ticaret Müsteşarlığı'nın dört adet "İthalatta Gözetim ve Korunma Önlemleri" tebliği, Resmi Gazete'nin dünkü sayısında yayımlandı. Tebliğler ile ayakkabılar, tozluklar, porselen, seramik veya çiniden sofra ve mutfak eşyası, tuvalet eşyası ile çerçeveler ileriye yönelik gözetim uygulaması kapsamına alınacak. 
   Motorsuz bisiklet ve motorsuz taşıtlar ile resim çerçevelerinin ithalatında da ülke ayrımı yapılmaksızın gözetim uygulaması yapılacak. Gözetim belgelerinin geçerlilik süresi altı ay olacak. 
   Gözetim uygulaması ithalatın izlenmesini sağlarken, bu izlemede elde edilecek tespitlere göre kota uygulamasına da gidilebilecek. 
   
   Plastikte de izleme 
   Bazı Maddelerin İthalatının İzlenmesine İlişkin Tebliğ'de de değişikliğe gidildi. İthalat İzleme Belgesi Kapsamına Giren İşlemler listesine plastik veya kauçuk emdirilmiş, sıvanmış veya kaplanmış ürünler eklendi. 
   
   
</TEXT>
</DOC>
