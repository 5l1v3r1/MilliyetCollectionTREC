<DOC>
<DOCNO> 244556 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/01/son/sontur29.html </URL>
<DATE> 2004/06/01/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Alaattin Çakıcı'nın yurtdışına kaçışıyla ilgili 3 kişi gözaltında 
</HEADLINE>
<TEXT>

     Çıkar amaçlı suç örgütü kurmak ve yönetmek suçundan 3 yıl 4 ay hapis cezasına çarptırılan Alaattin Çakıcı'nın yurtdışına kaçışıyla ilgili yürütülen soruşturma kapsamında, 3 kişi daha yakalandı. 
     Konuyla ilgili çalışmayı sürdüren polis, İstanbul DGM Cumhuriyet Savcılığı'nın talimatıyla Nizamettin Ö, Aydın G. ve Mehmet Ö'yü gözaltına aldı. 
     Bu kişiler, savcılığın talimatı uyarınca poliste sorguları yapılmadan DGM'ye sevk edildi. 
     Söz konusu kişilerden Nizamettin Ö'nün emekli polis memuru olduğu, Aydın G'nin de Çakıcı'nın sağ kolu olarak bilinen Adnan Çiçek ile birlikte hareket ettiği, Bebek'teki çay bahçesinde Tevfik Nurullah Ağansoy'un da aralarında bulunduğu 4 kişinin öldürülmesine ilişkin davada yargılanarak müebbet hapis cezasına çarptırıldığı, ancak 4616 sayılı Şartla Salıverilmeye, Ceza ve Davaların Ertelenmesi'ne Dair Kanun kapsamında tahliye edildiği öğrenildi. 
     
</TEXT>
</DOC>
