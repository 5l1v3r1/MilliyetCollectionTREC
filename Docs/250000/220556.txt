<DOC>
<DOCNO> 220556 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/07/son/sontur06.html </URL>
<DATE> 2004/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Başkent'te buzlanma nedeniyle 200'den fazla kaza oldu... 
</HEADLINE>
<TEXT>

     Başkent'te öğle saatlerinde başlayan kar yağışının ardından yollarda meydana gelen buzlanma nedeniyle şehir içi ve çevre yollarda 200'den fazla maddi hasarlı ve yaralamalı trafik kazası oldu. 
     Emniyet yetkililerinden alınan bilgiye göre, Ankara'da kar yağışının başlamasıyla, şehir içinde meydana gelen trafik kazalarında yüzlerce araç hasar gördü. 
     Yetkililer, kazalarda can kaybı olmadığını, çok sayıda kişinin yaralandığını bildirdi. 
     Kazalar, Çankaya, Keçiören, Mamak, Altındağ ve Yenimahalle ilçelerinde yoğunlaşırken, özellikle köprü üzerlerinde çok sayıda zincirleme trafik kazası meydana geldi. 
     Trafik ekipleri ''gizli buzlanma'' nedeniyle aynı anda meydana gelen kazalara yetişmekte güçlük çekerken, aralarında Eşref Bitlis Caddesi'nin de bulunduğu birçok cadde, zincirleme kazaların ardından zaman zaman trafiğe kapatıldı. 
     Ankara Büyükşehir Belediyesi ekipleri de buzlanmanın ardından karla mücadele çalışmalarına hız verdi. 
     Ekiplerin buzlanmaya karşı tuzlama çalışmaları devam ediyor. 
     
</TEXT>
</DOC>
