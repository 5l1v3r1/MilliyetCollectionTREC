<DOC>
<DOCNO> 228152 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/03/spor/spo06.html </URL>
<DATE> 2004/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Gönlünde yerli var 
</HEADLINE>
<TEXT>

   Haluk Ulusoy, yeni hocanın yüzde 51 yerli olacağını söyledi, "Ancak şartlarda anlaşma sağlanamazsa, Fransız veya Alman antrenör üzerinde duruyoruz" dedi 
      ENGİN VEREL 

   
   Hagi'ye destek    "HAGİ'NİN faydalı olması gerekir. Yıllarca Galatasaray forması giymiş çok büyük başarılara imza atmış, heyecanlı ve hırslı bir yapıya sahip. Eğer camiada birlik beraberlik oluşursa, Özhan Canaydın başkanıma destek verirlerse bana göre Galatasaray bu kötü gidişi durdurur. Hagi'ye tüm camia sahip çıkmalı. Galatasaray'ın hem Türkiye'de hem de Avrupa'da yine başarılı olmasını istiyoruz." 
   
   Çakar olayı    "BENİM gitmemi isteyenlerden insanlar bıktı artık. Beni sevmeyen, saygı duymayan, 3-5 kişinin yazılarıyla gitmem. Ahmet Çakar'ın vurulması olayına karışmam mümkün değil. Bunu konuşmak da çok çirkin ve abes. Delikanlı olan isim verir, isim yazar. Biz ondan sonra kanuni vecibesi neyse yerine getiririz. Çamur at, izi kalsın düşüncesi çok çirkin. Bu dedikoduları çıkaranlar dünyanın en vicdansız kişileridir." 
   
   Çarpıcı açıklamalar 
   FUTBOL Federasyonu Başkanı Haluk Ulusoy, Milli Takım'ın yeni hocası ve lig yarışı hakkında ilginç açıklamalar yaptı. Ulusoy, Ersun Yanal ile hiç görüşmediğini söyledi, "Aylar var ki sesini sadece televizyondan duydum, beyanatlarını gazeteden okudum. Bunun haricinde bir telefon konuşması veya birine görev verip kendisiyle görüşmesini istemedim. Ben daha önce görevde bir teknik adam olduğu sürece bir başkası ile görüşmeyeceğimi söylemiştim" dedi. 
   
   Tam yetkisi var 
   HALUK Ulusoy, antrenör konusunda yönetimin kendisine tam yetki verdiğini hatırlattı, "Hocamız yüzde 51 yerli, yüzde 49 yabancı olacak. Adaylarımızı belirledik. Yabancı isimler hangi ülkeler olabilir diye bakarsak Fransa ve Almanya ilk sırada diyebilirim. Kararımı verdikten sonra bunu yönetim kurulu ile paylaşacağım" diye konuştu. Ulusoy, Yıldırım Demirören ile ilgili olarak da, "Onun yönetimden ayrılmasını tasvip etmemiştim" açıklamasını yaptı. 
   
   'Anlam veremedim' 
   BEŞİKTAŞ'IN düşüşüne bir anlam veremediğini de kaydeden Ulusoy, "Bu kadar büyük düşüş yaşayabilecek bir kulüp olduğuna inanmak istemiyorum. Büyüklük zaten burada ortaya çıkmalıdır. Beşiktaş-Samsunspor maçında 5 kırmızı kart çıktı. Ama kadro geniş, yönetim tecrübeli, ayrıca Sinan Engin gibi büyük bir değer var orada. Lucescu gibi başarılı bir hocamız var yine. Bu tecrübeli, birikimli insanların Samsunspor maçını unutmaları gerekirdi" diye konuştu. 
   
   'Teşekkür eden yok' 
   KÖTÜ duruma düşen her takımın kendilerini suçladığına dikkat çeken Ulusoy, "Federasyon veya hakemler hata yapıyor, yapmıyor değil. Bunu inkar etmiyoruz. Başarılı oldukları zaman hep başkan ve yöneticiler ön planda. 'Federasyona da teşekkür ederiz' diyen görmedik şimdiye kadar" dedi. Haluk Ulusoy, Fenerbahçe'nin bu sezon sessiz kalmasını ise "Valla isterdim ki başarısız oldukları dönemlerde de konuşmasınlar" yorumunu getirdi. 
   
   
   
</TEXT>
</DOC>
