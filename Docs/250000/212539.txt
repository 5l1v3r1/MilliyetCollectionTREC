<DOC>
<DOCNO> 212539 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/01/son/sondun06.html </URL>
<DATE> 2004/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam'ın sorguda yararlı bilgiler verdiği iddiası... 
</HEADLINE>
<TEXT>

     Amerikan askerlerinin yakaladığı devrik Irak lideri Saddam Hüseyin'in sorgulamada Amerikalı yetkililere bazı bilgiler verdiği belirtildi. 
     Bağdat'taki üst düzey Amerikalı askeri yetkili, basına yaptığı açıklamada, Saddam'ın ne tür bilgiler verdiğine ilişkin açıklık getirmedi, ancak hem elde edilen belgelerin hem de Saddam'ın verdiği bilgilerin Amerikan askerlerine yönelik saldırılara karışanların yakalanmasını sağladığını söyledi. 
     Amerikalı kaynak, askeri yetkililerin, direnişle ilgili olarak Kasım ayı başlarında Amerikan güçlerinin Bağdat'ta 6 ila 8 hücreyi saptadıklarını, şu anda da 250-300'er kişilik 14 hücre olduğunun sanıldığını belirtti. 
     Yetkili, Bağdat bölgesindeki Saddam sempatizanlarının oluşturduğu hücrelerin çoğunun liderlerini ABD baskınlarında kaybettiklerini düşündüklerini aktardı. 
     
</TEXT>
</DOC>
