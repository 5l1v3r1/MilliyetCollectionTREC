<DOC>
<DOCNO> 213107 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/04/son/sonspo17.html </URL>
<DATE> 2004/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Hasan Şaş takımla birlikte çalıştı 
</HEADLINE>
<TEXT>

     Birinci Süper Futbol Ligi'nde 8 Şubat Pazar günü Bursaspor ile karşılaşacak olan Galatasaray, hazırlıklarını sürdürüyor. 
     Teknik direktör Fatih Terim yönetiminde, Florya Metin Oktay Tesisleri'nde gerçekleştirilen ve yaklaşık 1,5 saat süren çalışmaya PAF takımı da katılırken, sarı-kırmızılı takımda defans ve forvet oyuncuları ayrı ayrı PAF takıma karşı hücum ile savunma organizasyonları denediler. 
     İdmanın son bölümünde PAF takımıyla yapılan kısa süreli çift kale maçı A takım 4-0 kazanırken, goller ise Orhan 2 ve Bratu'dan 2 geldi. 
     Sarı-kırmızılılarda sakatlığı süren Batista ve kalçasında ağrısı bulunan Ümit'in yanı sıra, üniversitedeki sınavları nedeniyle Romanya'da bulunan Tamas çalışmada yer almadı. 
     
     HASAN'IN DURUMU 
     Uzun süredir sakatlığı nedeniyle takımdan ayrı olan Hasan Şaş, düz koşularını bugün takımla birlikte yaptı. 
     Kulüp doktoru Bülent Bayraktar, Hasan'ın 10 gündür koşu programını sürdürdüğünü ifade ederek, ''Tedavi programı tamamen bitmiş değil. Bu nedenle de performansına yünelik yüklemeleri henüz yapamıyoruz. Önemli bir sakatlık geçirdiği bilinmeli'' diye konuştu. 
     Galatasaray, Bursaspor maçı hazırlıklarını akşam yapacağı antrenmanla sürdürecek. 
     
</TEXT>
</DOC>
