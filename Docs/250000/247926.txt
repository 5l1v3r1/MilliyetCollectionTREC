<DOC>
<DOCNO> 247926 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/15/ekonomi/aeko.html </URL>
<DATE> 2004/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
'Tüpraş için aldığımız kredinin yarısını iade ettik' 
</HEADLINE>
<TEXT>


Tatneft Tüpraş için bankalardan aldığı kredinin yarısını iade etti. Tataristan'ın Türkiye temsilcisi Ramil Mavlyutov, "İşlemleri yeniden başlatmak için Danıştay'ın kararını bekliyoruz" dedi 

SONGÜL HATISARU 

Tüpraş ihalesi Ankara 10. İdare Mahkemesi tarafından iptal edilmeseydi, Efremov - Zorlu ortaklığı satış bedeli olan 1.302 milyar doları 28 Mayıs'ta peşin ödeyecekti. 
Bankalardan Tüpraş ödemesi için aldıkları kredinin yarısını iade ettiklerini söyleyen Tataristan'ın Türkiye Temsilcisi Ramil Mavlyutov, "Tüpraş'ta ilk verdiğimiz teklif 600 milyon dolardı, daha sonra revize teklifte bunu 1 milyar 10 milyon dolara çıkardık, nihai teklifte de 1 milyar 302 milyon dolar verdik" dedi. 
Türk bankalarıyla 450 milyon dolar civarında kredi için anlaşma sağladıklarını ifade eden Mavlyutov mahkemenin engelleyici kararından sonra kredi işlemlerini durdurduklarını söyledi. Alınan bu kredi karşılığında Tüpraş hisseleri teminat olarak bankalara verilecekti. 

'Gerekirse 1 yıl bekleriz' 
Mavylutov, bir bölüm kredide ise işlemlere başlanmış olduğu için iade sürecini işletemediklerini ve bu bölüm için faiz ödediklerini kaydetti. 
Bildiğimiz kadarıyla Tatneft ve Zorlu aralarında Akbank, Garanti, Vakıfbank ve Güney Afrika kökenli Standard Bank'ın bulunduğu bankalarla 550 milyon dolar kredi tutarı üzerinde anlaşmaya varmıştı. Ancak Tüpraş ihalesinin iptal edilmesi nedeniyle kredi işlemleri durdurulmuştu. 
Tüpraş'ta bilindiği gibi Ankara Bölge İdare Mahkemesi'nin yürütmeyi durdurma kararından üç gün sonra Ankara 10. İdare Mahkemesi dosyayı esastan görüşmüş ve ihalenin iptali kararını vermişti. Bu gelişme üzerine Özelleştirme İdaresi Başkanlığı Danıştay'a yürütmenin durdurulmasıyla birlikte iptal başvurusunda bulundu. 
Türk hukukundaki uygulamalar göz önüne alındığında Tüpraş'la ilgili olarak Danıştay'da devam eden hukuki sürecin sonuçlanması bir yılı bulabilir. 
Mavlyutov, Tüpraş için Rus merkezi hükümetinin de onayını alarak ciddi bir alıcı olarak ortaya çıktıklarını ve hukuki süreç bir yılı bulsa dahi bekleyeceklerini söylüyor. 

'20 milyon dolar harcadık' Ham petrol tedarikçisi oldukları Tüpraş'la uzun süreden bu yana ilgilendiklerini söyleyen Mavlyutov bugüne kadar faiz ve danışmanlık hizmeti dahil olmak üzere Tüpraş ihalesi için 20 milyon dolar civarında bir harcama yaptıklarını ifade ediyor. 
Mavlyutov, Tüpraş ihalesine Türk hükümetinin daveti üzerine katıldıklarını, Tüpraş yönetimi ve ÖİB yetkilileri ile Maliye Bakanı Kemal Unakıtan'ın Tataristan'da Tatneft hakkında detaylı bilgi aldıklarını ve bu nedenle gelinen süreçten şaşkınlık duyduklarını söylüyor. 


</TEXT>
</DOC>
