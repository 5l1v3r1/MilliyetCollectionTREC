<DOC>
<DOCNO> 211433 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/27/son/sondun24.html </URL>
<DATE> 2004/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
WP ''Erdoğan'ın ziyareti ilişkilerin eskiye döndüğünün işareti'' 
</HEADLINE>
<TEXT>

     The Washington Post gazetesi, Başbakan Recep Tayyip Erdoğan'a Beyaz Saray'da yapılacak karşılamanın, bir yılda Türk-Amerikan ilişkilerinin yeniden eski güçlü konumuna ulaştığının sinyali olduğu değerlendirmesini yaptı. 
     Gazetenin Ankara çıkışlı ve Karl Vick imzalı haberinde, ilişkilerde değişikliğe işaret edilirken, sadece 6 ay önce iki ülke arasındaki ilişkilerin son yılların en düşük seviyesinde olduğu hatırlatıldı. 
     Washington Post, iki hafta önce ise Suriye Devlet Başkanı Beşşar Esad'ın Türkiye'yi ziyaret etmesi, ardından Türk Dışişleri Bakanı'nın İran'a gitmesi gibi gelişmelerle birlikte, Türk-Amerikan ilişkilerinin iyileşmesinin görüldüğünü yazdı. 
     Haberde, ABD'nin, Suriye ve İran'dan uzak durması yönünde Türkiye'ye sessizce tavsiyede bulunduğu kaydedildi. 
     Gazetede, Türkiye'deki Batılı bir diplomatın, Başbakan Erdoğan'ın Beyaz Saray'da karşılanmasına ilişkin olarak, ''Bu, ilişkilerin yoluna girdiğini gösteren bir sembol. Eğer öyle olmasaydı, Başbakan ABD'ye gitmezdi'' şeklindeki sözlerine yer verildi. 
     Başbakan Erdoğan'ın, Suudi Arabistan'daki Müslüman liderlerle görüşmesinde, ''İslami piyasa'' kavramına ve ilişkilerin etnik, dini, coğrafi temellere dayandırılmasına karşı çıktığı ve bu tür yaklaşımların, ABD'de memnuniyetle karşılandığı da kaydedilen haberde, Türkiye'nin, İran ve Suriye gibi komşularıyla, özellikle ''Kürtlerin ayrılıkçı emellerine karşı'' daha da yakınlaştığı savunuldu. 
     TBMM Dışişleri Komisyonu Başkanı Mehmet Dülger'in, ''Komşunuzda yangın varsa diğer komşulara da danışılmalı. Çünkü ABD orada kalmayacak, ancak biz daima orada olacağız'' sözlerine de haberde yer verildi. 
     Gazete, Türkiye Irak savaşında kuzeyden cephe açmadığı için, ABD'nin Irak'taki Kürtlerle yakın işbirliği yaptığını ve bu yüzden de pek çok Türkte, Amerikan güçlerinin Irak'ta Kürtlerle aynı tarafta olduğu şeklinde bir kanının bulunduğunu yazdı. 
     Haberde, Başbakan Erdoğan'ın, başta Kerkük olmak üzere, Irak konusunda Türkiye'nin endişelerini ve Irak'taki PKK sorununu Beyaz Saray'da dile getireceği belirtildi. 
     "İLİŞKİLERİ YOLUNA KOYMA SIRASI" 
     ABD'de yayımlanan Christian Science Monitor CSM gazetesi, ''Başbakan Recep Tayyip Erdoğan'ın ABD ziyaretinin, iki ülke ilişkilerini yeniden eski konumuna getirmek için bir fırsat olduğunu'' yazdı. 
     ''Türkiye'nin gözü ödülde'' başlığıyla yayımlanan yorumda, ''Erdoğan en büyük 5 Müslüman ülkeden biri olan Türkiye'yi Avrupa Birliği'ne sokmakta başarılı olabilirse bunun İslam dünyasındaki ılımlılar için büyük bir zafer, El Kaide gibi aşırı dinci terör örgütleri içinse büyük bir yenilgi olacağı'' kaydedildi. 
     Yorumda, ''Erdoğan'ın ABD Başkanı George Bush ile görüşmesinin, ABD'nin Irak Savaşı'nda Türkiye'den cephe açma talebinin kabul edilmemesinin ardından yıpranan ilişkileri onarmak için bir fırsat olduğu'' belirtildi ve ''Bush'un, Türkiye'nin AB üyeliği için hayati önem taşıyan desteğini verebileceği'' de ifade edildi. 
     ''Başbakan Erdoğan'ın, Irak'tan dönen Amerikan askerlerinin, İncirlik üssünü kullanmasına izin vermesinin akıllıca olduğu'' kaydedilen yorumda ayrıca, ''Türkiye'nin AB'ye katılma amacına uyumlu olarak, Kıbrıs konusunda da adımlar atıldığı'' bildirildi. 
     Yorumda, ''Erdoğan'ın Newsweek dergisine verdiği demeçte, AB'nin, medeniyetler buluşmasını sağlamak istiyorsa, Türkiye'yi içine alması gerektiği yönündeki sözlerine'' işaret edildi ve ''Erdoğan, Türkiye'nin kültürel bir köprü olmasını öneriyor görünüyor'' denildi. 
     ''Erdoğan'ın, Suriye ve İsrail arasındaki barış görüşmelerinde Türkiye'nin arabuluculuk rolünü desteklemesinden'' de bahsedilen yorumda, ''Erdoğan'ın ziyaretinin, Kıbrıs ve Irak konularında yoğunlaşacağı'' kaydedildi. 
     
</TEXT>
</DOC>
