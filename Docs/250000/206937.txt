<DOC>
<DOCNO> 206937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/07/spor/bnba.html </URL>
<DATE> 2004/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
New York'un kumarı 
</HEADLINE>
<TEXT>

   NBA'in en popüler takımı, yeni patron Isiah Thomas ile yeni bir yapılanma süreci başlattı. Thomas, takımı ayağa kaldırmak için yüksek kontratlı oyuncularını takasta kullandı 
      NBA'e yakın plan METE AKTAŞ 

   
   İKİ hafta önceki yazımda Scott Layden'ın görevine son verilmesinin ardından NBA'in en popüler takımlarından New York Knicks başkanlığına getirilen Isiah Thomas'ın yeni görevinde kendisini bekleyen en zorlu görevin yüksek kontratlı oyunculardan kurtulmak olduğunu söylemiştim. 
   Layden döneminde yapılan yanlış transferler ve haketmeyen oyunculara verilen aşırı yüksek kontratlar sonucunda New York, yıllardır NBA'in oyuncularına en çok para ödeyen takımı haline gelmişti. Bu yıl NBA'in belirlediği ücret tavanı olan 43.8 milyon dolarlık sınırı çoktan delen Knicks'in, oyuncularına ödemek zorunda olduğu toplam para tam 89.4 milyon dolardı. 
   
   Cesur adımlar 
   Isiah Thomas'ın önünde iki seçenek vardı. Ya Charlie Ward, Antonio McDyess gibi büyük paralar alıp karşılığını veremeyen oyuncuların kontratlarının sezon sonunda sona ermesini bekleyip, 2004 yazında transfer pazarında aktif rol üstlenerek "yeniden yapılanma" sürecine adım atacak, ya da bu oyuncuları takasta kullanarak, karşılığında yüklü kontratlara sahip, ama en azından Knicks'i play - off potasına sokacak oyuncular alıp, sabırsız Knicks taraftarlarını heyecan dolu günler vaad edecekti. Thomas, pazartesi günü yaptığı 7 oyunculuk dev takasla 2. yolu seçtiğini açıkça gösterdi. 
   New York Knicks ve Phoenix Suns takımları arasında yapılan takas sonucunda Knicks, Phoenix'den All - Star guard Stephon Marbury, bir zamanların en iyi oyuncularından tecrübeli Anfernee "Penny" Hardaway'i, az kullanılan genç Polonyalı pivot Cezary Trabinski'yi alırken, Phoenix'e All - Star forvet Antonio McDyess'ı, guardlar Charlie Ward ve Howard Eisley'i, çaylak forvet Maciej Lampe'yi, Kinder Bologna'da oynayan Sırp guard Milos Vujanic'in draft hakları ile gelecek yıllara ait iki 1. tur draft hakkı ile nakit para verdi. 
   Isiah Thomas böylece bu takasla görevdeki 2. haftası dolarken Knicks takımının kadrosunun yarısından fazlasını değiştirmeyi başardı. Peki bu takasın New York için artıları eksileri neler biraz da bunlara değinelim. 
   
   ARTILAR 
   a 9 yıl önce basketbolu bırakan 42 yaşındaki Isiah Thomas her sabah kalktığında takımdaki en iyi point guardın hala kendisi olduğu gerçeğine daha fazla dayanamadı. Bu yüzden Jason Kidd'in ardından ligin en iyi point guardı olarak gösterilen, öz be öz "New York çocuğu" olan Stephon Marbuy'i almak için bu kadar kapsamlı bir takasa girişti. Bu sezon 20.8 sayı 8.3 asist ortalamalalarıyla oynayan atletik guard, gösterişli oyunu ile Knicks taraftarlarını yeniden Madison Square Garden'a gelmeye teşvik edecektir. 
   b Knicks bir anda Marbury, Allan Houston, K. Van Horn, Kurt Thomas, Mutombo'dan oluşan ve 2 yıllık play - off hasretini sona erdirebilecek, Doğu için güçlü bir ilk beşe sahip oldu. 
   c Antonio McDyess'ın eski formuna kavuşup yeniden bir All - Star gibi oynamaya başlama şansı her zaman varolsa da, Knicks'in takasta kaybettiği hiç bir oyuncuyu, özellikle Eisley ve Ward'ı fazla aramayacak. 
   
   EKSİLER 
   a Stephon Marbury, doğup büyüdüğü yerde, medyanın acımasız baskısına dayanabilecek mi Marbury çok iyi bir oyuncu olsa da, gittiği takımlarda hep huzursuzluk çıkartan bir oyuncu olarak anılmıştır. Nets forması giyerken takım arkadaşı olan Keith Van Horn'u yerden yere vurduğu günler akıllarda. Van Horn - Marbury bakalım Knicks'de görüş ayrılıklarını çözümleyebilecekler mi 
   b 2002 yılında draft ettikleri ve o tarihten beri Amerika'ya getirmeye çalıştıkları Sırp guard Milos Vujanic, eğer NBA'e gelir de, Avrupalı bir Jason Kidd'e dönüşürse, 2003'te seçtikleri, ama şu ana kadar hayal kırıklığı yaratan Polonyalı forvet Maciej Lampe pota altında bir güç haline gelirse, Isiah Thomas'ın o sevimli gülümsemesi yerinde olur mu bilinmez. 
   c Bu takas, kısa vadede sorunları çözümlese de Knicks'in, Penny Hardaway ve Marbury'nin yüklü kontratları yüzünden uzun süre maddi olarak eli kolu bağlı olacak. Dahası verdikleri iki 1. tur draft hakkı kadrolarına genç yetenekleri katma şanslarını engelleyecek. Hele bir de Knicks play - off'a kalamayıp bu draft hakları "lottery pick" olursa, seyreyleyin gümbürtüyü. 
   
   Bizimkiler kazandı    Okur da, Hido da güldü 
   NBA'DE Detroit Pistons'ın, Boston Celtics'i 78 - 68 yendiği maçta Mehmet Okur 4 sayı attı. 25 dakika sahada kalan Okur ayrıca 4 ribaunt aldı ve 1 de asist yaptı. Celtics'in en skoreri ise 27 sayı bulan Paul Pierce oldu. San Antonio Spurs'un da, Denver Nuggets'ı 98 - 74 mağlup ettiği maçta ise Spurs'ta forma giyen Hidayet Türkoğlu 3 sayı, 4 ribaunt ve 1 asistle oynadı. Tim Duncan ise 30 sayı atarak sahanın yıldızı oldu. 
   
   Diğer sonuçlar 
   Milwaukee-Philadelphia 88-76 
   Indiana-Miami 87-65 
   Phoenix-Chicago 82-87 
   Golden State-Houston 65-83 
   Dallas-Utah 94-108 
   Portland-Saettle 108-119 
   
   Sayılarlar geçen hafta 
   10.000 Dolar. Cumartesi günü oynanan ve Indiana'nın 91 - 84'lük galibiyetiyle sonuçlanan Indiana- New Orleans maçında yumruklaşan Indianalı Al Harrington ile Hornets oyuncuları George Lynch ve Jamaal Magloire'a 10.000'er dolar para cezası verildi. 
   900 Galibiyet. Detroit'in Golden State'i 99 - 93 yendiği maçta Detroit Pistons coachu Larry Brown NBA kariyerinin 900. galibiyetine ulaşarak NBA tarihinde bu sayıya ulaşan 7. coach olmayı başardı. 
   130 Sayı. Sacramento Kings, Seattle'ı 130 - 99 yenerken Sacramento'nun attığı 130 sayı bu sezon bir takım tarafından atılan en yüksek sayı oldu. 
   34 Maç. Detroit, Golden State'i 99 - 93 yenince son 34 maçta 34. defa bir rakibini 100 sayının altında tutmayı başardı ve NBA rekorunu kırmış oldu. 
   18 Yıl. Allen Iverson'dan yoksun zor günler geçiren Philadelphia, Pazar günü deplasmanda San Antonio'yu 93 - 77 yenerek haftanın en büyük sürprizini gerçekleştirdi ve rakibinin 13 maç süren galibiyet serisini de sona erdirmiş oldu. Ama daha da önemlisi Philadelphia bu galibiyetle tam 18 yıl süren San Antonio'da maç kazanamama alışkanlığını sona erdirmesiydi. 
   10 Blok. New Jersey deplasmanda ezeli rakibi New York'u 95 - 85 yenerken Knicks pivotu Dikembe Mutombo 10 blok yaparak, bu sezon bir maçta en çok blok yapan oyuncu oldu. 
   5 Philadelphia maçında sırtından sakatlanarak oyunu terkeden San Antonio'nun Arjantinli skorer guardı Emanuel Ginobili'nin en az 5 maçta oynayamayacağı açıklandı. Ginobili'nin yokluğunda son 1-2 haftadır form grafiğini yükseltmeye başlayan Hidayet Türkoğlu'na büyük iş düşecek. 
   1 Lakers'ın 40 yaşındaki süper forveti Karl "The Mailman" Malone'un dizindeki sakatlığının tahmin edilenden daha ciddi olduğu ortaya çıkınca tecrübeli oyuncu 19 yıllık NBA kariyerinde ilk defa sakatlar listesine konuldu. 
   
   Ne dedin Ne dedin 
   "Yao, pota altında çok hanım evladı gibi hareket ediyor. Birileri, ona ikili sıkıştırmaya geldiğinde, bir defalığına rakiplerinin suratına dirsek atsa , yanına hiç kimse kolay kolay yaklaşmayacak, ama bir türlü bunu yapamıyor." Houston coachu Jeff Van Gundy yıldız oyuncusu Yao Ming'in 2.26'lik cüssesini daha iyi kullanıp rakiplere karşı biraz diş göstermesi gerektiğini söylüyor. 
   
   Haftanın oyuncusu 
   
   BEN WALLACE Detroit Pistons 
   DETROITPistons'ın NBA rekoru kıran sert savunmasındaki ana kahraman tabii ki ligin en iyi savunmacısı olarak gösterilen Ben "Big Ben" Wallace'dan başkası değil. 2.06 boyundaki atletik forvet geçen hafta yine Pistons pota altına "uçuşa kapalı alan" olarak ilan etti. All - Star oyuncunun geçen haftaki istatistikleri 11.5 sayı 15.8 ribaund 3.0 blok 2.3 asist ve 2.0 top çalma oldu. 
   
   Haftanın Beşi 
   Elton BRAND LA Clippers 
   Ben WALLACE Detroit 
   Jason KIDD New Jersey 
   Jermaine O'NEAL Indiana 
   Ray ALLEN Seattle 
   
   Haftanın olayı 
   NEW York Knicks'in takas yoluyla Phoenix Suns'ın Brooklyn New York'lu All-Star guardı Stephon Marbury'i transfer etmesi. 
   
   Haftanın takımı 
   
   DETROIT PISTONS 
   GEÇTİĞİMİZ hafta oynadığı 4 maçı kazanarak arka arkaya 5. galibiyetini alan Detroit Pistons sıkı savunmasıyla rakiplerinin belini kırmaya devam ediyor. Haftaya Merkez Grubu'ndaki önemli rakipleri New Orleans'ı yenerek başlayan Pistons, ardından Batı'nın güçlü takımlarından Portland'ı, Phoenix'i ve son olarak da Golden State'i yendi. Pistons daha önceki 30 maçta olduğu gibi bu 4 takımı da 100 sayı barajının altında tutarak bir NBA rekoruna imza atarken, coach Larry Brown'a da NBA'deki coachluk kariyerindeki 900. galibiyetini hediye etti. Yıldızımız Mehmet Okur da haftayı 11.5 sayı 4.0 ribaund 1.8 asist 1.0 blok ortalamalarıyla tamamladı. 
   
   Bu maç kaçmaz 
   SAN ANTONIO SPURS- INDIANA PACERS 10 Ocak Cumartesi 
   MUHTEMEL bir NBA Finali eşleşmesinin ilk provası olarak değerlendirebileceğimiz karşılaşmada geçtiğimiz hafta 13 maçlık galibiyet serisi bozulan San Antonio, kendisini güçlü Batı takımlarına karşı ispat etmeye ve saygı kazanmaya çalışan Indiana Pacers'ı ağırlayacak. 
   
   
</TEXT>
</DOC>
