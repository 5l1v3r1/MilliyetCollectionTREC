<DOC>
<DOCNO> 205626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/31/ekonomi/eko01.html </URL>
<DATE> 2004/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Motorolayla TMSF anlaşmak üzere 
</HEADLINE>
<TEXT>



Uzanlar'ın yaklaşık 8.5 katrilyon liralık İmar Bankası borcunun bir kısmını Telsim'in satışından sağlanacak gelirle karşılamayı planlayan TMSF'nin, el koyduğu Telsim'in Motorola ve Nokia'ya 3.2 milyar doları bulan borcunun bir kısmının sulh yoluyla ödenmesi konusunda bu şirketlerle yakında bir anlaşma yapması bekleniyor. Görüşmelere yakın bir kaynaktan alınan bilgiye göre, TMSF'deki hacizli varlıkların sorunsuz satışına olanak sağlayan taslağın yasalaşmasından önce bu anlaşmanın nihayileşmesi mümkün görünmüyor. İki maddeden oluşan yasa taslağı, TMSF'nin alacaklı olduğu gruplardan el koyduğu hacizli şirketlerin ihale yöntemiyle satılabilmesine ve bu şirketleri alacak grupların daha sonradan hukuki sorun yaşamalarını engellemek amacıyla hazırlandı. 


</TEXT>
</DOC>
