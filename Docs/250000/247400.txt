<DOC>
<DOCNO> 247400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/12/son/sontur06.html </URL>
<DATE> 2004/06/12/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Safranbolu'da, esnafa İngilizce kursu... 
</HEADLINE>
<TEXT>

     Karabük'ün tarihi evleriyle ünlü Safranbolu İlçesi'nde, yabancı turistlerle iletişim zorluğu çeken esnafa ücretsiz İngilizce kurs veriliyor. 
     Karabük Esnaf ve Sanatkarlar Odası Başkanı Muammer Dumaner, AA muhabirine yaptığı açıklamada, UNESCO'nun Dünya Miras Kentleri Listesi'nde yer alan tarihi konaklarıyla ünlü ilçelerine gelen yabancı turistlerle iletişim sorunu yaşayan esnaftan talepte bulunan 30 kişiye, odalarının toplantı salonunda İngilizce kursu vermeye başladıklarını söyledi. 
     Safranbolu'ya özellikle kültür turizmine önem veren Fransa ve Japonya gibi ülkelerden çok sayıda turist geldiğini, yabancı dil bilmeyen esnafın iletişim sorunu yaşaması nedeniyle de satış yapmakta zorlandığı belirten Dumaner, şöyle dedi 
     ''Pazartesi ve Çarşamba günleri 2'şer saat olmak üzere odamızın üyesi esnafa İngilizce kurs veriyoruz. Her geçen gün bölgemize yabancı turistlerin ilgisi artıyor. Esnafımızın, İngilizce'nin yanı sıra başka yabancı dilleri öğrenmesi kaçınılmaz. Çünkü, 18, 19 ve 20. Yüzyıl başlarında yapılmış tarihi konaklarının yanı sıra doğasıyla da ilçemiz turizmin gözde mekanlarından biri konumda. Esnafımız, eğer turizmden gelir elde etmeyi hedefliyorsa bunun gereklerini yerine getirmek durumundadır.'' İngilizce Öğretmeni İlhan Kavilci, esnafın yabancı dil öğrenmek için çok çaba harcadığını, kendi aralarında da sık sık pratik yaparak dillerini geliştirmeye gayret gösterdiklerini, öğrencilerinden de memnun olduğunu belirtti. 
     Kursa katılan Şahin Yavuz da özellikle yaz aylarında yabancı turistlerin sayısının artığı ilçede, İngilizce bilen esnaf sayısının yok denecek kadar az olduğunu belirterek, mimiklerle anlaşmaya çalıştıkları turistlerle bundan sonra konuşarak iletişim kuracaklarını söyledi. 
     
</TEXT>
</DOC>
