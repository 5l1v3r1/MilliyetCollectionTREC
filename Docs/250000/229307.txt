<DOC>
<DOCNO> 229307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/son/soneko38.html </URL>
<DATE> 2004/04/07/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
TİSK Başkanı Baydur Köy enstitüleri yeniden açılmalıdır 
</HEADLINE>
<TEXT>

     Türkiye İşveren Sendikaları Konfederasyonu TİSK Yönetim Kurulu Başkanı Refik Baydur, alçakgönülle ve aklıselimle yürüyen iktidarların daima kazanacağına işaret ederek, ''Çizmeyi taşan beyan ve uygulamalar iktidarı mutlaka yıpratır'' dedi. 
     Baydur, düzenlediği basın toplantısında, AK Parti'nin belediye seçimlerindeki başarısına dikkat çekerek, bu başarının öncelikli sebebinin, siyasi istikrar ve ekonomideki iyileşme olduğunu söyledi. 
     İktidar partisinin başarılarını, şimdiye kadar yaptıkları icraatların milletçe takdir edilmiş olmasına bağladıklarını dile getiren Baydur, şöyle devam etti 
     ''Ancak siyasi geçmişimize baktığımızda çok oy kazanan parti yönetimlerinin yanlış yollara sapmaları ihtimalini AK Parti'nin denememesini temenni ederiz. Böyle bir uygulama öncelikle iktidarı yıpratır. Bunun geçmişte örneklerini gördük. 
     Kazanmak kaybetmekle teğet gelişen bir yoldur. Bu yolu alçakgönülle ve aklıselimle yürüyen iktidarlar daima kazanır. Çizmeyi taşan beyan ve uygulamalar iktidarı mutlaka yıpratır.'' Kıbrıs sorununa da değinen Baydur, Kıbrıs'ta çözüm süreci içinde bulunulduğunu belirterek, referandumdan ''evet'' çıkması durumunda Kıbrıs'a yardımın artacağını, AB'nin Türkiye'ye karşı Kıbrıs'ı bahane edemeyeceğini ifade etti. 
     Baydur, ''Evet çıktığı takdirde Denktaş inatlaşması bitecek, Türk siyasetçileri Kıbrıs'ı siyasi yatırım olarak kullanamayacak. Türkiye-Kıbrıs arasındaki off-shore veya karapara ilişkisi kalkacak, yabancı sermaye girişi hızlanacaktır'' dedi. 
     
     AB İÇİN İŞÇİ-İŞVEREN ORTAK EYLEM PLANI 
     Refik Baydur, Türkiye-AB ilişkilerine işaret ederek, üyelik hedefine erişme doğrultusunda oluşturdukları ''işçi-işveren ortak eylem planı''nı yürürlüğe koyacaklarını bildirdi. 
     Plan çerçevesinde öncelikle Türkiye'nin argümanlarını kararda etkili olacak AB çevrelerine anlatmayı ve müzakare tarihi belirlenmesinin hayati önemini vurgulamayı amaçladıklarını anlatan Baydur, çalışmalar kapsamında ortak bir deklarasyon yayınlanacağını, TİSK, Türk-İş, Hak-İş ve DİSK'den oluşan heyetin Brüksel'de AB Komisyonu, Avrupa Parlamentosu ile işçi ve işveren kesiminin yetkilileri ile temaslarda bulunacaklarını kaydetti. 
     Hükümetin ekonomide olumlu değişimin yaşandığı bugünkü şartlarda asgari ücrette geçerli olan üçlü tespit prensibine özen göstermesi gerektiğini belirten Baydur, ''Türkiye büyük bir işsizlik batağı içindedir. İşsizliğin azaltılması için ulusal istihdam stratejisi ve politikası oluşturulmalı, işçi, işveren ve hükümet ortak bir eylem planı belirlemelidir'' dedi. 
     
     ''REFAH 2005'DEN SONRA'' 
     Refik Baydur, ''Bugün hissedilmeyen ekonomik refah, ancak 2005 yılından itibaren vatandaşın avucuna doğru gelmeye başlayacak'' diye konuştu. 
     Yaşanan olumlu gelişmelere rağmen cari açığın tehlikeli bir çizgide arttığına dikkati çeken Baydur, ihracatın da devamlı ve istikrarlı bir artış yerine zikzaklar çizerek yükseldiğini, ithalat artışının beklenenin üstünde olduğunu söyledi. 
     Baydur, kişi başına milli geliri bin 500 doların altında bulunan illere yatırımı ve istihdamı teşvik eden 5084 sayılı Kanun'un girişimciler arasında haksız rekabete yol açacağını ve adil olmayan sonuçlar yaratacağını savundu. 
     Küreselleşmenin getirdiği zorlu rekabet şartlarının esnek çalışma uygulamasını gerekli kıldığını ifade eden Baydur, özellikle mevcut SKK prim hesaplama yönteminin, esnek çalışmaları dikkate alacak şekilde yeniden ele alınması gerektiğini belirtti. 
     Son zamanlarda yaşanan grevlere işaret eden Baydur, ''Böyle sırat köprüsünden geçtiğimiz bir dönemde işletmeleri sıkıntıya sokacak uygulamalardan kaçınmalıyız'' dedi. 
     
     ''KÖY ENSTİTÜLERİ YENİDEN AÇILMALI'' 
     Türkiye'nin tarım ve hayvancılıktaki eksikliğine değinen Baydur, sanayi ve ileri teknolojinin gelecekte tarımı daha da önemli hale getireceğini vurgulayarak, ''Köy enstitüleri yeniden hizmete açılmalı ve desteklenmelidir. Bunun için köy enstitüleri yeniden ve tam eski öğretileriyle köye, aynı zamanda tarım ve hayvancılığa dönük öğrenci yetiştirmelidir'' şeklinde konuştu. 
     Refik Baydur, bölgesel üretim verileri gözönüne alınarak eğitimli gençlere devlet arazilerinin parasız verilmesi, üretim ve istihdamı artıran kişi ve kuruluşlara bu arazi tapularının bedelsiz devredilmesi gerektiği görüşünü dile getirerek, ''Böylelikle bu araziler, bazı zorbaların elinden alınarak üretime geçecektir'' dedi. 
     
     ''İMAM HATİPLERDE TARIM VE HAYVANCILIK OKUTULMALI'' 
     İmam Hatip okullarında tarım ve hayvancılığın okutulması ve uygulanmasına önem verilmesi gerektiğini ifade eden Baydur, ''İmam Hatip okullarının adını değiştirmekle bir yere ulaşamayız. İmam Hatip mezunları ilahiyat, din tarihi ve felsefe yüksek okullarına girebilmeli, camilerde görevlendirilme, kendilerine tatmin edici maddi imkanlar sağlanmalıdır. Böylece eğitimli hoca ile köye dönük eğitim almış öğretmen biraraya gelerek köylüye kalkınma ve uygar yaşama olanakları sağlayacaktır'' şeklinde konuştu. 
     Refik Baydur, soruları da yanıtlarken, AK Parti'ye yönelik sözleriyle ilgili bir soru üzerine, ''Biz sadece bir tavsiyede bulunuyoruz. Geçmişte mesela Demokrat Parti zamanında başarısının partiyi çok şımarttığını ve kendi ipini kendisinin çektiğini görüyoruz. Dilerim AK Parti'de bu olmaz. AK Parti çok temkinli olmalı'' dedi. 
     
     ÜCRETİN DÜŞÜK OLDUĞU GREVLER HAKLI 
     Baydur, grevlere ilişkin bir soru üzerine ise, bütün grevleri haklı görmediğini, işçi ücretinin düşük olduğu grevleri haklı, ücret düşük olmasa da sadece parasal nedenlerle gidilen grevleri ise haksız bulduğunu kaydederek şöyle konuştu 
     ''Örneğin 1.5 milyar lira maaş alınan yerdeki grev haksızdır. Bu durumda hükümetin grevi erteleme yetkisi vardır. Bazı sendikalar 1.5 milyar lirayı az görür, bazıları 1 milyar lirada bile anlaşır, bazıları sosyal hakları ön plana alır. 
     Sendikaların bana göre işyerleriyle istihdam anlaşması yapması lazım. İrlanda bunu yaptı, çok başarılı oldu. Mesela İki puan fedakarlık ediyorum. Sen de buna karşılık 10 kişi daha istihdam edeceğini taahhüt et şeklinde uygar bir sendikacılığa ihtiyacımız var. Türkiye'de bugüne kadar işçi ve işveren sendikaları klasik toplu sözleşme hizmetinden başka birşey yapmadılar.'' 
     
</TEXT>
</DOC>
