<DOC>
<DOCNO> 236182 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/30/son/soneko24.html </URL>
<DATE> 2004/04/30/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Babacan Cari açık büyüyorsa ve kur da düşüyorsa korkmak lazım 
</HEADLINE>
<TEXT>

     Devlet Bakanı Ali Babacan, ekonomide müdahale edilecek noktaların sınırlı ve belli olduğunu ifade ederken, ''kimse onun dışında bir müdahale beklemesin dedi'' Devlet Bakanı Babacan, CNNTürk'te konuk olduğu programda, ekonomiye ilişkin soruları yanıtladı. 
     Babacan, cari açıkla ilgili soruyu yanıtlarken, cari açık konusunda yılbaşında programa konulan rakamın bir projeksiyondan ibaret olduğunu söyledi. 
     Cari açığın yüzde 3 olarak belirlendiğini anlatan Bakan Babacan, bu yüzde 3'ün de finanse edilebilir olduğu, bir risk teşkil etmediğini herkesin kabul ettiğine dikkati çekti. Babacan 'bu yüzde 3'ün tutmayacağı, daha yüksek bir rakamda gerçekleşeceği' yönünde beklenti oluşması halinde, o zaman da kur'un kendiliğinden hareketlenmesi gerektiğini söyledi. Babacan, şöyle dedi 
     ''Risk nedir biliyor musunuz . Eğer cari açık büyüyorsa ve kurda düşmeye devam ediyorsa o zaman korkmaya başlamak lazım. Bu ne olacak diye. Kurun seviyesini belirleyen o kadar çok faktör var ki. Bu faktörleri birbirinden izole edip, bu kur buraya gelmiştir, sebebi de şudur diyebilmek çok çok zor. 
     Artık Türkiye ekonomisinin parametreleri oldukça şeffaf. Artık herkes neyin, nereye gittiğini gayet iyi biliyor. Türk piyasaları artık uluslararasına açık bir piyasa. Çok sayıda oyuncu var içinde. Artık eskiden olduğu gibi, her şeyi devletten bekleyen bir ekonomi anlayışına da sahip olmamak gerekiyor. Ekonomi yönetiminde hangi noktada nasıl müdahale olur, hangi noktada nasıl müdahale olmaz bu çok açık. Buralarda temel değişiklikler olmaz. Serbest kur rejiminde temel değişiklikler olmaz. Tabii ki aşırı oynaklıklarda Merkez Bankası'nın müdahale hakkı mahfuzdur. Ancak onun da çok seyrek olması lazım. Biz onu çok benimsemiyor ve teşvik de etmiyoruz. Ancak gerektiğinde aşırı oynaklıkta direkt müdahale gerekiyor.'' Cari açığın endişe verici boyutta ulaşması halinde kurun yükseleceğini belirten Babacan, yükselen kurun da cari açığı kendiliğinden kapatacağını kaydetti. 
     
     ''SERBEST KURA HERKES ALIŞSIN'' 

     Artık serbest kur rejimine hep beraber alışılması gerektiğini belirten Babacan, cari açıktan endişeleri olmadığını söylediklerinde, bunun açığın büyümesi, yüzde 7-8'lere çıkarak iyice açılması anlamına gelmediğini bildirdi. 
     Cari açığın açılması halinde, bunun kendi mekanizmalarının devreye girerek bu açığı kapatacağını anlatan Babacan, ''Bu Türkiye'nin toplam döviz dengesi ile ilgili bir konu. Döviz kıtlaşırsa fiyat artacaktır. Döviz bollaşınca fiyat düşecektir. Döviz niye kıtlaşır veya bollaşır Bütün döviz dengesiyle ilgili konulardan dolayı'' diye konuştu. 
     
     CARİ AÇIKTAKİ TEHLİKE SINIRI 

     Babacan, ''kurun cari açığı düzeltmemesi halinde, hükümet için cari açıktaki tehlike sınırının ne olduğuna'' ilişkin soruyu yanıtlarken, ''düzeltmezse demek ki döviz bolluğu vardır. Bir yerlerden finanse oluyordur cari açık. Bir yerlerden para akıyordur'' dedi. 
     İçinde bulunulan dönem ve ortamın, önceki dönemlerle mukayese edilmeyecek derecede farklı olduğuna işaret eden Babacan, bu nedenle kimsenin 1994 ve 2001 ortamı ile bugünü mukayese etmemesi gerektiğini söyledi. Babacan, '' Kur artıyor acaba bir kriz mi olur , böyle bir şey yok'' diye konuştu. 
     Kurun artıp ineceğini ve dalgalanacağını belirten Babacan, serbest kur rejiminde devalüasyon olmayacağına ilişkin yaygın inancın da yanlış olduğunu söyledi. Şu anda ekonomiye bir müdahale olmadığı için devalüasyon olmayacağını belirten Bakan Babacan, kur ve Türk lirasının değer kaybedip kazanmasının, piyasa dengeleri içinde gerçekleştiğini ve bunun da son derece sağlıklı olduğunu bildirdi. Babacan, şöyle devam etti 
     
     KUR RİSKİ KONUSU 

     ''Kimse artık ekonomiye istikrar geldi. Dolarda bin 300'dür. Bu ilelebet değişmez, çünkü istikrar vardır diye bir şey beklemesin. Çok istikrarlı ekonomilerde bile, kurlar iner çıkar yüzde 10-15-20'ye varan dalgalanmalar yıl içerisinde yaşanır. 
     Bu, doğal dalgalanmalardır. Önemli olan bu dalgalanmanın getireceği risklerden korunmaktır. Kur riski almamaktır. Özellikle bankalarımız zaten kontrol altında. Reel sektör kuruluşlarının da buna çok dikkat etmesi gerekiyor. Kur riski almamaları gerekiyor. Bu politikaların bir bütünlük içinde bilinçli ve tutarlı bir şekilde belirleniyor. Her şey izleniyor. Müdahale edilecek noktalar sınırlı ve belli. Onun dışında bir müdahalede kimse beklemesin. Onu da açık açık söylüyorum.'' 
     
     FAİZ DIŞI FAZLA 

     Babacan, ''şu veya bu sebeple bütçede daha fazla faiz dışı fazla sağlanması gündeme gelirse, bu artışı sağlayacak bütçe esnekliği kaldı mı'' sorusuna karşılık ise bu konuda ellerinde fazla bir marj bulunmadığını söyledi. 
     Ancak şu andaki gelişmelerin, illa faiz dışı fazla ile bütçe disiplini konusunda daha farklı bir uygulama yapmalarını gerektirecek değişmeler olmadığına dikkati çeken Babacan, bunların, zaten ekonomik program içerisinde yaşanan dalgalanmalar olduğunu kaydetti. 
     Olası senaryolara karşı, bütün bunların projeksiyonlarının yapıldığına işaret eden Babacan, ''farklı senaryolar altında nasıl tablolar karşımıza çıkabilir Bu kurmuş olduğumuz parametreler, iyimser ya da kötümser senaryoları absorbe eder mi etmez mi, bunların hepsi ince ince planlandı, programımız ondan sonra yürürlüğe kondu'' dedi. 
     Şu ana kadar gözlemledikleri tüm değişimlerin, programın marjları içerisinde olduğunu belirten Babacan, bunların genel gidişat ile borç yapısının ana dinamiklerini etkileyecek değişiklikler olmadığını bildirdi. 
     
     ÖNEMLİ OLAN İÇ BORÇLAR VE BUNUN REEL FAİZİ 

     ''Dış borçlanmada maliyetlerde birkaç puanlık artış, Türkiye'nin borç yapısını derinden, kökünden etkileyecek bir şey değildir'' diyen Babacan, kendileri için asıl önemli konunun iç borçlar ve bunlar üzerindeki reel faizler olduğunu söyledi. 
     Bu reel faizlerin üzerinde bile ciddi marjlar bulunduğunu kaydeden Babacan, ''Bazıları çok iyimser yaklaştığımızı söylüyor. Biz iyimser değil, gerçekçi yaklaşıyoruz. Tüm parametreleri tüm gerçekleri gördüğümüz için. İyimserliğimizin gerekçeleri var. Ama kötümser olanların gerekçelerini okuduğumuz zaman, ikna olmuyoruz açıkçası. Yeni bir ortamdayız, yeni atmosferdeyiz. Hızla herkesin bu atmosfere ayak uydurmasını tavsiye ediyoruz'' şeklinde konuştu. 
     
     İMAR BANKASI 

     Bakan Babacan, İmar Bankası ile ilgili soru üzerine de, devletin tüm ilgili organlarının bu işin üzerine yoğun şekilde gittiğini belirtirken, ''yazık, günah, 6 milyar dolarlık bir yük üstlenmiş durumdayız'' dedi. 

     
</TEXT>
</DOC>
