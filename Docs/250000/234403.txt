<DOC>
<DOCNO> 234403 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/24/son/soneko02.html </URL>
<DATE> 2004/04/24/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Babacan Kıbrıs ve AB bile ekonomide genel gidişatı değiştiremez... 
</HEADLINE>
<TEXT>

     Hazine'den sorumlu Devlet Bakanı Ali Babacan, Türkiye'nin artık ekonomik şoklara karşı çok daha korunaklı olduğunu belirterek, Kıbrıs, Avrupa Birliği AB gibi konularda en kötü senaryolar söz konusu olsa bile ekonomide genel gidişatı değiştirmeyeceğini söyledi. 
     Uluslararası Para Fonu IMF ve Dünya Bankası'nın ilkbahar dönemi toplantılarına katılacak olan Babacan, Washington'da bir basın toplantısı düzenledi. Babacan, Kıbrıs'ta bugün yapılacak referandumlarda elde edilecek sonucun Türk ekonomisi üzerine etkisini değerlendirdi. 
     Devlet Bakanı Babacan, Türk ekonomisinin bir yıl gibi kısa bir süre içinde Irak Savaşı, İmarbank meselesi, İstanbul'daki bombalı saldırılar ve yerel seçimler gibi ciddi şoklardan geçmesine karşın, bütün hedeflerini tutturduğunu, büyümenin sürdüğünü, kamu borç stoğunun azalma trendinde olduğunu ve enflasyon hedefinin tutturulduğunu kaydetti. 
     Babacan, Kıbrıs referandumunda son anketlere göre kuzeyde ''hayır'' çıkmasının beklenmediğini güneyde ise durumun tam tersi olduğunu belirterek, ''biz hem kuzeyin hem de güneyin evet oyu vermesini ve Kıbrıs'ın kalıcı çözüm yoluna girmesini istiyoruz. Ancak kuzeyde evet, güneyde hayır çıkarsa Avrupa Birliği'nin artık önümüze getireceği Kıbrıs konusu kalmıyor'' dedi. 
     Bakan Babacan, ''Türkiye artık ekonomik şoklara karşı çok daha korunaklı. Ne yaptığımızı gayet iyi biliyoruz. Türkiye'nin önü açık. Kıbrıs, Avrupa Birliği üyeliği gibi konularda arka arkaya en kötü senaryolar bile olsa, ki ben umutluyum, genel gidişatı değiştirmez. Çünkü biz olumlu yönde güçlü değişimler geçirdik. Bizim ekonomik programımız, AB konusunda ne olursa olsun kararlılıkla devam edecek. Aralık'ta AB'den tarih alsak da almasak da bakış açımız aynı olacak'' diye konuştu. 
     ABD Merkez Bankası FED'in faiz artırmasının ekonomiye etkisini değerlendirmesi istenen Babacan, Türkiye'nin dış borçlanmaya bağımlılığının, dış borçlanmanın genel borç dinamiklerine etkisinin daha az olduğuna işaret etti. Babacan, ''FED'in faiz artırımının borç dinamiklerine büyük etkisi olacağına inanmıyorum. Bunu daha önce de söyledim. Gazeteler, etkilemez dediğimi yazmış. Ben hiç etkilenmez demedim. Ama etkisi büyük olmaz'' dedi. 
     Babacan, birkaç sene önce Türkiye'de faiz oranlarının yüksekliği dolayısıyla ABD'nin faiz oranları durumunun ülkeye hiç yansımadığını belirterek, ''şimdi bunu tartışmamız bile memnun olmamızı gerektirir. Endişeye gerek yok'' diye konuştu. 
     
     TEMİZ SİYASET 
     Bakan Babacan, ABD'de muhataplarıyla görüşmelerde belirgin bir değişimi de gözlemleme fırsatı bulduğuna dikkati çekerek, ''şüpheler, tedirginlikler tamamen kalkmış durumda. Farklı şeyler soruluyor, konuşuluyor. Artık Türkiye'nin gelecek 10 yılını konuşuyoruz. Amerikalı muhataplarımda, Türk ekonomisindeki bu iyileşme, değişim sürecinin devam edeceği kanaati hakim'' dedi. 
     Babacan, Avrupa ve ABD'nin daha önce Türkiye'deki muhataplarıyla şimdiye kadar tam bir itimat yakalayamadığını kaydetti. Bakan Babacan, önceki hükümetlerde yolsuzluğun ''genel bir gerçek'' olduğunu belirterek, ''muhatap bakan temiz değilse, o bakanla ilişkinin şekli de değişiyor'' dedi. Ali Babacan, şimdi ise Türkiye'yi gerçekten temsil eden, gücünü halktan alan, fildişi kulede oturmayan bir hükümetin var olduğunu söyledi. 
     IMF ile Stand-By anlaşması bittikten sonra nasıl bir ilişki kurulacağı, yeni krediye ihtiyaç duyulup duyulmayacağı sorusuna karşılık Babacan, ''biz henüz IMF ile 2005 ve sonrasını konuşmuyoruz. Ancak bütün alternatifler masada. Açık. Kararı biz, Türkiye Cumhuriyeti olarak vereceğiz. Bu yıl ortalarında da, öngörülebilirlik açısından, kararımızı açıklayacağız'' dedi. 
     Cari açık konusundaki sorulara karşılık Babacan, ''cari açık olduğu doğru ancak 2003'te fazlasıyla finanse edildi. Bu yıl da bir miktar açık olacak. Ancak biz endişe duymuyoruz, sadece yakından izliyoruz. Döviz dengesi, bankaların açık pozisyonu yakından izleniyor. Bankaların açık pozisyonlarda limitleri geçmesine izin yok. Herkes ayağını denk alıyor'' diye konuştu. 
     
     ABD KREDİSİ... 
     ABD'nin, Irak Savaşı'nın Türk ekonomisine olumsuz etkisine karşı ayırdığı 8.5 milyar dolarlık kredi konusunda ABD'nin ''biz hazırız'' dediğini ve problem bulunmadığını ifade ettiğini belirten Babacan, ''biz de uygun görürsek, işimize gelirse alacağız'' dedi. Türkiye'nin 2004 finansman programını yaptıklarını ve sonuçta ABD kredisine, ek kaynağa gerek olmadığı sonucuna vardıklarını söyledi. 
     Babacan, bu krediye belki gelecek yıllar için bakılabileceğini de kaydetti. Bu kredinin kullanılması için bir son tarih bulunduğu yönündeki bir soru üzerine Babacan, teknik bir son tarihin söz konusu olmadığını söyledi. 
     Bakan Babacan, bugün Washington'da IMF ve Dünya Bankası'nın ilkbahar toplantılarına katılacak. Babacan ayrıca, ABD'nin ekonomiden sorumlu Dışişleri Bakan Yardımcısı Alan Larson ile de ikili bir görüşme gerçekleştirecek. 
     
</TEXT>
</DOC>
