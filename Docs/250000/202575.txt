<DOC>
<DOCNO> 202575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/16/son/sontur30.html </URL>
<DATE> 2003/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu nasıl öğretmen Hırsızlıktan sabıkalı çıktı... 
</HEADLINE>
<TEXT>

     Ankara'da bir ilköğretim okulunda görev yapan öğretmen hırsızlıktan sabıkalı çıktı. Polis arama noktasından kaçmak isteyen öğretmenin üzerinde ruhsatsız tabanca ile arabasında esrar bulundu. 
     Meşrutiyet caddesi-Bayındır sokak kavşağında trafik uygulaması yapan polis, yasak yere park eden Şahinbey ilköğretim okulu beden eğitim öğretmeni Berat Ö. 34 'yü otomobilini çekmesi için uyardı. Aracını çekmeyen öğretmen ile trafik polisi arasında tartışma çıktı. 
     Berat Ö'den hakkında cezai işlem yapmak için ruhsat ve ehliyetini isteyen trafik polisi, ehliyet bilgilerinden öğretmenin hakkında ''elektrik hırsızlığından gıyabi tutuklama kararı'' bulunan bir sabıkalı olduğu bilgisine ulaştı. Bunun üzerine trafik polisi, Berat Ö'yü asayiş ekiplerine teslim etmek için muhafaza altına aldı. Bu sırada Berat Ö, trafik polisinin elindeki belgelerini kaparak kaçtı. 
     Trafik polisi telsiz anonslarıyla çevredeki ekiplerden aracın plakasını bildirip yardım istedi. 
     Kısa süren kovalamanın ardından Berat Ö. asayiş ekipleri tarafından yakalandı. Öğretmenin yapılan üst ve otomobil aramasında 1 adet 38'lik toplu tabanca, bu tabancaya ait olduğu belirlenen 2'si izli 5 adet mermi ile sürücü koltuğu altına sigara paketi içerisine zulalanmış 3 gram esrar maddesi ele geçirildi. 
     Bu sırada polislerin yanına gelen Hasan Tahsin K. 30 , Berat Ö'yü tanıdığını ve birlikte olduğunu söyledi. 
     Bunun üzerine Berat Ö. ve Hasan Tahsin K. Çankaya Merkez Karakolu'na getirildi. Kendisinin milli güreşçi olduğunu belirten Hasan Tahsin K. ruhsatsız silahın kendisine ait olduğunu söyledi. 
     ''Hükümet emirlerine uymamak, ruhsatsız silah ve uyuşturucu bulundurmak'' yüzünden haklarında işlem yapılan Berat Ö. ve Hasan Tahsin K. savcılığa sevk edildi. 
     
</TEXT>
</DOC>
