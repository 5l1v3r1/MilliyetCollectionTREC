<DOC>
<DOCNO> 238075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/07/son/sondun40.html </URL>
<DATE> 2004/05/07/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Türk düşmanı belediye başkanına tepkiler büyüyor 
</HEADLINE>
<TEXT>

     Fransa'nın iç taraflarında yer alan Jura bölgesindeki Saint Claude şehrinde Belediye Başkanı Jean-Louis Millet'nin, İçişleri Bakanlığı'na gönderdiği bir mektupta, Türkiye'den gelen göçmenlerin engellenmesini, gayrimenkul almalarının ve iş yapmalarının zorlaştırılmasını talep etmesi, Fransa'daki Türk göçmenlerin sert tepkisine yol açtı. 
     Merkezi Paris'te bulunan Fransa Türkiyeli Göçmen Dernekleri Konseyi, Cumhurbaşkanı Jacques Chirac ve Başbakan Jean-Pierre Raffarin ile birlikte meclis ve senato başkanları, siyasi parti temsilcileri ve belediyeler birliğine gönderdiği mektupta, Millet'nin tavrını sert dille kınadı. 
     Fransız yetkililere gönderilen mektupta, ''Millet'nin yazdığı mektubun çirkin önyargılardan oluştuğu'' belirtildi ve ''ırkçı ve ayırımcı bir politikanın bir belediye başkanı tarafından uygulanmasından derin üzüntü duyulduğu'' bildirildi. 
     Türk göçmenleri suçlayan bu ırkçı mektubun şiddetle kınandığı belirtilen mektupta, ''Türk göçmenlerin kendi kültürleri ve yetenekleriyle Fransız yasalarına uygun yaşadıkları kadar, Fransız kültür, değer ve geleneklerini de paylaştıkları'' kaydedildi. 
     Göçmenlerin, Millet'nin iddia ettiği gibi ekonomik sorunlara yol açmadığı ifade edilen mektupta, bu tavrın, İslam karşıtı ve ırkçı politikayı ortaya koymak için kullanılan bir bahaneden öteye geçemediği bildirildi. 
     Mektupta, ''bu ırkçı söylem karşısında endişemizi dile getiriyor ve yetkilileri uyarıyoruz'' denildi. 
     Saint Claude Belediye Başkanı, bir süre önce İçişleri Bakanlığı'na yazdığı ve kamuoyuna sızan mektupta, kentindeki Türk göçmenlerin topluma entegre olamadıklarını, uyuşturucu ticareti yaparak şehirde satın alınabilecek ne varsa alıp şehri ele geçirdiklerini iddia etmişti. 
     Fransa'daki Türklerin tepkisini çeken mektupta, ''Entegre olmayı kabul etmeyen bu yeni gelenleri, cumhuriyet ilkelerini alt üst edip Hıristiyan geçmişimizi ezen İslami türbanı hiçbir şekilde kabul edemeyiz'' ifadesi de kullanılmıştı. 
     
</TEXT>
</DOC>
