<DOC>
<DOCNO> 220331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/06/son/sontur23.html </URL>
<DATE> 2004/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Erzurum'da Oltu Çayı taştı evlerin bodrum katlarını su bastı 
</HEADLINE>
<TEXT>

     Erzurum'un Oltu İlçesi'nde, bu sabah Oltu Çayı'nın taşması sebebiyle nehir kenarındaki evlerin bodrum katlarını su bastığı bildirildi. 
     Oltu'da dün gece başlayan yağmurun şiddetini arttırması ve kar suyunun erimesi sonucu taşan Oltu Çayı çevresindeki ev ve işyerlerinde bulunan vatandaşlar, kovalarla su tahliyesi yaparken, belediye araçları, çevreye yayılan sel molozlarını temizlemeye çalışıyor. 
     Erzurum Caddesi'nde bulunan ve bir bölümü çöken istinat duvarının, tamamen çökmemesi için tedbir alınmaya çalışıldığı bildirildi. 
     
     AFETE DÖNÜŞTÜ 

     Erzurum ve ilçelerinde son 3 günden bu yana etkili olan sel sularından binlerce ev etkilenirken, Çat İlçesi'nde enkaz altında kaldığı bildirilen 3 kişiye ulaşılmaya çalışılıyor. 
     Erzurum Valisi Mustafa Malay, Erzurum'da adeta bir afet yaşandığını belirterek, "Erzurum merkez, üniversite kampüsü ile Ilıca, Çat, Pasinler,Tortum ve Uzundere ilçelerimizde çok sayıda ev sel sularına maruz kaldı. Devlet, tüm gücüyle vatandaşlara yardım etmeye çalışıyor. Çat İlçesi'nin Değirmenli Köyü'nde çöken evin altında kaldığı bildirilen 3 kişiye ulaşılmaya çalışılıyor" dedi. 
     
</TEXT>
</DOC>
