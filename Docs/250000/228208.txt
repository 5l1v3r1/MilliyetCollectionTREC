<DOC>
<DOCNO> 228208 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/03/son/sondun26.html </URL>
<DATE> 2004/04/03/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Alman Sendikalar Birliği'nin gösterilerine 400 bin kişi katıldı... 
</HEADLINE>
<TEXT>

     Alman Sendikalar Birliği DGB tarafından sosyal kesintileri protesto etmek amacıyla bugün ülke çapında düzenlenen gösterilere yaklaşık 400 bin kişi katıldı. 
     Berlin polisi, başkentteki gösteriye 200 binden fazla kişinin katıldığını, 800 ila 1000 solcu göstericinin, Berlin Eyaleti Sanayi ve Ticaret Odası'nın önünden geçerken binaya boyalı torbalar attığını bildirdi. 
     Polis, bir grup göstericinin de Humboldt Üniversitesi'ne ait boş bir binaya girerek pankart astığını, kendilerini dışarıya çıkartmak için gelen polislere de taş attığını belirtti. 
     DGB yürüyüşünün ve daha sonra tarihi Brandenburg Kapısı önünde düzenlenen mitingin büyük ölçüde olaysız geçtiğini kaydeden polis, az sayıda kişinin geçici bir süre gözaltına alındığını açıkladı. 
     DGB Genel Başkanı Michael Sommer, miting sırasında yaptığı konuşmada, hükümetin sosyal alanda yaptığı kesintileri sert dille eleştirerek, ''Halkın çoğunluğuna zarar veren politikalar sona erdirilmeli. Ülkemizdeki krizin yükünün sade vatandaşın sırtına yüklenmesine izin vermeyeceğiz'' dedi. 
     Stuttgart'ta yapılan DGB gösterisine yaklaşık 140 bin, Köln'deki gösteriye de 50 bin kişinin katıldığı bildirildi. Bu şehirlerde de gösterilerin büyük ölçüde olaysız geçtiği bildirildi. 
     Konuşmacılar, çeşitli alanlarda kesintiler yapılmasını öngören ''Agenda 2010''un ülkedeki konjonktürün canlanmasını engellediğini savunarak, hükümete sosyal ve istihdam politikasında değişiklik yapması çağrısında bulundular. 
     
</TEXT>
</DOC>
