<DOC>
<DOCNO> 227752 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/dunya/dun01.html </URL>
<DATE> 2004/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
'Üyelik yerine özel ilişki' planı tutmadı 
</HEADLINE>
<TEXT>

      GÜVEN ÖZALP Strasbourg 

   
   Geçtiğimiz yıl yazdığı rapordaki önyargılarıyla büyük tepki toplayan Hollandalı parlamenter Arie Oostlander tarafından hazırlanan Türkiye Raporu, dün Avrupa Parlamentosu AP genel kurulunda oylandı. Rapor, 84'e karşı 211 oyla kabul edildi. 
   Oostlander ve Hıristiyan Demokrat parlamenterlerin girişimleriyle raporun tonu sertleştirilip Türkiye'nin adaylık statüsü yerine özel ilişki olarak değiştirilmek istendiyse de bu manevralar sonuç vermedi. Bu alanda verilen değişiklik önergelerinin tamamı reddedildi. 
   Raporda öne çıkan unsurlar şunlar 
   Kopenhag kriterleri Türk hükümetinin attığı kararlı adımlar övülürken, bu reformların ancak uygulama temelinde değerlendirilebileceği belirtilerek, bunun uzun bir süreç olacağına vurgu yapılıyor. 
   AB karşıtlarıyla mücadele Raporda AP'nin AKP hükümetini "aşırı milliyetçilere ve Türk devletinin her düzeyindeki bürokratik atalete karşı kampanyasını sürdürme ve ordudan, adli unsurlardan, ulusal ve yerel yönetim birimlerinden gelen direnişle mücadele konusunda cesaretlendirdiğine" vurgu yapıldı. 
   İnsan hakları İşkence ve kötü muamelenin devam ettiğine dikkat çeken raporda, ana dil dışındaki dillerde yayının halen beklendiği belirtiliyor. 
   Laiklik Raporda laiklikle ilgili olarak "Türkiye, AB'de hakim olandan farklı bir laik devlet yorumuna sahip, bu ana din İslam üzerinde devlet kontrolüne ve diğer inançlara yönelik ayrımcılığa neden oluyor" ifadeleri kullanıldı. 
   
   
   
</TEXT>
</DOC>
