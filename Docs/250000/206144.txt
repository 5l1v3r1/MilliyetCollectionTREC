<DOC>
<DOCNO> 206144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/03/spor/aspo.html </URL>
<DATE> 2004/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
JARDEL'E VETO 
</HEADLINE>
<TEXT>

   Başkan Serdar Bilgili, Lucescu'nun santrfor adayına sıcak bakmadı, "İyi bir yabancı bulunmadığı sürece takım içindeki dengeleri bozmayız. Ayrıca Jardel, Ahmed Hassan'ın kramponu olamaz" dedi 
      BİLAL MEŞE 

   
   Son noktayı koydu 
   BEŞİKTAŞ Kulübü Başkanı Serdar Bilgili, son bir aydır adeta yılan hikayesine dönen santrfor olayına açıklık getirdi. Bilgili, şu aşamada gündemde herhangi bir isim bulunmadığına dikkat çekti ve "Transfer komitemizin belirlemiş olduğu bir oyuncu. Ahmed Hassan'ın takas verilmesi de söz konusu değil. Kaldı ki Jardel, Ahmed Hassan'ın kramponu bile olamaz. UEFA Kupası'nda yer almayacak oyuncuyu asla kadromuza dahil etmeyiz" ifadelerini kullandı. 
   
   Hocayı bekliyorlar 
   TEKNİK Direktör Mircea Lucescu ile önümüzdeki hafta bir araya geleceklerini ve yeni oyuncu konusunu masaya yatıracaklarını da hatırlatan Başkan Bilgili, "Bu konuda çok spekülasyon yapılıyor, her gün bir isim yazılıyor. Hocamızla son kez oturup, konuşacağız, yabancı işine noktayı koyacağız. Oturmuş ve kaliteli oyunculardan kurulu bir ekibimiz var. İyi bir yabancı olmadığı sürece takım içindeki dengeleri bozmayız" diye konuştu. 
   
   'İmkanlarımız yeterli' 
   YENİ oyuncu konusunda her türlü imkana sahip olduklarını belirten İkinci Başkan Hüsnü Güreli ise "Jardel ile Ahmed'in takası söz konusu bile değil. Bizim hedeflerimiz büyük. Sıradan bir oyuncuyu kadromuza katmak istemiyoruz. Şampiyonlar Ligi ve UEFA Kupası'nda yüze yakın takım maç yaptı, en iyi golcüler iki kulvarda da oynadı. Elde kalanlar ortada. İyi bir forvet oyuncusu alacak hem gücümüz, hem de paramız var" dedi. 
   
   'Yabancı risk olur' 
   İLK yarının bitimiyle birlikte kapalı kapılar ardında konuşulan isimlerin başında Atilla Birlik, Veysel, Mustafa Özkan, Ümit Karan ve Yusuf'un olduğu kaydedildi. Yöneticiler, "Türkiye'deki forvet oyuncuların sayısı da sınırlı. Kaldı ki gündemimize gelen bu oyuncuların içinde Avrupa Kupaları'nda oynamayan Fenerbahçeli Yusuf vardı. O da Gaziantepspor'a kiralık gitti. Bu kadro UEFA'da bizi hedefe götürecek güçtedir. Yeni yabancı risk olur" yorumunu yaptılar. 
   
   
</TEXT>
</DOC>
