<DOC>
<DOCNO> 247442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/13/dunya/axdun02.html </URL>
<DATE> 2004/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağdat'ta suikast 
</HEADLINE>
<TEXT>


Irak Dışişleri Bakan Yardımcısı Salih Kubba, silahlı saldırıda öldürüldü 

DIŞ HABERLER SERVİSİ 


Irak Dışişleri Bakan yardımcılarından Bassam Salih Kubba 60 , dün başkent Bağdat'ın Azamiye semtinde işine giderken otomobiline açılan ateş sonucu öldürüldü. Saddam döneminde Çin Büyükelçisi olan ve BM'de de görev yapan Kubba'nın Irak'ın en deneyimli diplomatı olduğu belirtildi. Dışişleri Bakanı'nın Hukuk İşlerinden Sorumlu Yardımcısı olan Kubba, saldırı sırasında midesinden vuruldu ancak kaldırıldığı hastanede yaşamını yitirdi. Saldırıda Kubba'nın şoförü ağır yaralandı. 
Bağdat'ta yapılan açıklamada, Kubba'nın İKÖ toplantısına katılmak için İstanbul'a gitmeye hazırlandığı bir sırada öldürüldüğü kaydedildi. Dün yine Bağdat'ta Irak sınır muhafızları şefi General Hüseyin Mustafa 61 , 2 araçlık konvoyla havaalanına giderken psuya düşürüldü. Saldırıda General ile bir polis yaralanırken, bir polis de yaşamını yitirdi. Geçtiğimiz çarşamba Sağlık Bakan Yardımcısı Ammar Sefer de bir saldırıya hedef olmuş, ancak yara almadan kurtulmayı başarmıştı. Egemenliğin geçici hükümete geçeceği 30 Haziran tarihi yaklaştıkça bu tür saldırıların yoğunlaştığı belirtiliyor. Sünnilerin yoğun olarak yaşadığı Bağdat'ın Azamiye semti, devrik lider Saddam yanlısı direnişin şiddetli olduğu bir yer olarak biliniyor. 


</TEXT>
</DOC>
