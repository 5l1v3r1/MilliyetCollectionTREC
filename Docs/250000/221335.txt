<DOC>
<DOCNO> 221335 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/10/son/sontur22.html </URL>
<DATE> 2004/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Lise son sınıf öğrencisine 45 gün izin 
</HEADLINE>
<TEXT>

     ANKARA Milliyet 

Lise son sınıf öğrencilerinin ÖSS'ye hazırlanırken başvurduğu sağlık raporu uygulamasını önlemek amacıyla öğrencilerin bir ders yılı içindeki özürlü veya özürsüz devamsızlıklarıyla okul yönetimince verilen izinlerin toplamı, 30 günden 45 güne çıkarıldı. 
     MEB Orta Öğretim Kurumları Sınıf Geçme Yönetmeliğinde Değişiklik Yapılmasına Dair Yönetmelik, dün Resmi Gazete'de yayımlandı. Yönetmelikle "devamsızlık süresini" düzenleyen 55. madde değiştirildi. Buna göre, ders yılı içinde toplam 20 gün okula özürsüz devam etmeyen öğrenciler, notları ne olursu olsun başarısız sayılacak. Daha önce bu süre 10 gündü. 
     Özürlü veya özürsüz devamsızlık ile okul yönetimince verilen izinlerin toplamı, bir ders yılı içinde 45 günü aşamayacak. Bu süre, daha önceki yönetmelikte 30 gün olarak belirlenmişti. 
     Özürlülerin, resmi bir makamdan, özel sağlık kurum veya kuruluşlarından usulüne göre alınmış rapor veya belgeyle tespit edilmiş, özür belgesinin özrün sona erdiği tarihten itibaren en geç 7 iş günü içinde okul yönetimine verilmiş olması gerekecek. Değişiklikler, 2003-2004 öğretim yılından geçerli olmak üzere dünden itibaren yürürlüğü girdi. 
     
</TEXT>
</DOC>
