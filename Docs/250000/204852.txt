<DOC>
<DOCNO> 204852 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/28/magazin/amag.html </URL>
<DATE> 2003/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Popstar'da bir veda daha 
</HEADLINE>
<TEXT>

   7. hafta elemelerinde geçtiğimiz haftanın birincisi Eser, koltuğunu yine bırakmadı. Şarkı sözlerini unutmasıyla ünlenen Selçuk, yarışmaya veda etti 
      Deniz Altuntaş 
   
   Kanal D'nin reyting rekorları kıran yarışma programı Popstar'da 7. hafta elemelerinde Eser, geçen hafta kazandığı birinciliği bu hafta da bırakmadı. "Bu haftanın birincisi ben olacağım" diyerek iddialı olduğunu söyleyen Selçuk ise en az oyu alarak yarışmadan elendi. Final gecesine, jüri üyesi Armağan Çağlayan'la finalist Elena'nın tartışması damga vurdu. Çağlayan, Elena'dan önümüzdeki hafta yapılacak elemeye kadar 10. Yıl Marşı'nı ezberlemesini istedi. 
   Haftanın finali, dün Maltepe Üniversitesi'nde gerçekleştirildi. Popçu Kenan Doğulu, konuk olarak katıldığı gecede iki de şarkı seslendirdi. 
   
   Bayhan yine dördüncü 
   Elemelerde, en çok oyu alan Eser birinci, yarışmanın favorilerinden olan Barış ikinci, Abidin üçüncü, Bayhan da dördüncü oldu. Jüri üyelerinin favorisi Firdevs'in ancak beşinci olabildiği gecede, Elena da altıncı oldu. Bu hafta en çok oyu kendisinin alacağını söyleyen Selçuk da elendi. Sonuçların açıklanmasının ardından gözyaşlarına h kim olamayan Selçuk, jüriye sarıldı. Jüri üyesi Zerrin Özer de ağladı. 
   Selçuk, "Aslan gibi geldim, aslan gibi gitmesini de bilirim. Bu dereceyi hak etmedim. Bundan sonra çok çalışıp, iyi bir albüm yapacağım" dedi. 
   
   'İstiklal Marşı'nı ezberle' 
   Yarışmanın sonunda Elena ile Armağan Çağlayan arasında tartışma yaşandı. Türkiye'nin Popstarı'nın Türk olması gerektiğini söyleyen Çağlayan, Elena'ya, "Türk bayrağı yanında mı Bir dahaki haftaya kadar 10. Yıl Marşı'nı, 50.Yıl Marşı'nı, Faruk Nafiz Çamlıbel'in Han Duvarları şiirini ve İstiklal Marşı'nı ezberlemeni istiyorum. Benim yaptığım şey ırkçılık değil. Türk olarak hissetmekle, Türk olmak ayrı şeyler. Elena'nın burada olmasını doğru bulmuyorum" diye konuştu. 
   
   
</TEXT>
</DOC>
