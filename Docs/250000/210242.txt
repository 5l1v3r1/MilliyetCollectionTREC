<DOC>
<DOCNO> 210242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/22/dunya/dun04.html </URL>
<DATE> 2004/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İran Meclisi'nde gündüz açlık grevi, gece ziyafet 
</HEADLINE>
<TEXT>

   DIŞ HABERLER SERVİSİ 

   
   İran'da muhafazak r Uzmanlar Konseyi'nin 20 Şubat'ta yapılacak milletvekili seçimine başvuran binlerce adayı reddetmesinin ardından parlamentoda oturma eylemi ve "siyasi oruç" adını verdikleri "kısmi açlık grevi" yapan reformist milletvekillerinin akşam ziyafet çekerken görüntülenen bir fotoğrafının gazetede yayımlanması mizah malzemesi oldu. Protesto amacıyla gündüz aç kalıp günbatımından sonra yiyen milletvekillerinin ziyafet anını görüntüleyen fotoğrafçı Mecid Saidi'nin Meclis'e girmesi bir süreliğine yasaklandı. Reform yanlısı Şark gazetesinde yayımlanan fotoğrafta yemekle dolu bir masanın etrafında oturan milletvekilleri "afiyetle" yiyorlar. Masanın başındaysa, dolu ağzındaki yemekleri çiğnemeye çalışan parlamentonun Dış İlişkiler ve Ulusal Güvenlik Komisyonu Başkanı Muhsin Miramadi oturuyor. Şark gazetesi fotoğrafı, "Protestocuların siyasi orucu başladı" başlığıyla verdi. 
   
   
   
</TEXT>
</DOC>
