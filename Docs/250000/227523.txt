<DOC>
<DOCNO> 227523 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/son/sondun27.html </URL>
<DATE> 2004/04/01/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Yunan basını Annan planına Yunan hayırı 
</HEADLINE>
<TEXT>

     Yunan basını, BM Genel Sekreteri Kofi Annan'ın İsviçre'nin Burgenstock kasabasında tamamlanan Kıbrıs görüşmeleri sonucunda taraflara nihai planını sunmasına geniş yer verdi. 
     Atina ile Rum kesiminin Annan planına olumlu veya olumsuz bir yanıt vermeyi reddettiklerini yazan gazeteler, Rum-Yunan tarafının, ABD ile İngiltere'nin baskılarına rağmen, plan üzerinde yapılan değişikliklerin tatmin edici olmadığı değerlendirmesinde bulunduklarına dikkat çektiler. 
     Katimerini gazetesi, ''Annan Planına Yunan Hayırı'', ''Üzerinde Anlaşılmış Bir Çözüme Ulaşılamadı'' başlıkları altında, Yunanistan Başbakanı Kostas Karamanlis'in ''Üzerinde anlaşılmış bir çözüme ulaşmanın mümkün olmadığı'' sözleriyle hoşnutsuzluğunu dile getirdiğini kaydetti. 
     Gazete, Rum kesiminin AB üyeliğinin Türkiye'yi birtakım ikilemlerle karşı karşıya bıraktığını, ancak otomatik bir çözüm garantisi vermediğini öne sürerken, ''AB müktesebatının bile şüpheyle karşılanarak yoğun müzakere konusu olması, uluslararası ilişkilerde ve diplomasi oyunlarında ittifakın değil, çıkarların hakim olduğunu gösteriyor'' yorumunda bulundu. 
     To Vima, ''Atina ve Lefkoşa Planı Reddetti'', ''Son Söz Referandumlarda'' başlıklı haberinde, Atina ve Rum kesiminin, üzerinde 13 noktada değişiklikler yapılmasına rağmen planı reddettiğini ve müzakerelerin ''kesin başarısızlıkla'' sonuçlanmasını hayalkırıklığıyla karşıladığını yazdı. 
     Gazete, 24 Nisan'da Kıbrıs'da referanduma sunulacak planın, Rum kesiminde reddedilmesi olasılığının, Atina'daki hükümet çevrelerince, Yunanistan Başbakanı Kostas Karamanlis ve Başbakan Recep Tayyip Erdoğan'ın sıcak ilişkisine rağmen, Türk-Yunan ilişkilerinde olumsuz etki yapması açısından endişeyle karşılandığını kaydetti. 
     Apoyevmatini gazetesi, ''Kıbrıs İçin Yalanlar Bitti'' başlıklı haberinde, BM Genel Sekreteri Kofi Annan'ın Türkiye, Yunanistan ve Kıbrıs liderlerine ''Uluslararası toplumun sunduğu çözümü desteklemeleri yönünde son çağrıda bulunduğunu'' yazdı. 
     Gazete, planda ''son anda yapılan değişikliklere'' rağmen, Rum tarafınca ''temel konularda özlü değişiklikler yapılmamasından dolayı'' reddedildiğini kaydetti. 
     ''Tuzak Plan ve Şantajlara Hayır'', ''Atina ile Lefkoşa Annan'ın Türk Yanlısı Hilkat Garibesi Planını Reddetti'' başlıklarını kullanan Elefteros Tipos gazetesi, Rum tarafının, plandaki Türk lehine noktaları, yoğun baskılara rağmen kabul etmediğini yazdı. 
     Elefteros Tipos, sert müzakerelerin arzu edilen sonucu vermediğini ama Kıbrıs Rum diplomasisinin itibar ve güvenilirliğini koruduğu yorumunda bulundu. 
     Ethnos gazetesi, Kıbrıs'ta 24 Nisan'da yapılacak referandumlarda ''evet'' veya ''hayır'' yanıtıyla tarihi kararların alınacağını yazdı. 
     Gazete, ''Tüm tehdit ve şantajlara rağmen ala Turka pişirilmiş çözümün kabul edilmediği'' değerlendirmesinde bulundu. 
     ''Kıbrıs Annan'a Hayır Diyor'' başlığını kullanan Ta Nea gazetesi, Rum kesiminin AB üyeliğinden sonra daha iyi bir çözüm için müzakere umudunda olduğunu, aynı anda ise taksimin kesinleşmesi riskini aldığını kaydetti. 
     Gazete, Rumların referandumda olumsuz, Türklerin ise olumlu oy vermeleri halinde, ''sahte devletin'' bazı batı ülkelerince gelecekte tanınması beklentisinin varolduğu yorumunu yaptı. 
     Elefterotipiya gazetesi ise ''Çaresizlik Planı İçin Referandum'' başlıklı haberinde, Atina ile Rum kesiminin BM Genel Sekreteri Annan'ın ''ayaküstü'' yaptığı sözlü düzenlemeleri tatmin edici bulmayarak reddettiklerini, referanduma sunulacak planın yazılı ve son şeklini almasını beklediklerini yazdı. 
     
</TEXT>
</DOC>
