<DOC>
<DOCNO> 208315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/13/son/sondun20.html </URL>
<DATE> 2004/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Annan'ın yanıt mektubu Papadopulos'a gönderildi 
</HEADLINE>
<TEXT>

     BM Genel Sekreteri Kofi Annan, Rum yönetimi lideri Tasos Papadopulos'a yanıt mektubu gönderdiği, ancak mektupta görüşmelere başlama davetinin'' olmadığı bildirildi. 
     BM Genel Sekreteri Annan'ın Sözcüsü Fred Eckhard, Rum yönetimi lideri Tasos Papadopulos'un Kofi Annan'dan beklediği yanıt mektubunun kendisine gönderildiğini, ancak mektubun detaylarıyla ilgili bilgisi olmadığını açıkladı. 
     Rum kesimsinde yayımlanan Cyprus Mail gazetesine göre, Eckhard, dün akşam New York'ta yaptığı açıklamada, ''mektubun Genel Sekreter'in Kıbrıs konusunda uzun zamandır varolan pozisyonuyla uyum içinde olduğunu'' belirtti. Eckhard, söz konusu açıklamasıyla Annan'ın Kıbrıs müzakerelerinin yeniden başlamasına ilişkin şartlarında herhangi bir değişiklik bulunmadığı mesajını verdi. 
     Annan, taraflarda, onları müzakerelere tekrar çağırmadan önce, çözüme yönelik gerçek bir istek ve irade görmek istediğini defalarca tekrarlamış, kendi adıyla anılan kapsamlı çözüm planının referanduma sunulacağına yönelik bir de taahhüt almak istediğini belirtmişti. 
     Bu arada Rum televizyon kanalı RİK, Annan'ın mektubunda ''görüşmelere tekrar başlama davetinin'' bulunmadığını duyurdu. 
     Rum lider Papadopulos'un, BM Genel Sekreteri Kofi Annan'ın yanıtının bugün eline ulaşmasını beklediği bildirildi. 
     Genel Sekreter Annan'a, Annan Planı temelinde görüşmelere hazır olduğu yolunda 17 Aralık 2003 tarihinde bir mektup gönderen Papadopulos, mektubunda, ''Annan Planı'nı daha fonksiyonel şekle getirmek ve yaşayabilir kılmak amacıyla Genel Sekreter'in himayesinde görüşmelere her an başlamaya hazır olduğunu'' bildirmiş ve Annan'dan Türk ve Rum taraflarını, müzakerelere yeniden başlamaya davet etmesini istemişti. 
     
</TEXT>
</DOC>
