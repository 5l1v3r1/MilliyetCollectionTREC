<DOC>
<DOCNO> 226132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/27/son/sonsiy07.html </URL>
<DATE> 2004/03/27/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Politikacılara "seçim sağlığı" uyarısı .. 
</HEADLINE>
<TEXT>

     Mersin Üniversitesi Tıp Fakültesi Kardiyoloji Anabilim Dalı Başkanı Doç. Dr. Gökhan Cin, seçime giren belediye başkan adaylarını ve destekçilerini, kalp krizine karşı uyardı. 
     Doç. Dr. Cin, AA muhabirine yaptığı açıklamada, kaybeden belediye başkan adaylarının, aşırı üzüntüden, kazanan belediye başkan adaylarının ise aşırı sevinçten kaçınmaları gerektiğini belirtti. 
     Politikacıların kalp ve damar hastalıkları yönünden en riskli gruplar arasında yer aldığını vurgulayan Cin, ''Nabız atışlarının yükseldiği, seçim gibi dönemlerde politikacılar sağlık riski altına giriyor'' dedi. 
     Kilo sorunu ve yüksek tansiyon gibi şikayetleri olan politikacılarda seçimin getireceği streslerle birlikte tüm bu şikayetlerin tekrar alevlenme olasılığının yüksek olduğuna dikkati çeken Doç. Dr. Cin, şunları söyledi 
     ''Politikacıların seçim günü ve sonuçların açıklanmaya başlandığı andan önce mutlaka doktorlarına görünerek kontrolden geçmeleri ve kan basınçlarını kontrol altına almaları gerekiyor. Başkan adayları ve taraftarlarına, seçim günü biraz rahatlatıcı, gevşetici, sakinleştirici ilaçlardan almalarını öneriyorum.'' 
     
     KAYBEDEN VE KAZANANLARA ÖNERİLER 
     Seçimin ertesi günü ayrı problemlerin yaşanabileceğine dikkati çeken, sevincin de üzüntünün de çoğunun zarar olduğunun unutulmaması gerektiğini vurgulayan Cin, konuşmasını şöyle sürdürdü 
     ''Aşırı üzüntünün, başta kalp olmak üzere tüm damarlarda büyük risk getirmesi mümkün. Böyle dönemlerde kalp krizleri daha fazla görülüyor. Olası bir kalp krizinden uzak durabilmek için seçim ertesinde özellikle yenilgiye uğramış olan adayların, bunu sükunet içinde karşılayabilmeleri gerekir.'' Doç. Dr. Cin, kazananların da aşırı sevinçten kaçınmaları ve bir süre kendilerini dinleyerek elde ettikleri başarıyı sindirmeleri gerektiğini belirterek, şunları kaydetti 
     ''Seçimi kaybeden politikacıların aşırı üzüntüden dolayı kalp krizi riski taşımasının yanı sıra seçimden başarıyla çıkanların aşırı sevinçten aynı sıkıntıyı yaşamaları mümkün. Çünkü aşırı üzüntü gibi aşırı sevinç de büyük stres kaynağı olabiliyor. Sevinci de çok abartmamak lazım.'' 
     
</TEXT>
</DOC>
