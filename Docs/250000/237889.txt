<DOC>
<DOCNO> 237889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/son/sonspo29.html </URL>
<DATE> 2004/05/06/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Beşiktaş, filede taraftar desteği bekliyor... 
</HEADLINE>
<TEXT>

     Bayanlar Voleybol Birinci Ligi'nde final grubunun ilk devresini 9 puanla lider tamamlayan ve yarın Antalya'da başlayacak 2. etap maçlarına şampiyonluk için avantajlı başlayan Beşiktaş, taraftar desteği bekliyor. 
     Beşiktaş Bayan Voleybol Takımı Teknik Sorumlusu Cengiz Göllü, Dalaman'daki ilk etabı ilk sırada bitirdikten sonra ilginin Beşiktaş'ın üzerine yoğunlaştığını belirterek, siyah-beyazlı taraftarlardan destek istedi. 
     Göllü, siyah-beyazlı kulübün internet istesine yaptığı açıklamada şunları kaydetti 
     ''Beşiktaşımıza layık bir takım oluşturduk. Aldığımız telefonlar, camiamızın bundan gurur duyduğunun göstergesi. 2. etap sonunda şampiyon olabilmemiz için taraftarımızın desteğine ihtiyaç duyuyoruz. Salona gelin ve oyuncularımızı cesaretlendirin. Bu noktaya gelmişken şampiyon olalım.'' Beşiktaş, 2. ve son etaptaki ilk maçını yarın saat 16.30'da Antalya Dilek Sabancı Spor Salonu'nda Vakıfbank Güneş Sigorta ile yapacak. 
     
</TEXT>
</DOC>
