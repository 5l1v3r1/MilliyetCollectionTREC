<DOC>
<DOCNO> 242396 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/24/son/sonsiy17.html </URL>
<DATE> 2004/05/24/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Erdoğan'a Oxford'da akşam yemeği... 
</HEADLINE>
<TEXT>

     Başbakan Recep Tayyip Erdoğan'ın üç günlük İngiltere ziyaretinin taslak programı belli oldu. Başbakan Erdoğan, ünlü Oxford Üniversitesi'nde akşam yemeği yiyecek, Kraliyet Sanat Akademisi yöneticilerini kabul edecek. 
     Taslak programa göre Başbakan Recep Tayyip Erdoğan Hilton Park Lane otelinde Türk-İngiliz Ticaret ve Sanayi Odası eşgüdümünde hazırlanan "Türk Ekonomisindeki Gelişmeler" konulu toplantıya katılacak. Oxford Üniversitesi'nin önde gelen akademisyenleri ile de toplantı yapacak olan Başbakan Recep Tayyip Erdoğan, burada "AB Neden Türkiye'ye Gereksinim Duyuyor " konulu bir konuşma yapacak, soruları yanıtlayacak. 
     Oxford Üniversitesi tarafından verilecek akşam yemeğine de katılacak olan Başbakan Recep Tayyip Erdoğan'ın programında Türk vatandaşlarıyla toplantı da yeralıyor. Başbakan Erdoğan ayrıca ünlü Kraliyet Sanat Akademisi'nin Royal Academy of Arts yöneticilerini kabul edecek. 
     
</TEXT>
</DOC>
