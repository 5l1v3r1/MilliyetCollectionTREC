<DOC>
<DOCNO> 202067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/14/son/sontur13.html </URL>
<DATE> 2003/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Şanlıurfa'da Hizbullah Operasyonu... 
</HEADLINE>
<TEXT>

     Şanlıurfa'nın Ceylanpınar İlçesi'nde, Hizbullah terör örgütünün 17 Ocak 2000'de İstanbul, Batman ve Mardin'deki örgüt evlerine yapılan operasyonlarda ele geçirilen belgelerde ismi bulunan ve örgüte özgeçmişini veren 8 kişi ile örgütle bağlantısı olduğu öne sürülen 2 kişi yakalandı. 
     Alınan bilgiye göre, Şanlıurfa Emniyet Müdürlüğü Terörle Mücadele Şube Müdürlüğü ekipleri, 17 Ocak 2000'de İstanbul, Batman ve Mardin'deki örgüt evlerine yapılan operasyonlarda ele geçirilen belgelerde ismi ve özgeçmişi bulunan kişilere yönelik çalışma yaptı. 
     Ekipler, Ceylanpınar'da örgütle bağlantısı olduğunu belirlediği kişilerin evlerine operasyon düzenledi. Operasyonlarda, terör örgütü Hizbullah'a özgeçmişini veren ve çiftçilik, marangozluk, tesisatçılık gibi işlerde çalışan 8 kişi ile örgütle bağlantısı olduğu öne sürülen 2 kişi yakalandı. 
     Ekipler, gözaltına alınan kişilerin gösterdikleri yerlerde 3 tabanca, 1 pompalı tüfek ve çok sayıda yasak örgütsel yayın buldu. 
     Emniyetteki sorguları tamamlandıktan sonra adliyeye sevk edilen 10 kişinin ifadesini alan Cumhuriyet Savcısı, zanlıları tutuklama talebi ile nöbetçi mahkemeye sevk etti. 
     Nöbetçi mahkeme, 6 kişiyi tutuklayarak cezaevine gönderirken, 4 kişiyi tutuksuz yargılanmak üzere serbest bıraktı. 
     
</TEXT>
</DOC>
