<DOC>
<DOCNO> 219317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/02/son/sontur29.html </URL>
<DATE> 2004/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İşortağını parçalayıp saksılara gömen sanığa müebbet hapis 
</HEADLINE>
<TEXT>

     Ataşehir'de iş ortağı Ali Cafer Lüle'yi bıçakla öldürdükten sonra parçalara ayırarak saksılara gömdüğü iddia edilen Mert Kulabaş, müebbet ağır hapis cezasına çarptırıldı. Cesedin yok edilmesine yardım ettikleri öne sürülen ve tutuksuz yargılanan baba Erkan, anne Aybikem ve kardeş Onur Kulabaş ise delil yetersizliğinden beraat etti. 
     Kadıköy 2. Ağır Ceza Mahkemesi'ndeki duruşmaya, tutuklu sanık Mert Kulabaş ile tutuksuz sanıklar Erkan, Aybikem ve Onur Kulabaş katıldı. Müdahil avukatı maktul Lüle'nin babası Hıdır Lüle de, duruşmada hazır bulundu. 
     Son savunmasını yapan Mert Kulabaş, polisteki ifadesini kabul etmediğini belirterek, Ali Cafer Lüle'yi öldürmediğini söyledi. 
     Kulabaş, Ataşehir gibi kalabalık ve 24 saat korunan bir yerde kimsenin dikkatini çekmeden bir kişiyi öldürüp cesedini parçalamasının mümkün olmadığını savundu. 
     Erkan, Aybikem ve Onur Kulabaş da, suçsuz olduklarını belirterek, beraatlarına karar verilmesini istediler. 
     Mahkeme heyeti, tutuklu sanık Mert Kulabaş'ın, arkadaşı olan Ali Cafer Lüle'yi, planlayarak ve tasarlayarak evine çağırıp kahvesine uyuşturucu atarak etkisiz hale getirdiği, daha sonra da bıçakla öldürdüğü gerekçesiyle müebbet ağır hapis cezasına çarptırdı. Heyet, Erkan, Aybikem ve Onur Kulabaş'ın ise suça iştirak ettiklerine dair haklarında delil olmadığı için beraatına karar verdi. 
     
</TEXT>
</DOC>
