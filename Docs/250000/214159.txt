<DOC>
<DOCNO> 214159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/10/guncel/gun01.html </URL>
<DATE> 2004/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Asma katlar çökertti 
</HEADLINE>
<TEXT>

   Zümrüt Apartmanı'nın taşıyıcı sisteminin, inşaat ruhsatı alındıktan sonra projeye usulsüz olarak eklenen asma katlar nedeniyle zayıfladığı ortaya çıktı 
      Aydın Hasan 
   
   Ele geçirilen Zümrüt Apartmanı dosyasında faciaya giden hatalar zinciri gözler önüne seriliyor. Dosyada müteahhit - kooperatif - belediye üçgenindeki ilişkilere de dikkat çekiliyor. Belgelere göre, Sermet Konut Yapı Kooperatifi, 4 Ağustos 1994'te Selçuklu Belediyesi'nden inşaat ruhsatı aldı. Binanın proje mimarı Serdar Işık, statik sorumlusu İbrahim Elliiki, kontrol mühendisi Hayrettin Yalınız ve fenni mesul Ali Vedat Kaya gösterildi. Projeyi İmar Müdürü Abdüllatif Hıdır onayladı. 
   
   Belediye bir günde yeniledi 
   İnşaat sürecinde projede rötuşlar yapıldı. Zemindeki iki dükk na 136 metrekare asma kat çıkıldı. Kapıcı dairesi 80 metrekareden 100 metrekareye çıkarıldı. Böylece binanın yüzölçümü 7 bin 73 metrekareye yükseltildi ve ruhsata göre 196 metrekare arttı. Kooperatifin 1997'deki genel kurulunda da "Bodruma garaj ilavesi" kararı alındı. Asma kat ilavesiyle garaj tadilatı 28 Aralık 1998'de Selçuklu Belediyesi'ne bildirildi. Belediye, aynı gün inşaat ruhsatını yeniledi. 
   
   Kendin yap, kendin denetle 
   Asma katı taşıyacak sistem için kolonlara bağlantı yapıldı. Uzmanlara göre, bu durum kolonları zayıflattı. Belgeler, Vedat Kaya ile taşeron İsmail Canlıer'in kooperatif görüntüsü altında, inşaat şirketi gibi faaliyette bulunduklarını da açığa çıkardı. 13 Mayıs 1998 tarihli karara göre, kooperatif adına imza atma yetkisi Kooperatif Müdürü olarak Ali Vedat Kaya'ya da verildi. Bu durumda Kaya, hem inşaatın yapılmasını talep eden, hem de inşaatı yapan kişi oldu. Daha sonra inşaatı teknik açıdan denetleme ve onay yetkisi de aldı. 
   
   Teoride malzeme çalamaz 
   Ek sözleşmede, Kaya'nın mühendis olarak yapı ruhsatına kadar inşaatı yürütmesi öngörüldü. Kaya, maliyet bedelinin yüzde 12'sini ücret olarak aldı. Sözleşmede, kooperatif genel kurulunun Kaya'yı müteahhitlikten uzaklaştırması durumunda da Kaya'ya yüzde 12 pay verilmesi taahhüt edildi. Ödeme payı teorik olarak müteahhidin ucuz malzeme kullanmasını engelleyecek nitelikteydi, ancak Kaya'nın aynı zamanda kooperatif müdürü olması bunu pratikte ortadan kaldırdı. 
   Kooperatifin muhasip üyesi olan Canlıer de harcamalardan sorumluydu. Yani binanın inşaatında taşerona verilen paraları kontrol eden Canlıer, taşeron kimliğiyle bu paraları aldı. Kaya'nın, Konya'nın göbeğindeki Merkez Bankası'nın yanında yer alan ofisi aynı zamanda kooperatifin bürosuydu. 
   
   Kahraman köpekler...    Yasemin Yaprakçı'nın kurtarılmasında Jandarma'nın özel eğitilmiş köpeği Ledi, önemli katkı sağladı. Ledi arkadaşları Liba, Zide, Zida ile birlikte enkazdan sağ çıkarılanların tespitinde arama kurtarma görevlileri kadar rol üstlendi. Bu köpekler Gemlik Askeri Veteriner Merkezi'nde 6 ay sahipleriyle birlikte eğitildi. 2000'den itibaren çalışmalarda kullanılan köpekler, yalnızca canlının yerini bulma eğitimi aldı. Köpekler ölülere karşı ise ilgisiz kalıyor. 
   Çarşamba günü Veysel Ünsal'ı beton yığınları arasında bulan Ledi, geçtiğimiz yıl Bingöl'de meydana gelen depremde de Yatılı Bölge İlköğretim Okulu'nda YİBO 3 öğrencinin enkazdan sağ çıkarılmasını sağlamıştı. 
   
   
   
</TEXT>
</DOC>
