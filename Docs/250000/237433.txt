<DOC>
<DOCNO> 237433 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/05/son/sondun28.html </URL>
<DATE> 2004/05/05/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
İşte Papadopulos'un Annan Planı'nın reddetme nedenleri... 
</HEADLINE>
<TEXT>

     Kıbrıs Rum yönetimi lideri Tasos Papadopulos'un, Annan planında sadece çözümün hayata geçirilmesine yönelik garantiler değil, plana ilişkin önemli niteliksel değişiklikler hedeflediği bildirildi. 
     Rum Politis gazetesi, ''Tasos'un 11 Maddesi. Annan Planıyla İlgili Gizli Memorandum'' başlığıya verdiği habere göre, Papadopulos'un söz konusu gizli memorandumu, yabancı hükümetlerin, Rum tarafının 24 Nisan'daki referandumda Annan planını neden reddettiğine ilişkin bilgilendirilmesi amacıyla hazırlandı. 
     Rum Ulusal Konseyi'nin, Papadopulos'un ''gizli memorandumundan'' haberdar olmadığı yolunda bilgiler bulunduğuna dikkat çekilen haberde, Papadopulos'un Annan planını Kıbrıs sorununa çözüm olarak kabul edebilmesi için, planın 11 noktasında çok önemli değişiklik talebinde bulunduğu, bu maddelerin 3 sayfada toplandığı belirtildi. 
     Haberde, Papadopulos'un ''gizli memorandumunda'', Annan planının Rum tarafında düzenlenen referandumda reddedilmesinin nedenleri şu başlıklarla özetlendi 
     ''1-Türk askerinin ebediyen adada kalması, 2-Türk garantörlüğünün, tek taraflı müdahale hakkıyla birlikte devam etmesi, 3-Anlaşmanın hayata geçirilmesindeki ve özellikle Türkiye ile işbirliği yapılmasını gerektiren konulardaki zorluklar, 
     4-Onbinlerce 'yerleşiğin' adada kalması, 
     5-'Yerleşiklerin' referanduma katılma hakkı olması, 
     6-Türk vatandaşlarının Kıbrıs'a göç etmesinin devamı, 
     7-Annan planında önerilmekte olan devlet modelinin işleyebilir olmayışı, 
     8-Temel insan haklarının uzun vadeli ihlal edilmesi, 
     9-Göçmenlerin geri dönüşlerinin güvenli olmayışı, 
     10-'İşgalin' oldu bittilerinin bedelinin özde Rumlar tarafından ödenmesi, 
     11-Kıbrıs'ın Avrupa Güvenlik ve Savunma Politikası'na katılmayışı.'' 
     Gazeteye göre, Papadopulos'un ''gizli memorandumunda'' şu ifadelere de yer verildi 
     ''Üzerinde uzlaşılmış prosedürün sonunda planın BM Genel Sekreteri tarafından kesinleştirilmesi perspektifi, özlü müzakereye antiteşvik olarak ortaya çıktı. Bütün üçüncü taraflar, Türkiye Cumhuriyeti'nin çıkarlarını karşılama çabası üzerinde yoğunlaştılar. Buna paralel olarak Rumların da planı onaylamaya ikna edilmesi gerektiğini gözardı ettiler. Uluslararası camianın, 'Kıbrıs Cumhuriyeti'nin bir bölümünün Türkiye tarafından 'istila' ve 'işgalinden' ve Türk askerinin 30 yıllık 'işgalinin' Kıbrıslı Türklerin ve Rumların siyasi ayrıma zorlanmasından başka bir şey olmayan Kıbrıs sorununun nedenlerini derinlemesine incelemesi gerekir.'' 
     
     RUMLARIN ONAYLAMAYACAĞI ÖNGÖRÜLER 

     ''Taraflara sunulan nihai paketin, Kıbrıslı Rumların onaylayamayacağı öngörüler içerdiği'' kaydedilen haberde, Papadopulos'un ''gizli memorandumunda'' yer alan 11 maddenin açılımıyla ilgili şu ifadeler kullanıldı 
     ''-Kıbrıslı Rumlar, Türk askerinin, Türkiye'nin AB'ye olası üyeliğinden sonra bile ebediyen kalmasını kabul etmedi. Kıbrıslı Rumlar, Kıbrıs'ın bağımsızlığını takip eden 1960 Anlaşması'yla kıyaslandığında, Garanti Anlaşmaları'nın tayin edilmemiş bir zamana ve genişletilmiş şekilde devamını kabul etmedi. 
     -Kıbrıslı Rumlar, anlaşmanın uygulanmasının şüphe kaldırmaz şekilde gerçekleştirileceği garantisini içermeyen ve bunun haricinde, Türkiye'yle işbirliği yapılmasını gerektiren maddeler de içeren bir anlaşmayı reddetti. 
     -Kıbrıslı Rumlar resmi teyitlere rağmen, Kıbrıslı Türklerle evlenmiş olanlar veya Kıbrıs'ta doğmuş olanlar ve 4 yıl içinde vatandaşlık edinme perspektifi ile daimi ikamet sağlayacak olan 20 bin kişi haricinde 45 bin Türk 'yerleşiğin' neden adada kalacaklarını anlamakta güçlük çekiyor. Buna ek olarak, KKTC'nin seçmen listesinde çoğunluğu oluşturan bütün Türk 'yerleşiklerin' referandumda oy kullanmalarına neden izin verildiğini de anlamakta zorlanıyorlar. 
     -Kıbrıslı Rumlar, temel haklarını net şekilde ihlal eden veya uzun vadeli şekilde erteleyen hükümler içeren planı reddetti. 
     -Kıbrıslı Rumlar, göçmenlerin çoğunluğunun güvenlik içinde geri dönme hakkını öngörmeyen bir planı onaylamadı. Yine, mülkiyet hakkının kullanılmasına ilişkin ve mülkiyet hakkının edinilmesi konusunda çok sayıda şartlar içeren karmaşık mekanizma, gerçekten işleyeceği konusunda ikna edici olamadı. 
     -Kıbrıslı Rumlar, hava ve deniz limanlarını Avrupa Güvenlik ve Savunma Politikası çerçevesinde AB'nin kullanımına sunmaması için, Türkiye ve Yunanistan'ın rızasını öngören maddeler içeren bir planı reddetti.'' Bu arada, Rum Ulusal Konseyi'nin bugünkü toplantısında, Papadopulos'un Dublin'deki temaslarının ele alınacağı ve Kıbrıs konusunda bundan sonra atılacak adımlar üzerinde durulacağı belirtildi. 
     
</TEXT>
</DOC>
