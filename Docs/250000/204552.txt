<DOC>
<DOCNO> 204552 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/26/son/sondun16.html </URL>
<DATE> 2003/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye-ABD... 2003 ''stratejik ortaklık'' ve ''çuval'' yılı oldu 
</HEADLINE>
<TEXT>

     Türk-Amerikan ilişkileri 2003 yılında Irak savaşı bağlantılı birkaç krizi atlatarak ''gitti-geldi'' yorumlarına yol açarken, ''stratejik ortaklığın'' önemi ortaya çıktı. 
     İlişkilerin gücü, ABD'nin bu yıl başından itibaren Irak'ta savaşa doğru ilerlemesiyle ciddi bir sınavdan geçti. Irak savaşından sonra da, Irak'a istikrar için Türk askeri gönderilmesi, terörle mücadele ve ABD'nin Türkiye'ye ekonomik desteği konuları önem kazandı. 
     ABD, 20 Mart'ta başlayan Irak savaşından aylar önce, Türkiye'yi savaşta ''kuzey cephesi'' olarak kullanma amacına yönelik işaretler vermeye başladı. Mart ayına yaklaştıkça bu amaç açıklık kazandığı gibi TBMM, ABD'nin savaşta üs olarak kullanmayı planladığı bazı bölgelerde havaalanı ve liman modernizasyonuna izin veren bir tasarıyı kabul etti. 
     Bir yandan bu üslerin modernizasyonu yapılırken, diğer yandan ABD'nin kuzey cephesinde kullanacağı askeri malzemeler, Türk karasuları açıklarında bekletildi. Bu arada TBMM'nin, Amerikan askerlerinin Türkiye'de konuşlandırılmasına izin verilmesi konusunu oylayacağı oturumu beklendi. 
     Öte yandan, Irak Savaşı çıkması halinde NATO'nun, Türkiye'nin korunması için hazırlık işlemlerini başlatması Fransa, Almanya ve Belçika tarafından engellenince, ABD Başkanı George W. Bush, bu tutumdan özellikle Fransa'yı sorumlu tuttu ve duyduğu hayal kırıklığını ifade etti. 
     Devlet Bakanı Ali Babacan ve dönemin Dışişleri Bakanı Yaşar Yakış Şubat ayı başında Washington'a gelerek, Türkiye'den kuzey cephesi açılması durumunda ABD'nin, Irak savaşından doğabilecek ekonomik zararları karşılamak için Türkiye'ye yapabileceği yardım konusunu ele almaya başladılar. 
     ABD'nin Türkiye'ye, Irak savaşı zararlarını tazmin etmek üzere 6 milyar dolarlık bir yardım paketi önerdiği haberleri Amerikan basınında yer aldı. Bu rakam, daha sonra ABD Dışişleri Bakanı Colin Powell tarafından da dile getirildi. 
     ABD'nin, operasyonel amaçlarını zorlaştıracağı gerekçesiyle havalar ısınmadan Irak'a saldırmayı planlaması, Amerikan askerlerinin konuşlanmasına izin verip vermeyeceği yönünde bir an önce karar alması için ABD'nin Türkiye'ye baskı yapmasına neden oldu. 
     ABD Başkanı Bush, konunun Amerikan çıkarları için taşıdığı önem dolayısıyla, yönetimin en yetkili ağzı olarak, yardım paketi konusunda Türkiye ile çok yakın çalışıldığını ve her iki tarafı da tatmin edecek bir anlaşmaya ulaşılabileceğini umduğunu ifade etti. 
     Bu dönemde Amerikan basınında, yönetime yakın çevreler, Irak savaşında kuzey cephesinin açılmasının çok büyük önem taşıdığını ve kuzey cephesi olmadan Irak savaşının başarıya ulaşmasının mümkün olmadığını ifade ediyorlardı. 
     Basında sık sık ''Türkiye'ye 48 saat süre tanındı'', ''gelecek salıya kadar Türkiye bu işi çözmek zorunda'' ifadeleri yer aldı. Ancak verilen bu tarihlerin hiçbiri doğru çıkmadı ve ABD'nin, Türkiye'nin çabuk karar vermesi için bu haberleri baskı unsuru olarak kullandığı yorumları yapıldı. 
     Amerikan medyasında, Türkiye'ye karşı yoğun bir ''bu nasıl müttefik'' kampanyası yürütülmeye başlandı. 
     Türkiye'yi, Irak savaşında kuzey cephesinin açılmasına izin vermek için pazarlık yapmakla suçlayan bazı yorumlar ve karikatürler, Türk kamuoyunda büyük tepki oluşturdu. Bazı gözlemcilere göre, bu sırada yürütülen Türk-Amerikan müzakerelerine, bu yorum ve karikatürlerin olumsuz etkisi oldu. 
     TÜRKİYESİZ SEÇENEKLER 
     ABD'nin, Şubat ayı sonuna doğru, ''Türkiyesiz askeri seçenekleri'' tartışmaya başladığı ortaya çıktı. 
     ABD Savunma Bakanı Donald Rumsfeld ve ABD Genelkurmay Başkanı Richard Myers başta olmak üzere, Beyaz Saray ve ABD Dışişleri Bakanlığı sözcüleri, bu dönemdeki açıklamalarında, ''Türkiye olsun ya da olmasın, ABD amaçlarına ulaşabilecek kapasitededir'' mesajını verdi. 
     Askeri planlamacıların, Türkiye'den cephe açılamazsa binlerce Amerikan askerini C-17 kargo uçaklarıyla kuzey Irak'a indirmeyi içeren bir ''B planı'' üzerinde çalıştığı Washington'da konuşulmaya başlandı. Başka bir seçeneğin ise Amerikan askerlerinin, Irak'ın güneyindeki Kuveyt'ten girerek, kara yoluyla kuzeye ulaşması olduğu söylendi. 
     TBMM'de 1 Mart'ta yapılan oylamada, Amerikan askerlerinin Türkiye'de konuşlandırılması, birkaç oy farkla kabul edilmedi. Bu durum, Amerikan tarafında büyük bir ''hayal kırıklığına'' yol açtı Amerikalılarda, Türkiye'nin aynı konuyu tekrar TBMM gündemine getirip oylayabileceği yönünde bir beklenti oluştu. Bu beklenti, bazı etkili Amerikalı senatörler tarafından dile getirildi. Beyaz Saray'ın o dönemdeki sözcüsü Ari Fleischer, ''Türkiye, en iyi seçenek'' ifadesini kullandı. 
     ABD Dışişleri Bakanlığı'nın üç numaralı ismi Marc Grossman, Mart başında verdiği bir demeçte, Türkiye'nin, kuzey cephesine izin vermemekle, Irak'ın geleceğinde belirleyici rol alma şansını kaybedebileceğini söyledi. 
     Grossman, Türkiye'nin kuzey Irak'ta tek yanlı harekete girişmemesi uyarısında bulundu, daha önce görüşülen yardım paketinin de, Türkiye'nin Irak savaşına katkısı durumunda söz konusu olduğunu kaydetti. Grossman, bu katkı sağlanmadığı takdirde paketin masada olmayacağını ifade etti. 
     Amerikan askeri gemilerinin Mart başında halen Akdeniz'de bekletiliyor olması, ABD'nin Türkiye'den beklentisinin sürdüğü yorumlarına yol açtı. 
     ABD Genelkurmay Başkanı Myers, ''Türkiye olmazsa elimizde her ihtimale karşı B, C, D planları var'' dedi. 
     IRAK SAVAŞI 
     ABD, Türkiye'den kuzey cephesinin açılamayacağını kesin olarak anladığında, bu kez Türk hava sahasının kullanılması, uçuş hakkı konuları gündeme geldi. 
     Amerikalı yetkililer, uçuş hakkı alınsa bile bunun karşılığında Türkiye'ye ekonomik paketin söz konusu olamayacağını, zaten savaşa katkı için bütün NATO müttefiklerinin uçuş izni verdiğini belirttiler. 
     Bu sırada, başta Powell olmak üzere Amerikalı yetkililer, savaşa birkaç gün kala, Türk birliklerinin kuzey Irak'a girmemesi yönünde uyarılarda bulundular. Başkan Bush, 18 Mart tarihinde Irak lideri Saddam Hüseyin ve oğullarına, ülkeyi terk etmeleri için 48 saat süre tanıdığı ve kendi seçeceği bir zamanda operasyonu başlatacağını açıkladığı konuşmasını yaptı. 
     Savaşın 20 Mart'ta başlamasından sonra Amerikan yönetimi sözcüleri, Türkiye'ye ekonomik yardım paketinin artık iptal edildiğini ifade ettiler. 
     Yeni kurulan hükümet ve güven oylamasıyla meşgul olan Türkiye, ABD'ye uçuş hakkı tanıyan bir kararı TBMM'den geçirdi. 
     Beyaz Saray sözcüsü Fleischer, Irak savaşına destek veren ''koalisyon ülkeleri'' arasında Türkiye'yi de saydı. 
     ABD Genelkurmay Başkanı Myers, Türk hava sahası kullanılarak Amerikan askerlerinin Irak'ın kuzeyine taşındığını açıkladı. 
     ABD Başkanı George W. Bush, ABD kongresinden Irak savaşında kullanılmak üzere ek bütçe isterken, özellikle Ulusal Güvenlik Danışmanı Condoleezza Rice'ın çabasıyla, Türkiye'ye 1 milyar dolarlık bir yardım da ayrıldı. Bu yardım için, ''Türkiye'nin Irak'a Özgürlük Operasyonu'nda işbirliği ve insani yardımı sürdürmesi ve kuzey Irak'a Türk askerinin tek taraflı olarak girmemesi'' koşulları, ABD kongresinde kabul edildi. 
     Powell, Mart sonunda Türkiye'yi ziyaret etti ve Türk ordusunun kuzey Irak'ın içlerine ilerlememesi yönünde uyarıda bulundu. Powell, Türkiye'nin asker konuşlandırma konusundaki kararının hayal kırıklığı yarattığını, ancak bunların geçmişte bırakılıp ilişkilerin geleceğine yoğunlaşılması gerektiğini bildirdi. 
     ABD'NİN ''HAYAL KIRIKLIĞI'' 
     Bu arada, Kuzeyden Keşif Operasyonu da, Irak savaşının başlamasıyla, Saddam rejimi ortadan kalktığı için sona erdirildi. 
     Bush, kuzey cephesi açılamadığı için ABD'nin, Irak'ta istediği etkiyi yaratamadığını NBC televizyonuna verdiği bir demeçte dile getirdi. 
     ABD Savunma Bakan Yardımcısı Paul Wolfowitz, ''hayal kırıklığını'' sert sözlerle ifade ederken, Türk askerinin, Irak savaşında ABD'ye destek verme yönünde ''liderlik göstermediği'' yönündeki yorumlarıyla Türk kamuoyunda büyük tepki çekti. 
     Wolfowitz'in, Türkiye'nin özür dilemesini talep ettiği haberlerine karşılık ABD Savunma Bakan Yardımcılarından Doug Feith, Wolfowitz'i savunarak, böyle bir talebin söz konusu olmadığını söyledi. 
     Bu dönemde Washington'da, Türkiye ile ABD arasında 1999 yılından beri dile getirilen ''stratejik ortaklık'' kavramının ''öldüğü'' yorumları yapılmaya başlandı. 
     Bu yorum, ABD'nin Ankara'ya atadığı Büyükelçi Eric Edelman tarafından da, görevine başlamadan önce, ''Stratejik ortaklığı yeniden inşa etmeye çalışacağız'' sözleriyle doğrulandı. 
     ABD Başkanı Bush, Bingöl depreminden sonra taziyelerini iletmek için aradığı Cumhurbaşkanı Ahmet Necdet Sezer'e, Irak'ın toprak bütünlüğünün korunacağına ilişkin söz verdi. 
     Dışişleri Bakanlığı Müsteşarı Uğur Ziyal, Haziran ayında ABD'yi ziyaret ederek, Irak'ın yeniden yapılanmasında Türkiye'nin yapabileceği katkıları içeren bir öneri paketini Amerikalı yetkililere verdi. 
     Pakette, siyasi ve ekonomik katkı önerilerinin yanı sıra Irak'ta istikrar gücüne katkı önerisi de yer aldı. Ziyal, Dışişleri Bakanı ve Başbakan Yardımcısı Abdullah Gül'ün, en kısa zamanda ABD'yi ziyaretinin planlandığını da duyurdu. 
     ÇUVAL KRİZİ 
     Türk-Amerikan ilişkileri Temmuz ayında Irak'ın Süleymaniye kentinde 11 Türk askerinin Amerikan askerleri tarafından gözaltına alınmasıyla yeni bir krize girdi. 
     ABD Merkez Kuvvetler Komutanlığı'nın Tampa'daki komuta devir teslim törenine katılmak üzere ABD'de bulunan Ege Ordu Komutanı Orgeneral Hurşit Tolon, Washington'da A.A muhabirine yaptığı açıklamada, Süleymaniye olayları üzerine Genelkurmay Başkanlığı'ndan gelen emirle, bu törene katılmayacağını bildirdi. 
     Orgeneral Tolon, Türk askerlerinin yerleri ve sayıları bilinmesine rağmen ABD'nin bu girişiminin, NATO müttefikliğine ve dostluğa sığmadığını ifade etti. 
     Amerikan basınında ABD'nin, Süleymaniye'deki Türk askerlerini, Kerkük Valisi'ne suikast düzenlemeyi planladıkları için gözaltına aldığı iddiaları yer aldı. 
     Orgeneral Tolon, bu iddiaları ''uydurma'' olarak niteledi. ABD Başkan Yardımcısı Dick Cheney, Başbakan Recep Tayyip Erdoğan ile, ABD Dışişleri Bakanı Colin Powell, Dışişleri Bakanı ve Başbakan Yardımcısı Abdullah Gül ile bu konuyu telefonda görüştü. ABD Savunma Bakanı Donald Rumsfeld, Başbakan Erdoğan'a bu konuda bir mektup yazarak, Amerikan yönetiminin görüşlerini dile getirdi. 
     Dışişleri Bakanı Gül, Temmuz ayı sonunda Washington'u ziyaret etti. ABD'nin, Irak'a Türk askeri talebi, Gül'ün ziyaretinde ayrıntılı görüşüldü ve Gül, bu talebin hükümet tarafından değerlendirileceğini duyurdu. 
     Asker talebi, kısa süre içinde iki büyük krizle sarsılan Türk-Amerikan ilişkilerinin nefes almasını sağladı. Türkiye'nin Washington Büyükelçiliği'nde düzenlenen 30 Ağustos resepsiyonuna katılan ABD Genelkurmay Başkanı Richard Myers, ''Irak'ta Türk askeriyle çalışmak istiyoruz. Ancak karar Türkiye'nin'' dedi. Türkiye bu kararı, 7 Ekim'de TBMM'de kabul etti. 
     Ancak Irak Geçici Hükümet Konseyi'nin GHK özellikle Kürt üyelerinden, Türkiye'nin Irak'a asker göndermesine yönelik itirazlar yoğunlaştı. 
     ABD Savunma Bakanı Rumsfeld, Ekim ayında Colorado'da düzenlenen gayri resmi NATO Savunma Bakanları toplantısında, gazetecilerin soruları üzerine, bu itirazların sadece birkaç kişiden kaynaklandığını ve fazla ciddiye alınmaması gerektiğini söyledi. 
     Buna karşın, itiraz seslerinin giderek yükselmesi üzerine Rumsfeld, ''Türk askeri konusunda varılacak sonuç, Türk hükümeti, ordusu, ABD Merkez Kuvvetler Komutanlığı ve GHK tarafından kabul edilmeli'' diyerek, Amerikan tarafının yaklaşımındaki dönüşü sergiledi. 
     Sonuçta, bütün tarafların çıkarı için Türk askerinin Irak'a gitmemesi ortak kararına varıldı. Amerikan yönetimi, Irak'a Türk askeri konusunda sergilediği tutum yüzünden, ''diplomatik fiyasko'' yaratma suçlamalarına hedef oldu. 
     PKK 
     Türk-Amerikan ilişkilerinde, Irak savaşından sonra, önde gelen konulardan biri de, Türkiye'nin kuzey Irak'ta üslenen terör örgütü PKK KADEK militanlarına karşı ABD'den önlem almasını istemesi oldu. 
     TBMM'nin topluma kazandırma yasasını kabulünün ardından bu konu, Türk ve Amerikalı yetkililerin karşılıklı ziyaretlerinde temel meselelerden biri oldu. ABD ile Ekim başında üzerinde anlaşılan eylem planında, ABD'nin PKK KADEK'e karşı önlem alacağı ifade edildi. 
     ABD, adını Kürdistan Halk Kongresi KHK olarak değiştiren terör örgütü PKK KADEK'i, hangi isim altında olursa olsun terörist olarak kabul edeceği yönünde bir açıklama yayınladı. 
     İSTANBUL SALDIRILARI 
     Türk-Amerikan ilişkilerinin stratejik önemi, 15 ve 20 Kasım tarihlerinde Türkiye'de meydana gelen terörist saldırılarla tekrar ortaya çıktı. Taziyelerini bildiren ABD Başkanı Goerge Bush, global terörizme karşı savaşta Türkiye ve ABD'nin yan yana olduğu mesajını verdi. Amerikalı yetkililer, soruşturmalarda yardım önerirken, istihbarat konusunda da ilgili birimler işbirliğini yoğunlaştırdı. 
     Saldırıların hemen arkasından Amerikalı yetkililer, terör örgütü El Kaide'nin ''parmak izlerinin'' İstanbul patlamalarında göze çarptığını belirttiler. Saldırganların Taliban döneminde Afganistan ve Pakistan'da eğitim görmesi ve patlamaların maliyeti, bu kuşkuları güçlendirdi. Saldırıların meydana geldiği sırada Genelkurmay İkinci Başkanı Orgeneral İlker Başbuğ, Yüksek Düzeyli Ortak Savunma Grubu toplantıları için ABD'de bulunuyordu. Orgeneral Başbuğ, terörizme karşı dayanışma mesajı verirken, ABD'nin, terör örgütü PKK'ya karşı kuzey Irak'ta ciddi bir eylem hazırlığı içinde olduğunu duyurdu. 
     Orgeneral Başbuğ ile birlikte gazetecilere açıklama yapan ABD Savunma Bakan Yardımcısı Wolfowitz, İstanbul'daki saldırıların, ''Türkiye ile ABD'yi birbirinden ayırmak için'' düzenlendiğini, ancak bunun başarılamayacağını söyledi. 
     Bu dayanışma mesajlarına karşılık ABD Dışişleri Bakanlığı, kendi vatandaşları için, yeni saldırılar olabileceği gerekçesiyle Türkiye'ye seyahat edilmemesi uyarısında bulundu. 
     ABD Adalet Bakanı John Ashcroft, İstanbul saldırılarının hemen ertesinde, Adalet Bakanı Cemil Çiçek'i Washington'a davet etti. Çiçek, Aralık ayında Washington'a gelerek, birçok Amerikalı yetkiliyle terörizmle mücadele konusunda görüşmelerde bulundu. Çiçek, Ocak ayında Başbakan Erdoğan'ın Washington'u ziyareti üzerinde iki ülke yetkililerinin çalıştığını da duyurdu. 
     Aynı dönemde, Dışişleri Bakanlığı Müsteşarı Uğur Ziyal de iki ülke dışişleri bakanlıkları arasındaki Ekonomik Ortaklık Komisyonu EOK toplantıları için Washington'a geldi. 
     Bu toplantılarda, ABD'nin Irak'ın yeniden yapılandırılması için ayırdığı 18.7 milyar dolar tutarındaki ihaleler için Türkiye'nin, doğrudan yarışabilecek ülkeler listesine alındığı kesinleşti. 
     ABD, Irak savaşına katkıda bulunmayan Fransa, Almanya, Rusya gibi ülkeleri ''ulusal güvenlik'' gerekçesiyle liste dışı bırakırken, Türkiye ''koalisyon üyesi'' ve Irak'a asker gönderme talebinde bulunmuş bir ülke olarak listede yer aldı. 
     KIBRIS, AB, EKONOMİ 
     ABD'nin Türkiye'ye ekonomik desteği, 2003 yılı boyunca da sürdü. Irak savaşı ek bütçesinden Türkiye'ye 1 milyar dolar hibeye denk düşen 8.5 milyar dolarlık kredi ayrılırken, Uluslararası Para Fonu IMF destekli Türkiye'nin ekonomik reform programına yönelik Amerikan desteği de devam etti. ABD, Bakü-Tiflis-Ceyhan projesine ve Türkiye'nin AB üyeliğine verdiği önemi her fırsatta dile getirdi. 
     Bu yıl, ABD'nin Kıbrıs konusunda da atağa geçtiği yıl oldu. BM Genel Sekreteri Kofi Annan'ın Kıbrıs planı, ABD'den etkin destek buldu. ABD, Kıbrıs Rum kesiminin AB üyesi olacağı 1 Mayıs 2004'ten önce Kıbrıs sorununa bir çözüm bulunması yönünde çabalarını yoğunlaştırdı. ABD Dışişleri Bakanlığı'nın Kıbrıs Özel Koordinatörü Thomas Weston, KKTC Cumhurbaşkanı Rauf Denktaş'ı, çözümsüzlüğün önündeki engel olarak suçlarken, Annan planına dayalı müzakerelerin yeniden başlaması için 14 Aralık milletvekili seçimlerini KKTC muhalefetinin kazanmasını destekleyen açıklamalarda bulundu. 
     ERMENİ MESELESİ 
     ABD kongresinde sıkça sorun yaratan Ermeni soykırımı iddiaları, bu yıl da Türk-Amerikan ilişkilerinde rol oynadı. 
     Ermeni lobisinin tüm çabalarına karşın, geleneksel 24 Nisan açıklamasında ABD Başkanı George W. Bush, ''Ermeni soykırımı'' sözünü kullanmadı. 
     Ancak Temmuz ayında ABD kongresinin üst kanadı senatoda, soykırım iddialarının dolaylı yoldan tanınmasına yönelik bir girişimde bulunuldu. 
     ABD'deki Ermeni lobisi, ABD Dışişleri Bakanlığı'nın tahsisler tasarısına, bu iddiaları ekleterek onaylatmaya çalıştı. Tasarıda, ABD'nin BM soykırım sözleşmesini uygulamaya koymasının 15. yıldönümünün anılması ve bu arada, geçmiş soykırımlardan ders alınmasına yönelik girişimlerde bulunulmasından bahsedilirken, geçmiş soykırımlar arasında Ermeni soykırımı iddiaları da yer alıyordu. 
     Demokrat Parti New York Senatörü Hillary Clinton ve Demokrat Parti'nin başkan adayı Senatör Joe Lieberman da tasarıya destek verenler arasında yer aldı. Bu tasarı, ABD Başkan Yardımcısı Dick Cheney'nin çabasıyla engellendi. 
     İNSAN KAÇAKÇILIĞI RAPORU 
     ABD'nin bu yılki İnsan Kaçakçılığı Raporu, içerdiği yaptırımlar nedeniyle Türkiye için sıkıntı yarattı. 
     Raporda, insan kaçakçılığını önlemek üzere hiçbir adım atmayan ülkeler listesinde yer alan Türkiye, yıl boyunca aldığı etkili önlemler ve yasal düzenlemelerle bu listeden çıktı. Raporda üçüncü kategoride yer alan ülkelere, ekonomik yardımlar konusunda kısıtlamaya gidilmesi tavsiyesi bulunuyordu. 
     
</TEXT>
</DOC>
