<DOC>
<DOCNO> 244612 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/02/guncel/gun07.html </URL>
<DATE> 2004/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
El Kaide davasında tahliye yok 
</HEADLINE>
<TEXT>


İSTANBUL Milliyet 

Terör örgütü El Kaide'nin Türkiye yapılanması içinde faaliyet gösterdikleri ve İstanbul'daki ikiz saldırılara karıştıkları iddiasıyla ikinci gün duruşmaya çağrılan 12 sanığın tahliye talebi reddedildi. Kandıra F Tipi Cezaevi'nden İstanbul DGM'ye sabah saatlerinde getirilen 69 sanıktan 12'si önce nezarethaneye alındı. Daha sonra sanıklar İsmail Duru, Mehmet Helvacı, Mustafa Atlıhan, Şükrü Hakan Yiğit, Halil Ökçe, Ahmet Demir, Ramazan Tahta, Nurettin Gündüz, Servet Özcan, Hüseyin Suat Öz, Abdülmenaf Dağaç ve Serkan Altay, İstanbul 2 No'lu DGM'de h kim karşısına çıktı. Bir sanık avukatının gazetecilerin duruşma salonundan çıkarılması talebi kabul edilmedi. 

Berberde tanışmışlar 
Sanıklardan Duru'nun avukatı Ömer Yüzgülü, müvekkilinin "canlı bombalar"dan Feridun Uğurlu'nun bacanağı olduğunu belirterek, "Müvekkilimin bu olayla ilişkisi yoktur, tahliyesini istiyorum" dedi. Helvacı'nın avukatları da, müvekkilleri, Uğurlu ile beraber çekilen fotoğrafından başka bir delil olmadığını savundu. Müvekkillerinin Uğurlu ile sürekli gittiği berberde tanıştığını ve iki kere halı saha maçına gittiğini belirten avukatlar, bir daha görüşmediklerini öne sürdü. İstanbul 2 No'lu DGM heyeti de, tüm sanıkların tutukluluk hallerinin devamına karar verdi. 


</TEXT>
</DOC>
