<DOC>
<DOCNO> 242883 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/26/son/sondun05.html </URL>
<DATE> 2004/05/26/ </DATE>
<TIME> 07.20 </TIME>
<AUTHOR>  </AUTHOR>
<HEADLINE>
Yeni Irak geçici Başbakanı Şahristani olabilir... 
</HEADLINE>
<TEXT>

     BM'nin 30 Haziran'dan sonra Irak'ın geçici hükümetinin başkanı olarak nükleer fizikçi Dr. Hüseyin Şahristani'yi seçmesinin beklendiği bildirildi. 
     ABD Dışişleri Bakanlığı'ndan bir yetkilinin açıklamasına göre, Saddam Hüseyin rejimi zamanında Bağdat-Ebu Garib cezeevinde yıllarca yatan Şahristani'nin, Irak'ın olası üç başbakan adayından biri olduğunu söyledi. ABD Başkanı George Bush yönetimine yakın yetkili, ''BM'nin Irak temsilcisi Lahdar Brahimi'nin seçimi Şahristani midir '' sorusunu ''evet'' diye yanıtladı. 
     ABD ile İngiltere, BM Güvenlik Konseyi'nin yeni Irak karar tasarısını sunarken, BM Genel Sekreteri Kofi Annan, Brahimi'nin, Irak'ın yeni başbakanı için üç seçeneğine ilişkin isimlere değinmedi. 
     30 Haziran'da Irak'ta egemenliğin devrinden sonra ülkeyi yönetecek geçici hükümetin başbakanlığı için ismi öne çıkan Şahristani, Irak'ın devrik Devlet Başkanı Saddam Hüseyin'in bilim danışmanlığını yaptığı sırada yürütülen nükleer program konusunda farklı görüşlerinden dolayı tutuklandı ve 10 yıl boyunca Ebu Garib cezaevinde hapis yattı. 
     Dr. Şehristani'nin, siyaset dışı bir isim olduğu için hem Birleşmiş Milletler, hem de ABD'nin bu konum için beklentilerine cevap verdiği kaydediliyor. 
     İsmi üzerinde nihai karar verilmesi halinde uzun süredir bir çıkmaza giren Irak geçici hükümetinin başbakanlık sorununun çözülmüş olacağını kaydeden New York Times gazetesi, BM Güvenlik Konseyi'nin Irak'ta geçici hükümet üyeleri belli olmadan ABD ve İngiltere tarafından sunulan karar tasarısı konusundaki görüşmeleri neticelendirmeyeceğinin altını çizdi. 
     Siyaset dışı kimliği ile ve nükleer bomba yapmak isteyen Saddam Hüseyin'e karşı koyabilme cesaretini göstermiş bir isim olarak Şehristani'nin, Şiiler, Sünniler ve Kürtlerin üzerinde bir uzlaşmaya varabileceği bir isim olduğuna dikkat çekiliyor. 
     Irak'ın Kuveyt'ten çıkarıldığı Körfez Savaşı 16 Ocak-28 Şubat 1991 sırasında Irak'tan kaçmayı başararak Londra'ya yerleşen ve burada yıllarca Iraklı sığınmacılara yardım etmeye çalışan Şehristani'nin, Şiiler arasında büyük nüfuza sahip Ayetullah Ali Sistani'ye de yakın olduğu belirtiliyor. 
     Bu arada, sembolik önemdeki Irak Devlet Başkanlığı için ABD yönetiminin ''favorisinin'' Irak eski dışişleri bakanı Adnan Paçacı olduğu kaydediliyor. Bir Sünni olan Paçacı'nın Irak'ta geniş bir takipçi kitlesi bulunmazken, ABD'nin atadığı Irak Geçici Yönetim Konseyi'nde yaptıklarıyla saygın bir yere sahip olduğu kaydediliyor. 
     Irak'ta kurulacak yeni yönetimde sembolik öneme sahip iki devlet başkan yardımcılığı ve 26 da kabine üyesi bulunacak. Bu isimlerin de değişik grupları temsil eden, ancak siyasi olmayan isimler arasından seçilmesi bekleniyor. 
     
     KABUL EDECEĞİNİ İMA ETTİ 

     Irak'ın geçici hükümetinin başkanı olarak adı geçen nükleer fizikçi Hüseyin Şahristani, ülkesine insani açıdan hizmet etmeyi tercih edeceğini söylerken, önerilmesi halinde bu görevi kabul edeceğini ima etti. 
     Irak'ın devrik lideri Saddam Hüseyin döneminde nükleer programda çalışmayı reddettiği için yıllarca hapis yatan Şahristani, başbakanı seçme sürecinin henüz tamamlanmadığını, diğer adaylar üzerinde de durulduğunu söyledi. 
     Şahristani, Reuters'a gönderdiği elektronik posta mesajında, görüşmelerin henüz tamamlanmadığını, BM'nin Irak temsilcisi Lakhdar Brahimi'nin teklifte bulunmadığını bildirdi. 
     Şahristani, ''Kişisel olarak Irak halkına insani alanlarda hizmet etmeyi tercih ederim. Bununla birlikte ülkeyi demokrasi rotasına sokmak ve halkı teröristlerle şiddetten korumak Iraklıların sorumluluğudur ve biz bu sorumluluğu yüklenmek zorundayız'' dedi. 
     Şahristani, Brahimi'ye başka isimler sunduğunu da belirtti. 
     Amerikalı yetkililer, Irak'tan kaçtıktan sonra İngiltere ve Kanada'da yaşayan Şahristani'nin, 30 Haziran'da egemenliği alacak yönetimin başta gelen başbakan adayı olduğunu söylemişlerdi. 
     Irak'taki yeni hükümetin gelecek ay açıklanması bekleniyor. 
     
     ABD-İNGİLTERE FARKI 

     430 gündür süren Irak işgalinde ABD'nin baş yardımcısı olan İngiltere'nin Başbakanı Tony Blair, 30 Haziran'dan sonra ''egemenliğin tümüyle Iraklılara ait olmasını'' yeğliyor. Bush yönetimi ise ''ABD ordusu Irak'ın yeni hükümetinden emir alamaz, gerekli önlemleri kendisi alır'' diyor. 
     
     YENİ HÜKÜMET BM ONAYINA SUNULABİLİR 

     BM'nin Irak özel temsilcisi Lahdar Brahimi, 30 Haziran'dan sonra Irak'ı yönetecek geçici hükümetin listesinin BM'nin onayına sunulabileceğini söyledi. 
     Irak televizyonuna dün akşam demeç veren Brahimi, ''Bu bir olasılık, hükümet hakkında anlaşmaya varılınca, bunu BM Genel Sekreteri Kofi Annan'a ileteceğiz, o da Güvenlik Konseyi'ne iletecek. Bu olası bir çözüm. Gelecek hükümetin koalisyondan ziyade BM'den onay alması daha tercih edilir'' dedi. 
     Irak'ın başkenti Bağdat'ta Ocak 2005'te yapılması öngörülen genel seçimlere kadar ülkeyi yönetecek yeni hükümetin oluşumuyla sonuçlanacak müzakereleri izleyen Brahimi, ''Hükümet 25-27 kişiden oluşacak. Mümkün olduğu kadar kısa sürede hazır olması lazım. Bir anlaşmaya varmaya çok yakınız'' ifadesini kullandı. 
     Gelecek hükümetin etnik dağılımına da değinen Brahimi, başbakanın Şii olmasına ''yarı yarıya onay verildiğini'' belirterek, ''Bu, ülkedeki bütün siyasi partilerin desteğini alması gereken, tecrübe sahibi bir kişi olmalı'' dedi. 
     Brahimi, 30 Haziran'ın ''sihirli bir tarih'' olmadığını ve Irak'ın bütün sorunlarına çare olmayacağını belirterek, ''Ancak bu tarihi bir dönemeç, ülke için çok önemli bir fırsattır'' diye konuştu. 
     Ülkeyi seçimlere götürecek hükümetin bir başkan, 2 başkan yardımcısı ve bir başbakanı olacak. Iraklı yetkililer, başkanın Sünni, yardımcılarının Şii ve Kürt olmasını, başbakanın da Şii olmasını istiyor. 

     
</TEXT>
</DOC>
