<DOC>
<DOCNO> 216302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/19/son/sonspo18.html </URL>
<DATE> 2004/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Şenes Erzik'e "Fahri Doktora" 
</HEADLINE>
<TEXT>

     İstanbul Üniversitesi İÜ Senatosu, UEFA Asbaşkanı Şenes Erzik'e ''Fahri Doktora'' payesi verme kararı aldı. 
     Senatonun bugün rektörlük binasında yaptığı toplantıdan sonra bir açıklama yapan İÜ Rektörü Prof. Dr. Kemal Alemdaroğlu, daha önce 48 yıllık özlemi gidererek, 2002 Dünya Kupası finallerine milli takımın katılmasını sağladığı için Milli Takımlar Teknik Direktörü Şenol Güneş'e ''Fahri Öğretim Görevlisi'' payesini verdiklerini kaydederek, ''Bugün de Türkiye'nin gururu Şenes Erzik'e 'Fahri Doktora' payesi verilmesi kararı aldık'' dedi. 
     Her zaman Türkiye'yi dışarıda etkin ve başarılı bir biçimde temsil eden kişilere ''Fahri Doktora'' payesini verdiklerini anlatan Prof. Dr. Alemdaroğlu, ''Sayın Erzik'e de bu payeyi gönülden vermek istiyoruz. Dostluk ilişkileriyle başka ilişkilerle değil, Türkiye'yi en iyi şekilde temsil edenlere bu payeyi veriyoruz. Birkaç ay içinde töreni yaparız'' diye konuştu. 
     Şenes Erzik ise çok mutlu olduğunu ifade ederek, ''Bu olay beni gururlandırdı. İÜ çok köklü ve büyük bir kurum. Elbetteki uluslararası platformda da bu olayın yankıları olacaktır. Ülkem adına onurlu, gururlu yaptığım çalışmalarımı devam ettireceğim'' dedi. 
     
</TEXT>
</DOC>
