<DOC>
<DOCNO> 219038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/01/son/sontur08.html </URL>
<DATE> 2004/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül Irak'taki olayları büyütmemek lazım... 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Iraklı Türkmenlerin anayasal hakları için yaptıkları gösterilerin ardından meydana gelen olayları çok büyütmemek gerektiğini söyledi. 
     Gül, uçak kazasında hayatını kaybeden Cumhurbaşkanı Boris Traykovski için Makedonya'nın Ankara Büyükelçiliği'nde açılan taziye defterini imzaladı. 
     Bakan Gül, deftere, Traykovski'nin ölümünün derin bir üzüntü yarattığını yazarak, Makedonya Cumhurbaşkanı'nın vefatının gerek ülkesi gerekse uluslararası toplum için büyük bir kayıp olduğunu kaydetti. Gül, Traykovski'nin Türkiye-Makedonya ilişkilerinin daha da gelişmesiyle bölgedeki barış ve istikrara yaptığı son derece önemli katkıların unutulmayacağını belirtti. 
     
     IRAK'TAKİ GELİŞMELER 
     Defteri imzalamasının ardından basın mensuplarının sorularını yanıtlayan Gül, Irak'ta Türkmenlerin anayasal hakları için yaptıkları gösteriler ve Türkmen bürolarına düzenlenen baskınların hatırlatılması üzerine, bu olayları çok büyütmemek gerektiğini kaydetti. 
     Gül, gelişmeleri yakından takip ettiklerini belirterek, şunları söyledi 
     ''Türkmenler de seslerini duyurmak için bazı izinli gösteriler yaptılar. Ondan sonra bazı olaylar oldu ama bunları çok büyütmemek lazım. Bu olayları büyütmeden orada beraber yaşayacak insanları, beraber yaşamaya alıştırmak lazım. Şimdiye kadar nasıl beraber yaşadılarsa bundan sonra da beraber yaşayacaklar. Herkesin hakkını hukukunu koruyacak düzenlemelerin yapılacağı bir dönemden geçiliyor. O açıdan herkesin dikkatli olması gerekir.'' Bakan Gül, Irak'taki geçici anayasa taslağının henüz kesinleşmediğini de söyleyerek, hala bazı anlaşmazlıklar olduğunu kaydetti. 
     AB'ye uyum çalışmaları çerçevesinde yapılacak anayasa değişikliklerine ilişkin soru üzerine de Gül, uyum yasaları çerçevesinde yapılması gereken birkaç şey daha bulunduğunu hatırlattı. 
     Gül, bu değişikliklerin bazılarının anayasa, bazılarının da kanun değişikliği olduğunu belirterek, anayasa değişikliklerinin başında DGM'lerin ihtisas mahkemeleri haline getirilmesi ve bazı kurumların yapılarının değiştirilmesinin geldiğini kaydetti. Gül, bunlara ilişkin hazırlıkların yapıldığını da belirterek, bu değişiklikleri yerel seçimlerin hemen ardından gündeme getireceklerini bildirdi. 
     
</TEXT>
</DOC>
