<DOC>
<DOCNO> 231980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/16/son/sondun53.html </URL>
<DATE> 2004/04/16/ </DATE>
<TIME> 18.05 </TIME>
<AUTHOR>  </AUTHOR>
<HEADLINE>
Irak'ta kaçırılan Çek gazeteciler ve Kanadalı serbest bırakıldı 
</HEADLINE>
<TEXT>

     Irak'ta geçen hafta kaçırılan 3 Çek gazetecinin serbest bırakıldığı bildirildi. 
     Çek Cumhuriyeti Dışişleri Bakanlığı sözcüsü Vit Kolar, Çek Cumhuriyeti'nin Bağdat Büyükelçiliği'ne getirilen gazetecilerin durumlarının iyi olduğunu söyledi. 
     Çek televizyonu Ceska Televize'nin muhabirleri Michal Kubal 27 ve Petr Klima 40 ile Cesky Rozhlas radyosu muhabiri Vit Pohanka 37 , geçen pazar günü Bağdat'ın kuzeyindeki Tici'de kaçırılmıştı. Öte yandan, serbest bırakılan Suriye doğumlu Kanada vatandaşı Fadi İhsan Fadıl, serbest bırakıldıktan hemen sonra yaptığı açıklamada, kendisini önce dövdüklerini, daha sonra da sürekli yerini değiştirdiklerini söyleyerek, ''Beni Yahudi olmakla suçladılar'' dedi. 
     Uluslararası Kurtarma Komitesi için çalışan Fadıl ve 8 Nisan'da, onunla birlikte kaçırılan, Amerikan Uluslararası Kalkınma Ajansı için çalışan Doğu Kudüslü Arap Nebil Razuk'un Ensar Eddin adlı bir örgütün elinde olduğu belirtilmişti. Razuk'un akıbeti ise bilinmiyor. 
     
     KANADA VATANDAŞI DA SERBEST... 

     Irak'ın Necef kentinde 8 Nisan'da kaçırılan Suriye doğumlu Kanada vatandaşı Fadi İhsan Fadıl'ın, serbest bırakıldığı bildirildi. 
     Bölgedeki Reuters muhabiri, Fadıl'ın Necef'te Şii lider Muktada El Sadr'ın bürosuna teslim edildiğini söyledi. 
     Fadıl'ın Uluslararası Kurtarma Komitesi için çalıştığı bildirilmişti. 
     Fadıl'la birlikte, Amerikan Uluslararası Kalkınma Ajansı için çalışan Doğu Kudüslü Arap Nebil Razuk da kaçırılmıştı. 
     
</TEXT>
</DOC>
