<DOC>
<DOCNO> 203952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/23/son/soneko31.html </URL>
<DATE> 2003/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Parmalat krizi Çizme'yi sarsıyor Savcılar ifade alıyor... 
</HEADLINE>
<TEXT>

     Milano ve Parma savcılıkları, Parmalat Grubu'nda bütçede usulsüzlük ve sahte belge kullanımında rol aldıklarından kuşkulanan kişileri sorgulamaya başladı. 
     Grubun eski finans müdürlerinden Fausto Tonna, Alberto Ferraris ve Luciano Del Sodato, bugün Milano Cumhuriyet savcılığında ifade verdi. 
     Bank of America adına düzenlenen sahte belgeyle Parmalat Grubu'nu, 2002'de anılan banka nezdinde 3,95 Milyar euroluk bir hesabı var gibi gösterme işini kimin yaptığı henüz netleşmedi. 
     Fausto Tonno'nun, ''Bahsedilen sahte evrakın düzenlenmesinde benim herhangi bir rolüm söz konusu değil'' dediği öğrenildi. 
     Basına sızan bazı haberlerde, Parmalat Grubu'ndaki sahte belge kullanımı alışkanlığının 1988'lere kadar uzandığı ileri sürülüyor. 
     Milano'daki sorgu sürerken, Parmalat Grubu'nun yeni başkanı Enrico Bondi'nin de bugün Parma Savcılığı'na giderek şirketle ilgili yeni bilgi ve belgeler sunduğu belirtildi. Bondi'nin Savcı Antonella Ioffredi'yle yaptığı görüşmede, Mali Polis yetkililerinin de hazır bulundukları öğrenildi. 
     Bondi, savcılık çıkışında gazetecilere yaptığı açıklamada, ''Ben icraatlarla konuşmaktan yanayım. Resmi açıklamalarımızla her konuda bilgilendirileceksiniz'' dedi. 
     Bondi, gruba kredi açmış bankaların isteği üzerine, kriz sonrasında Parmalat Grubu'nun başkanlığına getirilmişti. 
     
</TEXT>
</DOC>
