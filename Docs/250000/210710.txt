<DOC>
<DOCNO> 210710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/23/son/sontur09.html </URL>
<DATE> 2004/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Çanakkale'nin çevre illeri ile olan bağlantısı kesildi... 
</HEADLINE>
<TEXT>

     Marmara Bölgesi'nde etkili olan yoğun kar yağışı, yaşamı etkiliyor. 
     AA muhabirinin Karayolları 14. Bölge Müdürlüğü'nden aldığı bilgiye göre, kar yağışı nedeniyle Çanakkale-İzmir ve Çanakkale-Bandırma karayollarında ulaşım sağlanamıyor. 
     Dün gece ulaşıma kapanan Balıkesir-Susurluk karayolu yeniden araç trafiğine açılırken, Susurluk yakınlarında mahsur kalan yaklaşık 200 araç kurtarıldı. 
     Bursa-Yalova karayolu Süpürgelik mevkii ve Bursa-Ankara karayolu Mezitler mevkiinde ulaşım güçlükle sağlanırken, zincirsiz araçlara kesinlikle izin verilmiyor. 
     Balıkesir'i Savaştepe, Bigadiç, Sındırgı, Kepsut, Dursunbey ve Balya ilçelerine bağlayan karayolları kapanırken, Bursa ile Orhaneli ve Keles arasındaki ulaşım ise güçlükle sağlanıyor. 
     Bursa ve Balıkesir'de köy yollarının tamamına yakınını ulaşıma kapandı. Köy Hizmetleri'ne bağlı ekipleri, köy yollarının yanı sıra şehirlerarası yollarda yürütülen karla mücadele çalışmalarında Karayolları ekiplerine yardımcı oluyor. 
     Bu arada, Mustafakemalpaşa Orman İşletme Müdürlüğü yetkililerinden alınan bilgiye göre, yol açma çalışmalarına katılmak üzere dün Karacabey- Boğazköy'e giden 3 orman işçisinden haber alınamıyor. Ekiplerin işçilere ulaşmak için yoğun çaba harcadığı bildirildi. 
     
     BOLU 
     Bolu'da dün akşam başlayan ve aralıksız devam eden kar yağışı ulaşımı ve günlük yaşamı olumsuz etkiliyor. Kar yağışı nedeniyle Bolu il genelinde 96 köy yolu ulaşıma kapandı. Köy Hizmetleri ekipleri kapalı köy yollarını ulaşıma açmak için aralıksız çalışıyorlar. 
     Karnelerini almak için sabahın erken saatlerinde okula giden öğrenciler, kar yağışı nedeniyle zor anlar yaşadılar. Çocukların büyük bölümü velilerinin yardımıyla okula gidebildi. Okula yalnız gitmeye çalışan bazı çocuklara ise öğretmenleri yardımcı oldu. 
     Ankara-İstanbul karayolunun ''Bolu Dağı'' kesiminde ise karayolları ekipleri zeminde buzlanma meydana gelmemesi için aralıksız olarak kar temizleme çalışması yapıyor ve zemine tuz döküyorlar. 
     Kar kalınlığı Kartalkaya'da 2 metreye, Abant'ta 40, Bolu Dağı'nda 20 santimetreye ulaştı. 
     
     ZONGULDAK 
     Kar yağışının yanı sıra fırtına nedeniyle dalgaların sürüklediği molozlardan dolayı, Zonguldak-Kozlu Beldesi sahil yolu trafiğe kapandı. 
     Geceleyin başlayan kar yağışı ve fırtınayla birlikte bazı mahallelerdeki istinat duvarları yıkıldı, ağaçlar devrildi ve sık sık elektrik kesintisi oldu. Zonguldak-Kozlu Beldesi sahil yolu, dalgaların sürüklediği molozlardan trafiğe kapandı. Belediye ve trafik ekipleri de iş makinelerinin desteğiyle kapalı yolun ulaşıma açılmasına çalışıyorlar. Bazı otomobiller ile beldedeki birçok işyeri ise sular altında kaldı. 
     Hava koşullarının elverişsiz olması nedeniyle, otobüs terminalinden Zonguldak-İstanbul ve Zonguldak-Ankara yolcu taşımacılığı rötarlı yapılıyor. Bu arada, Zonguldak Limanı'nı temizleyen Tarak Gemisi de limanın birleştiği dereye sürüklendi. Ayrıca, limandaki bir yat ile balıkçı teknelerinden bazıları karaya vurarak parçalandı. 
     
     AYDIN 
     Gece aralıksız 4 saat yağan kar nedeniyle il merkezinin üst kesimlerinin beyaza büründüğü Aydın'da, karne almaya giden çocuklar sabahın erken saatlerinde cadde ve sokaklarda kar topu oynamanın sevincini yaşadı. 
     Öte yandan Aydın-İzmir otoban yolundaki aşırı buzlanma nedeniyle sürücülerin dikkatli olması istenirken, Aydın-Söke karayolu Sazlıköy mevkiinde meydana gelen çukurların tehlike yarattığını belirten yetkililer, Ortaklar-Selçuk karayolu Selçuk rampası, Nazilli-Denizli güzergahı Karacasu mevkiinde kar ve buzlanma nedeniyle geçişlerin kontrollü olarak verildiğini bildirdiler. 
     Karayolları 21. Şube Şefliği'ne ait tüm araçların kar ve buzlanma görülen yollarda çalışmalarını sürdürdüğünü belirten yetkililer, sürücülerin trafik levha ve işaretlerine uymasını istediler. 
     Öte yandan Kuşadası İlçesi'nde dün gece saatteki hızı 100 kilometreye kadar artan fırtına ve yağmur nedeniyle esnafların işyerlerinin önünü su basmaması için kum torbalarıyla kapattıkları görüldü. 
     
</TEXT>
</DOC>
