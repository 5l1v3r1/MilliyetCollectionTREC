<DOC>
<DOCNO> 228830 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/06/siyaset/siy08.html </URL>
<DATE> 2004/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal Giden için gözyaşı dökmem 
</HEADLINE>
<TEXT>

      EZELHAN ÜSTÜNKAYA Ankara 

   
   Seçim sonuçlarının parti içi tartışma başlattığı CHP'de, adı muhalif kanatta yer alan İzmir Milletvekili Hakkı Akalın, Parti Meclisi PM üyeliğinden istifa etti. CHP PM, yerel seçim sonuçlarını değerlendirmek üzere dün Genel Başkan Deniz Baykal başkanlığında toplandı. PM'de Baykal'a eleştiri yöneltmesi beklenen Akalın, toplantı öncesi istifa etti. Akalın, dilekçesinde, "Partinin köklü değişime gereksinimi vardır. Başımıza geçirilen çuvalı çıkarmak ve bileklerimize vurulan zinciri kırmak için çözüm, halkımıza yeniden öncü ve sözcü olacak CHP gibi bir CHP'dir" dedi. 
   Toplantıda, yurtdışında olduğu için PM'ye katılamayan Kemal Derviş merkezli senaryolara, muhaliflere ve istifa söylentilerine sert tepki gösteren Baykal da, "Üzülürüm, ama kimsenin ardından gözyaşı dökmem. Çok giden oldu. Gidenler başka yerlerde yapamadı. Kimse pişman olacağı hal ve hareketlere girmesin. CHP, kişilere bağlı değil. CHP dün de vardı, bugün de var" diye konuştu. 
   
   
   
</TEXT>
</DOC>
