<DOC>
<DOCNO> 248760 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/17/son/sonspo08.html </URL>
<DATE> 2004/06/17/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Bursaspor'dan dış transfer atağı... 
</HEADLINE>
<TEXT>

     Yeni sezona güçlü bir kadroyla girmek isteyen İkinci Lig A Kategorisi takımlarından Bursaspor, transfer çalışmalarını sürdürüyor. 
     Teknik direktör Nejat Biyediç'in verdiği rapor doğrultusunda dün Beşiktaş'ın eski sol kanat oyuncusu Bayram Bektaş ile sözleşme imzalayan yeşil-beyazlı kulübün transfer komitesi, Yılmaz, Faruk ve Ergin'in transferi için Ankaragücü Kulübü Başkanı Cemal Aydın ile biraraya gelecek. 
     Bu arada tatilini geçirmek üzere Ankara'da bulunan ve Bursaspor'un her konuda anlaşmaya vardığı Ümit Ozan'ın da, yeşil-beyazlı kulübün yöneticileriyle birlikte Bursa'ya gelerek yarın kendisini Bursasporlu yapan sözleşmeyi imzalayacağı bildirildi. 
     Süleyman Önsever, Ankara'da yoğun bir gün geçireceklerini belirterek, ''Hem transfer görüşmelerimizi yapacağız hem de ziyaretlerimizi gerçekleştireceğiz. Umarım görüşmelerden istediğimiz sonuçları alırız'' dedi. 
     Önsever, teknik direktör Biyediç'in raporu doğrultusunda dış transfer çalışmalarının aralıksız olarak sürdüğünü, anlaştıkları oyuncularla ilerleyen günlerde sözleşme imzalayacaklarını bildirdi. 
     
</TEXT>
</DOC>
