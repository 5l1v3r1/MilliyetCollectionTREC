<DOC>
<DOCNO> 236075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/30/siyaset/siy04.html </URL>
<DATE> 2004/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Schröder Türkiye'yi kapılarda bekletmeyiz 
</HEADLINE>
<TEXT>


Alman Başbakan'ın uçağında Türkiye sohbeti 

HAYRİ DİZERKONCA Frankfurt 


Almanya Başbakanı Gerhard Schröder, Başbakan Recep Tayyip Erdoğan'la görüşmesinden çok memnun ayrıldı. Schröder, SPD'li Federal Milletvekili Lale Akgün'e "Biz, Türkiye'yi kapılarda bekletmeyiz. Dönek değiliz" dedi. 
Başbakan Erdoğan'la birlikte üç gün önce Türk Alman Sanayi ve Ticaret Odası'nın açılışına katılan Schröder'in Köln'e gelirken özel uçağına aldığı tek politikacı olan Akgün, Almanya Başbakanı'nın Türkiye'yi herhangi bir ülke gibi görmediğini kaydetti. 

Erdoğan'ı çok beğeniyor 
Akgün, Schröder'in Türkiye ve Türklerle ilgili verdiği mesajları şöyle aktardı "Bana 'Biz, Türkiye'yi kapılarda bekletmeyiz. Türkiye için söylediklerimizde dönek değiliz, üç kişi önünde ne söylüyorsak, herkesin önünde de aynısını söyleriz. Kopenhag kriterlerini yerine getirirlerse her şey tamam. Erdoğan hükümeti çok iyi yolda. Çok beğeniyorum' dedi." 
Schröder'in, "Türk işadamlarının dinamizmine hayran kaldım. Çok hoşuma gitti" dediğini belirten Akgün, şöyle devam etti "Sayın Başbakan Köln'deki açılış ve Sayın Erdoğan ile görüşmeden ve toplantıda işadamlarından gördüğü ilgiden sonra Berlin'e dönerken çok neşeliydi." SPD'li milletvekili, Schröder'in Rumların tutumunu eleştirdiğini, ve sorunun politik olarak kökten halledilmesi gerektiğini söylediğini aktardı. 


</TEXT>
</DOC>
