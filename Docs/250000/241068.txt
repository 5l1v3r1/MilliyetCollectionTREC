<DOC>
<DOCNO> 241068 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/18/son/sonyas05.html </URL>
<DATE> 2004/05/18/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Üniversite öğrencileri "tiryaki" çıktı .. 
</HEADLINE>
<TEXT>

     Konya'da, yüzde 75.2'si sigaranın sağlığa zararlı olduğunu kabul eden kişilerden oluşan 4 bin 504 üniversite öğrencisi üzerinde yapılan araştırma, erkek üniversite öğrencilerinin yüzde 48.8'i, kız öğrencilerin ise yüzde 31.7'sinin sigara kullandığını ortaya koydu. 
     Selçuk Üniversitesi SÜ Meram Tıp Fakültesi Aile Hekimliği Anabilim Dalı Başkanı Yrd. Doç. Dr. Ruhuşen Kutlu, AA muhabirine yaptığı açıklamada, SÜ'deki 17 değişik fakültedeki öğrencilerin sigara içme oranlarını ve sigara içmeyi etkileyen faktörleri tespit etmek için araştırma yaptıklarını söyledi. 
     Araştırmaya yüzde 56.4'ü erkek, toplam 4 bin 504 öğrencinin dahil edildiğini ve deneklerle yüz yüze görüşme sağlanarak 44 soru yöneltildiğini ifade eden Kutlu, araştırmanın bir yılda ancak tamamlanabildiğini kaydetti. 
     Kutlu, öğrencilere yöneltilen soruların, öğrencinin ailelerinin karakteristik özellikleri, sigara alışkanlıkları, sigara bırakma ile ilgili görüşleri, televizyon ve gazetenin sigara içme davranışları üzerine etkilerini kapsadığını bildirdi. 
     Araştırma sonunda öğrenciler arasındaki sigara içme oranının yüzde 36 ve daha önce sigara içip de bırakanların oranının yüzde 13.6 olarak belirlendiğini vurgulayan Kutlu, hiç içmeme oranının ise yüzde 50.4 bulunduğunu kaydetti. 
     
     EN FAZLA ERKEKLER İÇİYOR 
     Sigara içmede erkeklerin oranının yüksek olduğunu dile getiren Kutlu, ''2 bin 540 erkek öğrencinin yüzde 48.8'i, kız öğrencilerin ise yüzde 31.7'si sigara kullanıyor. Diğer bir ifadeyle içicilerin yüzde 76.4'ünü erkekler oluşturuyor'' dedi. 
     Araştırmada sigara içenlerin yüzde 89.4'ünün günde bir paketin altında içtiğinin belirlendiğini vurgulayan Kutlu, bu oranın öğrencileri tiryaki sınıfına girmekten kurtarmadığını, günde bir sigara içmenin bile tiryakiliğin belirleyicisi olduğunu anlattı. 
     Kutlu, araştırmaya katılanlardan yüzde 97.7'sinin sigaraya başlama yaşının 21'in altında çıktığını ifade ederek, şunları söyledi 
     ''En sık görülen sigaraya başlama nedeni yüzde 41.7 ile sosyal çevre ve arkadaş grupları olarak tespit edildi. İçicilerin yüzde 81.2'si sigarayı bırakmayı düşünüyor ve yüzde 75.2'si sigaranın sağlığa zararlı olduğunu biliyordu. Üniversite birinci sınıfta sigara içme oranı yüzde 30.8 iken son sınıfta bu oran yüzde 39.3 olarak bulundu.'' Sigarayı bırakma nedenleri arasında ise ilk sırayı yüzde 51.1 ile sigaranın sağlığa zararlı olmasının aldığını belirten Kutlu, daha sonra yüzde 13.9 ile sağlık problemlerinin geldiğini bildirdi. 
     Kutlu, günümüzde gençliği tehdit eden en önemli etkenlerden biri olan sigara bağımlılığının giderek arttığını vurgulayarak, sigaraya karşı toplu mücadele yapılması gerektiğini sözlerine ekledi. 
     
</TEXT>
</DOC>
