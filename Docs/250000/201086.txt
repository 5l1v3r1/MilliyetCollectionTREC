<DOC>
<DOCNO> 201086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/10/son/sondun10.html </URL>
<DATE> 2003/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
"Biri İngilizleri gözetliyor"... Orwell'in 1984'ü artık gerçek... 
</HEADLINE>
<TEXT>

     İngilizler, yaklaşık 3 milyon kamerayla sürekli gözetleniyor, bu da insan hakları örgütlerinin tepkisini çekiyor. 
     Dünyadaki gözetleme kameralarının yaklaşık onda birinin konuşlandırıldığı İngiltere'de sokakta, trende, otobüste, stadyumda, mağazada vs. insanlar hep gözetleniyor. Liberty adlı insan hakları örgütünün başkan yardımcısı Mark Littleton, bu durumu eleştirirken, ''İngilizler, dünyanın en çok gözetlenen yurttaşları'' diyor. 
     Sektör verilerine dayanan Liberty yetkililerine göre, ''güvenlik kameraları''nın sayısı 4 yıl sonra 25 milyona yükselecek. Bu da iki yetişkine bir kamera düşeceği anlamına geliyor. 
     Hafta içinde genellikle farkında bile olmadan birkaç kez filme alınan sıradan bir İngiliz vatandaşı, arabasının direksiyonundayken bile kameraların görünmeyen gözüyle izleniyor. Londra'da kent merkezine girişin paralı hale getirildiği geçen şubattan bu yana muhtelif noktalara 800 kadar kamera yerleştirildi. Kameralar, ''ayak bastı parasını'' ödemeyen kaçak sürücüleri belirliyor. 
     Londra dışında, şehirlerarası yollar ve otoyollarda 5 bin kadar otomatik radar, hız yapanları yakalıyor. Bugünkü tempoyla giderse, 10 yıl içinde radarların sayısı 20 bini bulacak. 
     Bütün bunlar, İngilizlere, yazar George Orwell'ın 40'larda yazdığı ''1984'' adlı romanda anlattığı devlet gözetleme cihazı ''Big Brother''ı çağrıştırıyor. Liberty yöneticisi Littleton, bu duruma değinirken şunları söylüyor ''İki yıl önce biri kalkıp deseydi ki yakında çoğumuz 24 saat gözetleneceğiz, onu ciddiye almazdım. Ama maalesef bugün bu durumla karşı karşıyayız...'' Londra'da otobüs ve metroda halen kullanılmakta olan abonman kartlarının yerini 2004 sonuna kadar Oyster Card denen elektronik kartlar alacak. Bunların üzerindeki elektronik yonga, yaklaşık 3 milyon Londralının yerinin belirlenmesine olanak verecek. 
     Hava kirliliğiyle mücadele de İngiliz otomobil sürücülerinin uyduyla izlenmesini mümkün kılacak. İktidar partisine yakın bir araştırma grubunca hazırlanan projeye göre, araçlara elektronik yonga takılacak ve trafiğin yoğun olduğu saatlerde araba kullananlar yüksek vergi ödemek zorunda kalacaklar. 
     Bu casusluk yöntemiyle mücadele bayrağını yükselten Liberty yetkilileri, bunlar yetmezmiş gibi, bazı büyük mağazaların da sattıkları bazı ürünlere, örneğin giysilere, telsiz sinyali yayacak kum tanesi büyüklüğünde elektronik yonga takmayı tasarladığını belirtiyorlar. 
     Mağazacılar, bunu raflardaki malların sayısını bilmek için tasarladıklarını söyleseler de, bu yönteme itiraz edenler, yonga sayesinde müşterilerin, malı satın alıp mağazadan çıktıktan sonra da izlenebileceğine işaret ediyorlar. 
     
</TEXT>
</DOC>
