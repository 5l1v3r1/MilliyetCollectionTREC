<DOC>
<DOCNO> 204006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/23/son/sontur13.html </URL>
<DATE> 2003/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Demirel Kıbrıs'ta çözüm bulunmayışının nedeni Türkiye değil 
</HEADLINE>
<TEXT>

     Dokuzuncu Cumhurbaşkanı Süleyman Demirel, Kıbrıs'ta bugüne kadar çözüm bulunmayışının nedeninin Türkiye olmadığını söyledi. 
     Demirel, ''Türkiye'nin milli menfaatlerini korumayan çözüm yaşamaz veya Türkiye ile Yunanistan'ı karşı karşıya bırakır'' dedi. 
     Balıkesir Sanayi Odası'nın BSO başarılı üyelerini ödüllendirmek için düzenlediği törene katılmak üzere kente gelen Demirel, Vali Atıl Üzelgün'ü makamında ziyaret etti. 
     Demirel, gazetecilerin Kıbrıs sorunun çözümüne ilişkin görüşünü sormaları üzerine, Kıbrıs'ın milli bir mesele olduğunu, ancak bugünün meselesi olmadığını vurgulayarak, Türkiye'nin milli menfaatlerini koruyacak bir çözümün bulunması gerektiğini bildirdi. 
     ''Kıbrıs'ta bugüne kadar çözüm bulunmayışının nedeni Türkiye değildir'' diyen Demirel, şöyle konuştu 
     ''Helenizm, yani Yunan yayılmacılığı ve Helenlerin bütün Akdeniz'deki adalara sahip çıkması gibi bir sorunla karşı karşıya olmuşuzdur. Umuyorum ki bütün bu karşılıklı tartışmalardan sonra Türkiye'nin milli menfaatlerini koruyacak bir çözüm bulunacaktır. Türkiye'nin milli menfaatlerini korumayan çözüm, yaşamaz veya Türkiye ile Yunanistan'ı karşı karşıya bırakır. Çok dikkat etmek lazımdır. Türkiye'nin yönetiminde bulunanlar buna gayet tabii ki önem vereceklerdir.'' Demirel, Kıbrıs'ın, Avrupa ve ABD'nin meselesi olmadığına dikkati çekerek, Kıbrıs'ın Kıbrıs'ta yaşayan insanların, Türkiye'nin ve Yunanistan'ın meselesi olduğunu dile getirdi. 
     Bir gazetecinin, ''Ankara ile Lefkoşa arasında bir çatlak görüyor musunuz'' şeklindeki sorusuna Demirel, ''Görüyorum'' karşılığını verdi. 
     
     ''KÜRT DEVLETİ OLMAYACAKTIR'' 
     Demirel, ''Kuzey Irak'ta Kürt devleti kurulmasına nasıl bakıyorsunuz'' şeklindeki bir soruya da ''Öyle bir şey olmayacaktır'' yanıtını verdi. 
     Demirel, kapatılan Refah Partisi'nin genel başkanı Necmettin Erbakan hakkında, ''Kayıp trilyon'' davasıyla ilgili olarak gıyabi tutuklama kararı çıkarılmasının hatırlatılması üzerine de şunları söyledi 
     ''Erbakan kaçmıyor ki. Erbakan'ı bulmak gayet kolay. Hergün televizyonlarda görülüyor. Erbakan, uzunca süre Türk siyasetinde etkisi olan bir zattır. Benim okul arkadaşımdır. Beraber hükümet kurduğumuz yıllar olmuştur. Tabii mahkemenin kararına bir diyeceğimiz yoktur. Yalnız, o yaşta bir insanın hapse götürülmesi kimsenin içine sinmez. Hangi sebeple olursa olsun, Türk halkının da içine sinmez. Yani, bir tarafta yargı kararlarının icra edilmesi gerçeği var. Diğer tarafta da bu kararların icra ettiğinizde kamuoyunun içine sinmemesi gibi bir durumla karşı karşıyayız. Umarım çözüm bulunur.'' 
     
</TEXT>
</DOC>
