<DOC>
<DOCNO> 208033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/12/yasam/yas03.html </URL>
<DATE> 2004/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Yanlış hesap hapiste bitti 
</HEADLINE>
<TEXT>

   Loto zengini olan kocasının paralarına konmaya çalışan kadın, tuttuğu kiralık katil 'gazeteci' çıkınca, cezaevini boyladı 
      LONDRA Milliyet 
   
   Her şey yolunda gidiyordu. Zaten zengin olan 41 yaşındaki Nick Butler, Loto'dan 213 bin sterlin yaklaşık 532.5 milyar lira kazanmıştı. 
   Ancak karısı Beverly Jearum, parayı har vurup harman savurmaya başlayınca Butler, loto ikramiyesinin kalan bölümünü İsviçre ve Cayman Adaları'ndaki banka hesaplarına aktardı. Böylece hırslı kadını cezaevine sürükleyen olaylar da başlamış oldu... 
   Eski bir dansçı olan Jearum, 1999 yılında hatırı sayılır bir servetin mirasçısı olan aşçı, Nick Butler ile evlendi. 
   Çift evlendiğinde, Butler karısı Jearum'un seçtiği numaralar ile 2001 mayısında lotodan 213 bin sterlin kazandı. Çift bu 'zaferi', üç gün parti yaparak kutladı. Butler, eşine mücevherler aldı, onu tatile götürdü ve vasiyetinde bütün mirasını karısına bıraktı. 
   Ancak Jearum harcamalarına devam edince, Butler karısından harcamaları kesmesini istedi ve faturalarını ödemeyeceğini bildirdi. Butler'ın, lotodan kazandıkları paranın arta kalan kısmını bankalara yatırdığını öğrenen Jearum, bu hesapların nerede olduğunu öğrenmek için özel bir dedektif tuttu. 
   
   'İntihar süsü ver' 
   Ancak detektif, banka kayıtlarına ulaşamayınca, Jeraum ondan kiralık katil bulmasını istedi. Dedektif de olayı Sunday Mirror gazetesine bildirdi. Mirror muhabiri, kendisine kiralık katil süsü vererek Jearum'la Fleet Caddesi'ndeki Mc Donalds'da buluştu. Eşine çok kızgın olan Jearum, 5 bin sterline yaklaşık 12.5 milyar anlaştığı Mirror muhabirine 2 bin sterlini verirken şunları söyledi "Onu nasıl öldürürsen öldür. Benim için fark etmez, istersen kurşun sık ama içkisine kokain koyarsan, daha çok intihar gibi görünür. Öldürdükten sonra hemen bana gelme, çünkü polis ilk bana gelecektir. Paranın geri kalan kısmını sene içinde sana ödeyeceğim". Ve ardından muhabire eşinin iki fotoğrafını verdi. Mirror gazetesinin dosyayı polise vermesinin ardından Jearum, tutuklanarak cezaevine gönderildi. 
   
   
   
</TEXT>
</DOC>
