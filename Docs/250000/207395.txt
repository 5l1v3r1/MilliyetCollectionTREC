<DOC>
<DOCNO> 207395 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/09/ekonomi/aeko.html </URL>
<DATE> 2004/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ta hedef 6 milyar dolar 
</HEADLINE>
<TEXT>

   Irak'taki 18.6 milyar dolarlık ihale pastasının ilk dilimi için ön teklifler alınıyor. İhalelere 55 Türk firması teklif verdi. Türk firmaları pastadan 6 milyar dolarlık pay bekliyor 
      Barış Ergin 
   
   Irak'ın yeniden yapılandırma çalışmalarına hız veren ABD hükümeti toplam 18.6 milyar dolarlık kaynağın 5 milyar doları için teklifleri almaya başladı. Bu teklifler 1 Mart'ta sonuçlanacak. 
   63 ülkelik bir liste hazırlayan ABD, listenin değiştirilebileceğini ve ön anlaşmaların da tüm ülkelere açık olacağını belirtti. 168 başvurunun yapıldığı ön tekliflere 168 şirket katıldı. Bu 168 şirketin 55'i Türk. Ön teklif veren şirketler Türkiye'nin şansını çok yüksek görüyor. 
   Çünkü ihale programı savaşa destek vermeyen Almanya, Fransa ve Rusya gibi ülkeleri dışarıda bırakıyor. ABD, İran'a ambargo uyguluyor ve Suriye ile de üstü kapalı bir ambargo içinde. Lojistik anlamda Irak'a komşu olan ve savaşa destek veren ülkelerden Suudi Arabistan, Kuveyt ve Ürdün'ün de kendilerine rakip olamayacağını düşünen Türk firmalarının Irak'tan almayı öngördükleri işlerin toplam değeri ise 6 milyar dolar civarında. 
   
   Alarko - Doğuş işbirliği 
   Alarko ve Doğuş yaptığı joint venture'la Irak'ta tüm sektörlerdeki ihalelere talip. İş Geliştirme Müdürü Ahmet Düren, "Biz tüm alanlarda cevap verebilmek için bir ortaklığa gittik. Pastadan oldukça büyük yaklaşık yarım milyar dolarlık bir pay almayı düşünüyoruz" dedi. 
   Polat Holding de ön teklif veren gruplar arasında. Holdingin İnşaat Hizmetleri Genel Müdürü Mehmet Lütfü Özkaya, inşaat ağırlıklı işler yapacaklarını belirtti. Türk firmalarının 18.6 milyar dolarlık yeniden yapılandırma çalışmalarının yüzde 40'ı oranında 6 - 8 milyar dolar arası bir pay elde etmesini beklediklerini söyleyen Özkaya, "Lojistik ve Iraklı firmalarla olan geçmişteki bağlar nedeniyle Türk firmaları çok avantajlı" dedi. 
   Ram Dış Ticaret Genel Müdürü Zeynep Kuman da Koç Grubu'nun birçok firmasının Irak'taki ihaleler için teklif verdiğini söyledi. Kuman, Bechtel gibi Irak'ta bulunan firmalara şu ana kadar 300 milyon dolarlık satış yaptıklarını da vurgulayarak, "Irak'ta hiç yabancı yokken biz orada ofis açtık. Türkiye'nin şansı, konumu nedeniyle de gittikçe artıyor" dedi. 
   
   Tepe'nin hedefi 1.3 milyar 
   Irak'ta 2003 ve 2004'ün ilk yarısında toplam 100 milyon dolarlık iş alan Tepe İnşaat'ın İş Geliştirme Koordinatörü Haluk Bilgi ise ABD'li firmalarla görüşme içinde olduklarını belirtti. Türkiye'nin toplam 4 - 6 milyar dolarlık ihale almasını beklediklerini söyleyen Bilgi, firmasının 'konut ve askeri yapılandırmadan' 900 milyon dolar, ulaştırmadan da 425 milyon dolar hedeflediğini söyledi. 
   
   55 Türk firması başvurdu Age İnşaat ve Tic. Akfen İnşaat Akmel Nakliyat Aks Teknik İnşaat Aydıner İnşaat AlarkoDoğuş JV Atilla Doğan İnşaat Baytur İnşaat Borhat İnşaat Tic. Çankırı İnşaat Cenay Grup Ceylan İnşaat Ece Tur Eko İnşaat Elta Elektrik Emsas İnşaat Equipment ve Parts Ere Mühendislik Fernas İnşaat Gocay İnşaat Güngör Elektrik Gama Endüstri Gunyasil İnşaat Gürtaş İnşaat İhlas Holding Ilçı İnşaat Koçoğlu İnşaat Maktaş Makine ve Elektrik Makyal İnşaat Mpe Mühendislik Mehmet Özcan Mühen. Nurol İnşaat Neks Dış Tic. Onur Nakliyat Özer İnşaat Özdil Dış Tic. Özışık İnşaat Peker İnşaat Polat İnşaat RAM Dış Tic. SARA Enerji Suta İnşaat Siemens San. Tekfen İnşaat Tepa Ecza ve Elek. Tüzün Yapı Sanayi Tekser İnşaat Tepe İnşaat Usluel Enerji Varvap Varlıbaşlar Vinsan Veziroğlu İnşaat Yapa Dış Tic. Yüksel İnşaat Zafer İnşaat Saray İnşaat 
   
</TEXT>
</DOC>
