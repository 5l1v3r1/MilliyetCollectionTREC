<DOC>
<DOCNO> 229269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/son/sondun57.html </URL>
<DATE> 2004/04/07/ </DATE>
<TIME> 23.26 </TIME>
<AUTHOR>  </AUTHOR>
<HEADLINE>
ABD "Powell, Kıbrıs'ta referandumun kabulü için destek arıyor" 
</HEADLINE>
<TEXT>

     ABD, Dışişleri Bakanı Colin Powell'ın Kıbrıs'ta BM planı üzerinde 24 Nisan'da yapılacak referandumlarda kabul kararının çıkmasını sağlamak amacıyla destek aradığını bildirdi. 
     ABD Dışişleri Bakanlığı sözcüsü Adam Ereli, BM Genel Sekreteri Kofi Annan'ın planının iyi ve desteklenmesi gereken bir plan olduğunu belirterek, Powell'ın bu yöndeki çabalarını anlattı. 
     Ereli, ''Bakanımız, BM Genel Sekreteri Kofi Annan'ın planına destek toplamak için aktif bir çaba içinde. Powell, bugün Türk ve Yunan dışişleri bakanlarıyla görüştü ve biz Kıbrıs'ın birleşik bir ülke olarak AB'ye katılması için Kıbrıs halkına yardım etmeye devam edeceğiz'' dedi. 
     Sözcü Ereli, KKTC Cumhurbaşkanı Rauf Denktaş ve Rum yönetimi lideri Tasos Papadopulos'un referandum konusundaki açıklamalarına ilişkin herhangi bir yorum yapmayacağını belirtirken, Powell'ın Kıbrıslı liderle henüz görüşmediğini söyledi. 
     Ereli, ''BM Genel Sekreteri planı adil, dengeli ve iyi bir çerçeve oluşturan bir plan. Bu Kıbrıs halkının çıkarına. Kıbrıs'ın birleşmesini kolaylaştırmaya nasıl yardım edebileceğimiz üzerinde çalışıyoruz ve bu yönde çaba göstermeye devam edeceğiz'' diye konuştu. 
     
</TEXT>
</DOC>
