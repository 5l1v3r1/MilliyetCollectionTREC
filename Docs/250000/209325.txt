<DOC>
<DOCNO> 209325 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/17/son/sontur16.html </URL>
<DATE> 2004/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Irak'ta etnik yapıya dayalı bir federasyon doğru olmaz 
</HEADLINE>
<TEXT>

     Başbakan Recep Tayyip Erdoğan, ''Irak'ta etnik yapıya dayalı bir federasyonun doğru olmayacağını'' belirterek, ''Kaldı ki, dünyanın hiçbir yerinde, etnik unsurlara dayalı olarak kurulu federasyon anlayışı hiçbir zaman faydalı olmamıştır, sağlıklı olmamıştır'' dedi. 
     Başbakan Erdoğan, ''5. Cidde Ekonomik Forumu''na katılmak üzere Suudi Arabistan'a hareketinden önce Atatürk Havalimanı Devlet Konukevi'nde yaptığı basın açıklamasında, gazetecilerin sorularını da yanıtlatı. 
     Erdoğan, bir gazetecinin, Genelkurmay 2. Başkanı Orgeneral İlker Başbuğ'un, dünkü basın brifinginde, ''Irak'ta özellikle etnik kökene dayalı bir federal yapı gerçekleşirse, Irak'ta geleceğin çok zor ve kanlı olacağını ifade etmek mecburiyetinde oldukları'' yönündeki sözlerini hatırlatması üzerine, şöyle konuştu 
     ''Bizim bu konuyla ilgili temel prensibimiz, etnik yapıya dayalı bir federasyonun doğru olmayacağı istikametindedir ve bunu birçok zaman bizler ifade ettik. Bunu komşu ülkelerle aynı şekilde paylaşmaktayız. Ama bu olayın sıfatı üzerinde duracak değilim. Kaldı ki, dünyanın hiçbir yerinde, etnik unsurlara dayalı olarak kurulu federasyon anlayışı hiçbir zaman faydalı olmamıştır, sağlıklı olmamıştır. 
     Aynı zamanda etniğin yanında mezheplere, dinlere dayalı oluşumlar da faydalı bir oluşum şekli değildir.'' Bu konuyu Irak İslam Devrimi Yüksek Konseyi Lideri ve Irak Geçici Yönetim Konseyi Üyesi Abdülaziz El Hekim'in Türkiye ziyaretinde de görüştüklerini vurgulayan Başbakan Erdoğan, ''Onlar da aynı şeyi paylaşıyorlar. Bunların hiçbirisi, sağlıklı bir Irak devlet yapısına altyapı oluşturamaz'' dedi. 
     
</TEXT>
</DOC>
