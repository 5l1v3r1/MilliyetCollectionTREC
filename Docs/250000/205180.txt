<DOC>
<DOCNO> 205180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/29/son/sontur03.html </URL>
<DATE> 2003/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'dan ilk hacı kafilesi yola çıktı 
</HEADLINE>
<TEXT>

     İstanbul'dan ilk hacı kafilesi Suudi Arabistan'a gitti. 
     Bursalı hacı adaylarından oluşan 233 kişilik kafile, THY'ye ait uçakla saat 22.45'te Sabiha Gökçen Uluslararası Havaalanı'ndan Cidde'ye hareket etti. 
     Hacı adayları için, Sabiha Gökçen Havaalanı Genel Müdürü İbrahim Büyükyumukoğlu'nun da katıldığı bir uğurlama töreni düzenlendi. 
     Havaalanının bir salonunu hacı adaylarına tahsis ettiklerini belirten Büyükyumukoğlu, hacca gideceklerin her türlü ihtiyaçlarını giderecekleri düzeni sağladıklarını söyledi. Büyükyumukoğlu, ilk kafileyi uğurlamaktan mutlu olduklarını kaydetti. 
     Törende, havaalanı görevlilerince hacı adaylarına lokum ikram edildi. 
     Eşi Hatice Boztürk ile kafilede yer alan Nail Boztürk, üçüncü kez hacca gittiğini belirterek, yeni yıla kutsal topraklarda gireceklerini söyledi. Boztürk, hac farizasını yerine getirirken hem İslam alemi için hem de insanlık için dua edeceğini söyledi. 
     Hacı adaylarının, yakınları tarafından havaalanından uğurlanışı sırasında duygusal anlar yaşandı. 
     
</TEXT>
</DOC>
