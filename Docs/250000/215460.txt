<DOC>
<DOCNO> 215460 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/16/son/soneko07.html </URL>
<DATE> 2004/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İş-TİM-AYCELL birleşme sözleşmesi imzalandı... 
</HEADLINE>
<TEXT>

     GSM sektöründe faaliyet gösteren Aria ile Aycell birleşmesine yönelik imzalar atıldı. 
     Türkiye İş Bankası'ndan Borsa'ya gönderilen açıklamada, banka iştiraklerinden GSM 1800 Mobil Telefon hizmetleri sunan İş Tim Telekomünikasyon Hizmetleri A.Ş. İŞ-TİM ile yine aynı sektörde faaliyet gösteren Türk Telekomünikasyon A.Ş. iştiraklerinden Aycell Haberleşme ve Pazarlama Hizmetleri A.Ş.'nin Aycell birleşme çalışmaları çerçevesinde, birleşmeye ilişkin sözleşmelerin taraflar arasında dün itibariyle imzalandığı bildirildi. 
     Açıklamaya göre, imzalanan sözleşmeler ve taraflar arasında varılan mutabakat çerçevesinde, birleşme genel kurulları öncesinde İş Tim genel kurulu toplanacak ve şirket ödenmiş sermayesi ortakların şirketten olan alacaklarının bir bölümünün sermayeye kalbedilmesi eklenmesi suretiyle 997 trilyon 856 milyar 901 milyon 961 bin lira tutarında artırılarak 545 trilyon liradan 1 katrilyon 542 trilyon 856 milyar 901 milyon 961 bin liraya yükseltilecek. 
     Bu çerçevede, bankanın söz konusu sermaye artırımında şirketten olan alacaklarının 508 trilyon 907 milyar 20 milyon lirasına tekabül eden bölümü sermayeye kalbedilecek. İş Tim bünyesinde yapılacak sermaye artırımından sonra banka grubuna dahil İş Tim ortakları ile bankanın şirket sermayesindeki payları toplamı şirket sermayesinin yüzde 51'ine tekabül edecek. 
     Açıklamada, sermaye artırımı sonrasında banka grubuna dahil İş Tim ortaklarının söz konusu sermaye artırımında rüçhan haklarının kısıtlanmasına bağlı olarak bankanın İş Tim sermayesindeki yüzde 14 oranındaki 76 trilyon 300 milyar lira tutarındaki payının 508trilyon 907 milyar 20 milyon lira tutarında artarak yüzde 37,93 oranına ve 585 trilyon 207 milyar 20 milyon liraya ulaşmasının beklendiği bildirildi. 
     
     YÜZDE 40'AR PAY 

     Açıklamaya göre, banka grubuna dahil şirketlerin payları toplamı birleşilen şirketin ödenmiş sermayesinin yüzde 20'sini oluşturacak. 
     İş Tim sermaye artırımına bağlı olarak İş Bankası'nın birleşilen şirketin birleşme sonrasındaki sermayesinde yüzde 14,87 oranında paya sahip olması bekleniyor. 
     Türk Telekomünikasyon A.Ş. ile Telecom İtalia Mobile'nin TİM herbiri, birleşilen şirketin ödenmiş sermayesinde yüzde 40 oranında paya sahip olacak. 
     Birleşilen şirkette birleşme nedeniyle yapılacak sermaye artırımı tutarı ile ulaşılacak nihai sermaye tutarı birleşmeye esas bilançoların kesinleşmesinden ve birleşme sözleşmesinin imzalanmasından sonra belirlenecek. 
     Tarafların, birleşecek şirketlerin birleşmeye ilişkin genel kurullarının 16-18 Şubat tarihleri arasında yapılmasını planladıkları bildirildi. 
     Açıklamada, ''Aycell ve İş Tim'in birleşmesinden sonra mevcut imkanların bir araya getirilmesi suretiyle Telekomünikasyon sektörününülkemizdeki gelişimine önemli ölçüde katkı sağlayacak güçlü bir yapı oluşturulması ve Türk ortakların bilgi, deneyim ve güçlerinin yanı sıra Tim'in uluslararası düzeydeki deneyimi ve endüstriye ilişkin bilgi birikimi sayesinde tüketicilerin yararına olan bir rekabet ortamı içinde faaliyet gösterilmesi hedeflenmektedir'' denildi. 
     
</TEXT>
</DOC>
