<DOC>
<DOCNO> 200276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/07/guncel/gun06.html </URL>
<DATE> 2003/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
'Takkeli-cüppeli hocalar geliyor' 
</HEADLINE>
<TEXT>

   CHP Grup Başkan Vekili Koç, "Bu yolla militanlar yetişebilir" diye uyarırken, LDP'li Şirin de Bakan Aydın'a mektup yazdı 
   ANKARA Milliyet 
   
   Akşam kursları düzenlemesiyle 365 gün din eğitiminin yolunu açan, Milli Eğitim Bakanlığı MEB okullarının kurs için tahsisine olanak sağlayan yeni Kuran kursu yönetmeliğiyle imam hatip mezunlarına din öğretmenliği yolunun açılması, şeriatçı kadrolaşma yaratılacağı endişesine neden oldu. 
   CHP'nin yanı sıra AKP'nin eski milletvekili LDP'li Emin Şirin de hükümeti, "Takkeli, cüppeli, çarşaflı, mahallede hacı - hoca diye geçinen birçok kişinin bodrum katlarında vereceği kurslarla yaratılacak manzara" konusunda uyardı. 
   CHP Genel Başkanı Deniz Baykal, MEB'in Türkiye'nin bir numaralı sorunu haline geldiğini belirtti. "Atatürkçü kadroları uzaklaştırdılar. Bu sıradan partizanlık değil. Türkiye'yi, Ortadoğu gibi siyaset, eğitim ve dinin iç içe geçtiği bir ülkeye dönüştürmek isteyenler Türkiye'ye en büyük kötülüğü yapıyor" dedi. 
   CHP Grup Başkan Vekili Haluk Koç, bu yolla militanlar yetişebileceği ve şeriatçı kadrolaşmanın körüklendiği uyarısında bulunurken, Milli Eğitm Komisyonu üyesi CHP'li Mustafa Gazalcı, eğitici niteliği olmayan kişilerin din eğitimi vermesinin tehlikeli sonuçlar doğurabileceğini söyledi. 
   
   Aklınızı başınıza alın 
   Şirin de Devlet Bakanı Mehmet Aydın'a bir mektup göndererek, kurslara ilişkin düzenlemenin yol açacağı sorunlara dikkati çekti. Şirin, yönetmelik değişikliğinin terör eylemlerinin ardından yapılmasına işaret ederken, AKP'lilerden "RP ve FP'nin kapatılma gerekçelerini yeniden dikkatle okumalarını" istedi. 
   
   
</TEXT>
</DOC>
