<DOC>
<DOCNO> 231974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/16/son/sondun47.html </URL>
<DATE> 2004/04/16/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Felluce'den yardım çağrısı Sivil katliamları durdurun 
</HEADLINE>
<TEXT>

     Sünni din adamları, uluslararası topluma çağrıda bulunarak, Irak'ın Amerikan deniz piyadelerince kuşatılan Felluce kentinde devam eden ''sivillere yönelik'' katliamın durdurulmasını istedi. 
     Başkent Bağdat'taki Um El Kura camisinin imamı Şeyh Ahmed Samaray, cuma hutbesinde, ''Bugün, BM Güvenlik Konseyi'ne, Arap Birliği'ne ve insan hakları örgütlerine acil bir mesaj vermek istiyoruz Felluce'nin çocuklarını koruyun'' dedi. 
     Yerel kaynaklara göre, yarısını kadınların, çocukların ve yaşlıların oluşturduğu 600'den fazla Iraklının öldüğü Felluce'deki çatışmalara sessiz kalınmasını kınayan Samaray, ''Dünya, kan akmasını engellemek için müdahale etmelidir'' ifadesini kullandı. 
     Felluce'deki olayların Iraklıları ''tek yumruk'' haline getirdiğini vurgulayan Samaray, ''Eğer hiçbir girişimde bulunulmazsa Irak halkının ayaklanmasından korkuyoruz'' açıklamasını yaptı. 
     Din adamı, ''Felluce'den Necef'e Irak halkı tek bir şey istiyor İşgalin sona ermesi. Sünniler olarak biz, Necef'in hedef alınmasını da kabul etmiyoruz'' diye konuştu. 
     Namazdan sonra cemaatin düzenlediği gösteride, cami etrafında toplanan binlerce kişiye, ''Felluce'deki direnişe katılma'' çağrısı yapıldı. Irak bayrakları taşıyan ve Amerikan deniz piyadelerini protesto eden göstericiler ''Bush, Bush, kısa zaman içinde mezarını Felluce'de kazacağız'' diye sloganlar attılar. 
     Abdülkadir Kilani camisinde ise Felluceli imam Muhammed Celal İsavi, bu kentin sakinlerinin, kan dökülmesinin durdurulması için, Arap Birliği'ne, Müslüman ülkelere ve insan hakları örgütlerine çağrıda bulunduğunu söyledi. 
     İsavi, Irak'taki Sünnilere, Şiilere, Kürtlere ve Hıristiyanlara Irak'ın işgaline karşı gelmeleri çağrısı yaptı. 
     Bu arada, diğer camilerden de Amerikan ve İngiliz ürünlerinin kullanılmaması, saldırgan ülkelerin mallarının boykot edilmesi çağrısında bulunuldu. 
     
</TEXT>
</DOC>
