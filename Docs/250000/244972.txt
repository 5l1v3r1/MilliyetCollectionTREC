<DOC>
<DOCNO> 244972 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/03/son/sondun50.html </URL>
<DATE> 2004/06/03/ </DATE>
<TIME> 22.54 </TIME>
<AUTHOR>  </AUTHOR>
<HEADLINE>
Annan, Papadopulos'a üzüntüsünü dile getirdi 
</HEADLINE>
<TEXT>

     BM Genel Sekreteri Kofi Annan'ın, Kıbrıs Rum yönetimi lideri Tasos Papadopulos ile yaptığı görüşmede, Kıbrıs sorununun çözümü konusundaki tek fırsatın da kaçırılmasından duyduğu üzüntüyü dile getirdiği kaydedildi. 
     Papadopulos ile BM binasındaki görüşmeden sonra yazılı bir açıklama yapan Annan, Kıbrıslı Rumlar ve Türklerin vermiş olduğu kararı saygıyla karşıladığını belirterek, Kıbrıs konusundaki çıkmaz devam ettiği sürece, iyi niyet gayretlerinin yenilenmesi konusunda çok küçük bir ihtimal gördüğünü ifade etti. 
     Annan, önerdiği planın Kıbrıslı Rumlar tarafından kararlı bir şekilde reddedilmesinden sonra, Kıbrıslı Türklere, BM'ye ve tüm dünyaya, geleceğe dönük nasıl bir planları olduğuna dair açıklama yapma sorumluluğunun da Rumlarda olduğunu kaydetti. 
     BM Güvenlik Konseyi'ne, Rumların güvenlik ve uygulama konusundaki endişeleri hakkında tavsiyede bulunduğunu Papadopulos'a aktardığını belirten Annan, Rum liderden, Türk toplumunun gelişmesinin önündeki ''gereksiz kısıtlamalar ve engellerin'' kaldırılması konusunda tüm ülkeler nezdinde yaptığı talebe olumlu yanıt vermesini istediğini bildirdi. 
     Annan, talebe olumlu bir yanıtın, Rumların, Kıbrıslı Türkler konusunda olumlu bir sinyal vermesi anlamına geleceğini belirterek, bunun nihai birleşme hedefine ulaşma konusunda yardımcı olacağını ve kolaylık sağlayacağını kaydetti. 
     
</TEXT>
</DOC>
