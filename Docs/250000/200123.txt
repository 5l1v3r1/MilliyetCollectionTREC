<DOC>
<DOCNO> 200123 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/06/magazin/amag.html </URL>
<DATE> 2003/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
'Artık iyilikten ve sevgiden yanayım' 
</HEADLINE>
<TEXT>

   Popstar'ın favorisi Bayhan Gürhan, kendini savundu. "Böyle olsun istemezdim" diyen Gürhan, başından geçen olaylarla ilgili vicdan azapları yaşadığını söyledi 
      MAGAZİN SERVİSİ 
   
   Kabarık suç dosyası ile herkesi şaşırtan Popstar'ın favorisi Bayhan Gürhan, kendini savundu. 17 yaşında amcasının oğlunu bıçaklayarak öldürdüğü için iki yıl hapis yatan, ardından Hatay'da yine bir kişiyı bıçaklamaktan 16 gün hapis cezası alan, İstanbul ve Alanya'da işlediği suçlardan ise affa uğrayan Bayhan Gürhan, 2 yıl hapiste yatmasına neden olan davadaki ifadesiyle çelişen açıklamalarda bulundu. 
   
   Önceki ifadesi... 
   31 Aralık 1998'de kendini, "O gün amcamın oğluyla gezmeye gittik. Çarşıda bilardo oynadık. Sonra gıda maddeleri alıp, ninemin evine uğradık, o olmayınca poşetleri komşuya bıraktık. Bey Mahallesi'nde bir arkadaşımın evine gittim. Çıktığımda Mehmet Ali sinirliydi. Ne olduğunu sorduğumda bana sopayla vurdu. Korkutmak için ben de bıçak çektim. Bana tekme atınca bıçak ona saplandı" diyerek savunan Gürhan, dün ise olayı şöyle anlattı 
   "Annem ben çok küçükken öldü ve askerliğimin sonuna kadar bana babaannem baktı. O, dünyada en çok sevdiğim iki kişiden biriydi. Babaennemi rahatsız eden biri vardı. Onu birkaç kez uyardım. Ancak, beni dinlemedi. Son uyarımda kavga çıktı ve ben onu, bacağından tek darbeyle bıçakladım. Suçumu itiraf ettim ve yaralıyı hastaneye götürdük ama kurtaramadık. İsteyerek yapmadım, böyle olmasını istemezdim, çok üzgünüm." 
   
   'Özür dilerim' 
   Adana ve Hatay Cezaevi ile askerde yaşadıklarından sonra bir noktaya odakladığını anlatan Bayhan, "Vicdan azapları yaşadım. Artık iyilikten ve sevgiden yanayım. Yarışmaya başladığımdan beri, olduğum gibiyim, öyle olmaya da devam edeceğim. Çıkan haberler nedeniyle beni sevenler rahatsız oldular, bu nedenle sevenlerimden ve meşgul ettiğim kamuoyundan özür dilerim" dedi. 
   Bayhan Gürhan, dün Kanal D'de canlı yayımlanan Popstar yarışmasında da aynı görüşleri tekrarladı. 
   
      '300 bin lira için oğlumu öldürdü'    NEŞET KARADAĞ Adana DHA 
   Popstar'a Antalya'dan katılarak finale kalan Bayhan Gürhan'ın beş yıl önce öldürdüğü kuzeni Mehmet Ali Gürhan'ın annesi Fikriye Tok, oğlunun 300 bin liraya kurban gittiğini savundu. Bayhan'ı sonunda affeden Tok, "Oğlumla olay günü tesadüfen karşılaşmışlar. Yemek yemişler. Sonra bilardo oynamaya gitmişler. Parasına oynadıkları bilardoda oğlum Bayhan'a 300 bin lira kaybetmiş. Bayhan sık sık parasını istemiş. Aradan bir süre geçtikten sonra ikisi boş bir arazide karşılaşmış. Bayhan parayı istemiş, oğlum olmadığını söylemiş. Arkasını dönünce kolunu tutup bıçağı saplamış. Sonra da babaannesinin evine kaçmış." 
   
   
</TEXT>
</DOC>
