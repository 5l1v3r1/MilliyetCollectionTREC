<DOC>
<DOCNO> 216146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/19/spor/spo04.html </URL>
<DATE> 2004/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısır golcü Augustine 
</HEADLINE>
<TEXT>

   Ankaragücü'nde üç sezonda 44 gol kaydeden Ganalı'dan bu yıl ses çıkmadı. Trabzonspor forması altında görev yapan Augustine, 26 maçın hiçbirinde rakip fileleri havalandıramadı 
      
   Hayal kırıklığı 
   ANKARAGÜCÜ'NDE başarıdan başarıya koşan Augustine bu sezon sustu. Sarı - Lacivertli renklerde ilk sezonunda 8, ikinci yılında da 21, geçen sezon da 15 gol atarak toplamda 44 gole ulaşmıştı. Trabzonspor'a transfer edilen Ganalı oyuncu, tam bir hayal kırıklığı yarattı. Bu sezon oynanan 21 lig maçının sadece üçünde 90 dakika görev alan Augustine, 5 karşılaşmada ise hiç şans bulamadı. 
   
   Ne ligde, ne kupada 
   LİGDE toplam 814 dakika sahada kalan Bordo - Mavili futbolcu, UEFA Kupası'nda da İspanya'nın Villarreal takımıyla yapılan iki maçın ilkinde 63, diğerinde ise 62. dakikada oyundan alındı. Augustine, Türkiye Kupası'ndaki üç maçta ise, Kayserispor maçında forma giymezken, Diyarbakırspor maçında son 17 dakika, uzatmaya giden Konyaspor maçı da ise 100 dakika sahada kaldı. 
   
   Yattara'ya milli yasak    TRABZONSPOR'UN başarılı futbolcusu İbrahim Yattara, Gine Milli Takımı'na çağırılmamasının sırrını anlattı. Bir yıl önce Mali ile yapılacak karşılaşma için davet aldığını belirten Bordo - Mavili futbolcu, "Çocuğum dünyaya gelecekti. Doktorlar, bir hafta içinde doğumun gerçekleşeceğini söyleyince affımı istedim. Ama antrenörüm bunu kabul etmedi. Ben de reddettim. Daha sonra da bir daha milli takıma çağrılmadım. Ama hiç bir şey insanın çocuğu kadar önemli olamaz" dedi. 
   
   Karadenizli'ye birlik çağrısı    ÇAYKUR Rizespor Teknik Direktörü Yılmaz Vural, bu hafta karşı karşıya gelecekleri Trabzonspor'a çağrıda bulundu, "Elimizi tutsunlar, birlikte sahaya çıkalım. Bundan sonra kim kazanırsa kazansın" diyerek dostluk mesajı verdi. Karadeniz kulüplerinin birbirleriyle dayanışma göstermesi gerektiğini ifade eden Vural, "Birbirimizle iyi geçinmemiz her takıma katkı sağlar. Hiçbirimizin zararı olmaz. Önemli olan dostluk mesajlarını tüm Türkiye'ye göstermek" dedi. 
   
   
</TEXT>
</DOC>
