<DOC>
<DOCNO> 241241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/19/son/sontur27.html </URL>
<DATE> 2004/05/19/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Kadınları gasp eden kişiye suçüstü .. 
</HEADLINE>
<TEXT>

     Belediye otobüslerinden inen kadınları takip ederek sokak arasında gasp eden bir kişi, olaylarda kullandığı silahla yakalandı. 
     Aydınlıkevler'de bir süre önce üç kadının gasp edilmesi olayını araştıran Asayiş Şube Müdürlüğü Gasp Büro Amirliği ekipleri, çevrede ''pusu'' adı verilen özel bir uygulama başlattılar. Sokak aralarında gizlenen polisler, dün gece sokakta yürüyen bir kadını silah zoruyla soymak isteyen bir kişiyi suçüstü yakalamayı başardılar. 
     Sevda Ö. adlı öğrenciyi gasp etmek isterken suçüstü yakalanan Ferhat A.'nın sorgulaması sonucu, bir süre önce Hukuk Fakültesi öğrencisi Ayça A.'nın çantasını gasp ettiği saptandı. Üzerinde olaylarda kullandığı silahla birlikte yakalanan Ferhat A.'nın sekreterlik yapan Gülnihal A. ile müşteri temsilcisi olarak çalışan kardeşi Zühal A.'yı da silah zoruyla soyarak çantalarını gasp ettiği anlaşıldı. 
     Ferhat A. emniyette verdiği ifadesinde belediye otobüslerinden inen kadınları gece takip ederek gasp olaylarını gerçekleştirdiğini itiraf etti. 
     Gözaltına alınan ve sorgulaması süren Ferhat A.'nın gasp suçundan hüküm giydiği, infaz kanunundan yararlanarak 1997 yılında tahliye olduğu bildirildi. 
     
</TEXT>
</DOC>
