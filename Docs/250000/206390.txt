<DOC>
<DOCNO> 206390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/04/son/sonspo05.html </URL>
<DATE> 2004/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Alex defteri kapandı 
</HEADLINE>
<TEXT>

     Fenerbahçe tüm girişimlere rağmen Brezilyalı oyuncuyu ikna edemedi, transfer yeni sezona ertelendi. Alex, "Cruzeiro'dan şimdilik ayrılmayacağım" ifadesini kullandı Brezilyalı süper solak Alex'i renklerine katmak için aylardır uğraşan Fenerbahçe, üçüncü tur görüşmelerinden de sonuç alamadı. Hem Cruzeiro Kulübü'nü, hem de yıldız oyuncuyu ikna edemeyen Sarı - Lacivertli yönetim, bu transferi gelecek sezona bıraktı. Türkiye'ye dönmeden önce Luciano'nun da Teknik Direktör Daum'un isteği üzerine Alex ve Cruzeiro Kulübü başkanı ile bir araya geldiği, ancak tüm uğraşlara rağmen bir sonuca varamadığı öğrenildi. 
     
     SON BİR UMUT 

     ALEX ve menajeri Acaz Fellegger ortak yaptıkları açıklamada, 18 Aralık'ta Cruzeiro ile sözleşme yenilediklerini ve Fenerbahçe'ye transferin söz konusu olmadığını belirttiler. Brezilyalı yıldızın Libertadores Kupası'nda oynamak istediği ve Sarı - Lacivertli kulüple gelecek yıl için masaya oturabileceğini bildirdiği kaydedildi. Fenerbahçe'nin yarın son bir girişimde daha bulunacağı, yine sonuç çıkmazsa Alex defterini kapatacağı ileri sürüldü. 
     
</TEXT>
</DOC>
