<DOC>
<DOCNO> 210186 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/21/son/sonspo18.html </URL>
<DATE> 2004/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Vestel Manisa'nın "stat projesi" onaylanmadı 
</HEADLINE>
<TEXT>

     Vestel Manisaspor tarafından 19 Mayıs Stadı'nın yenilenmesi için hazırlanan projenin, Gençlik ve Spor Genel Müdürlüğü'nce onaylanmadığı bildirildi. 
     Vestel Manisaspor Yönetim Kurulu Başkanı Cengiz Ergün, 40 yıldır çivi bile çakılmayan 22 bin seyirci kapasiteli 19 Mayıs Stadı'nın yenilenmesi için hazırladıkları projenin onaylanmadığını söyledi. 
     Tüm çabalarına rağmen Ankara'daki bürokrasiyi geçemediklerini belirten Ergün, ''Projeden vazgeçmek zorunda kaldık. Manisalılara yeni ve modern başka bir stat yapacağız. Yer arayışı içinde olduğumuz için Vali Orhan Işın ile görüşüp yer isteyeceğiz'' dedi. 
     Vali Orhan Işın ise Ergün ve yöneticiler ile konuyu görüştüğünü belirterek, şu bilgileri verdi 
     ''Vestel Manisaspor yönetimi, 1999 yılında dönemin valisi Muzaffer Ecemiş tarafından hazırlanan spor kompleksinde yeni bir stat yapmayı düşünüyor. Şu anda araştırma ve inceleme dönemindeler. Mimari ve imar konuları ele alınacak. Sonucunda hazırlanacak rapor değerlendirilerek çalışmalara başlanacaktır. Ankara'ya sunulan projeden şimdilik vazgeçildi.'' Öte yandan, kalp krizi geçiren Vestel Manisaspor Futbol Şube Sorumlusu Fikret Taşçı, Vatan Hastanesi'nde tedavi altına alındı. 
     
</TEXT>
</DOC>
