<DOC>
<DOCNO> 239944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/14/son/sondun31.html </URL>
<DATE> 2004/05/14/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Belçika'da cinayet işleyen Türk, İsveç'te teslim oldu 
</HEADLINE>
<TEXT>

     Belçika'nın başkenti Brüksel'de cinayet işleyen bir Türk, İsveç polisine teslim oldu. 
     Brüksel Savcılığı'ndan edinilen bilgiye göre, geçen salı günü eski eşinin iki kardeşini ateşli silahla vuran, bu kişilerden birinin ölümüne, diğerinin ağır yaralanmasına neden olan sanık, daha sonra İsveç'teki bir akrabasının yanına kaçtı. 
     Göteborg polisine başvurarak teslim olan 34 yaşındaki Türkün Belçika'ya iade edileceği bildirildi. 
     Bir aile dramının söz konusu olduğunu düşünen savcılık, iki kardeşin, sanıktan ayrılan kız kardeşlerinin özel eşyalarını almak üzere gittikleri evde silahlı saldırıya uğradıklarını belirtti. 
     Savcılık, soruşturma nedeniyle sanığın ve saldırıya uğrayan kişilerin kimliklerinin gizli tutulmasını istedi. 
     
</TEXT>
</DOC>
