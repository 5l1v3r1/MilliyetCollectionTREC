<DOC>
<DOCNO> 212269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/30/son/sontur24.html </URL>
<DATE> 2004/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Hacı adayları kutsal topraklarda... 
</HEADLINE>
<TEXT>

     Hac görevini yerine getirmek için kutsal topraklara gelen müslümanlar, kurban Bayramı'ndan önceki son Cuma namazında Kabe'yi doldurdu. 
     Dünyanın dört bir yanından gelen müslümanlar, Cuma namazını Kabe'nin içinde kılabilmek için sabahın erken saatlerinden itibaren yollara düştü. 
     Harem-i Şerif'e Kabe açılan yollar trafiğe kapatılınca, insanlar yürüyerek Kabe'ye ulaştı. Kabe'ye açılan yolları bile dolduran müslümanlar, imamın okuduğu hutbeyi duygulanarak dinledi. 
     Bu arada, hacı adaylarının bir kısmı, Arafat Vakfesi'ne durmak için ihramlarıyla sabahın erken saatlerinden itibaren Afarat'a gitmeye başladı. 
     Mekke'den Arafat'a gidilen yolda uzun kuyruklar oluştu, kimi insanlar kendilerine otobüs ve minibüslerin üzerinde yer bulabildi. 
     Türk hacı adayları da Cuma namazının ardından Arafat'a çıkmaya başladı. Arafat'a gidişler gece boyunca tamamlanacak. Yarın öğle namazı ve ikindi namazını birleştirerek kıldıktan sonra Arafat Vakfesi'ne duracak olan hacı adayları, güneşin batmasıyla birlikte Müzdelife'ye hareket edecekler. 
     Hacı adayları, Müzdelife'de yine akşam ve yatsı namazlarını birleştirerek kıldıktan sonra, şeytana atacakları taşları toplayacak. Bayram sabahı, sabah namazını kıldıktan sonra Müzdelife Vakfesi'ne duracak olan hacı adayları, oradan da Mina bölgesindeki çadırlara yerleştirilecekler. 
     Burada yaklaşık ikindi vaktine kadar dinlendirilecek olan hacı adayları, şeytanı taşlamak üzere cemarat denilen bölgeye hareket edecek. Bayramın ilk günü sadece büyük şeytana 7'şer taş attıktan sonra evlerine dönecek olan hacı adayları, kurbanlarının kesildiği öğrendikten sonra traş olup ihramdan çıkacak. 
     Bayramın ikinci ve üçüncü gününde büyük, orta ve küçük şeytana 7'şer taş atacak olan müslümanlar, şeytan taşlamanın ardından farz olan ziyaret tavafını yapıp ''hacı'' olacaklar. 
     
</TEXT>
</DOC>
