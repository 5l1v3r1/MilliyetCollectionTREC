<DOC>
<DOCNO> 206253 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/03/son/sontur04.html </URL>
<DATE> 2004/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk heyetinen İran'a "geçmiş olsun" ziyareti... 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, İran'a yapacakları ziyarette, İran Cumhurbaşkanı Muhammet Hatemi ile görüşeceklerini bildirdi. Devlet Bakanı ve Başbakan Yardımcısı Şahin, Esenboğa Havalimanı'ndan İran'a hareketlerinden önce yaptığı açıklamada, geçen hafta meydana gelen İran'ın Bem kentindeki depremi öğrenir öğrenmez, İranlı yetkililerle temasa geçerek, yardım yapabileceklerini ilettiklerini söyledi. İran'ın Türkiye'den yardım istemesinden hemen sonra deprem bölgesine 6 kargo uçağıyla değişik türde yardım malzemesi gönderdiklerini ifade eden Şahin, Bem kentinde şu anda 106 personelin de görev yaptığını kaydetti. 
     İran'a Türkiye'nin geçmiş olsun dileklerini iletmek için gittiklerini belirten Şahin, Bem kentindeki durumu değerlendireceklerini ve Türk ekibinin çalışmaları hakkında yetkililerden bilgi alacaklarını kaydetti. Kızılay'ın bölgeye gönderdiği 400 çadıra ek olarak 200 çadır daha göndereceğine dikkati çeken Şahin, Bayındırlık ve İskan Bakanlığı'nca da bölgeye 8 adet prefabrik ev gönderildiğini anımsattı. Şahin, geçici iskanı sağlayacak bu altyapının Bem kentinde çok kısa sürede kurulmasını hedeflediklerini ifade etti. Gönderilen konteynırlarda yatak, battaniye, yastık, uyku tulumu ve ihtiyaç malzemelerinin de bulunduğunu vurgulayan Şahin, Bem kentini ziyaretlerinin ardından başkent Tahran'a da gideceklerini belirterek, burada İran Cumhurbaşkanı Muhammet Hatemi ve Cumhurbaşkanlığı birinci yardımcısı ile görüşeceklerini, kendilerine Türk Hükümeti adına geçmiş olsun dileklerini ileteceklerini söyledi. 
     Şahin, İran hükümetinin talebi olursa, bunları da değerlendireceklerini kaydetti. 
     Bir gazetecinin Başbakan Recep Tayyip Erdoğan'ın İran'a gerçekleştirmeyi planladığı ziyaretin ertelenme nedenini sorması üzerine de Şahin, ''Benim o konuda bilgim yok. Sayın Başbakan'ın İran'a gideceği konusunu aramızda hiç konuşmamıştık. Ancak Dışişleri Bakanımız sayın Abdullah Gül gelecek hafta İran'a gidecek'' diye konuştu. 
     Heyette, Uluslararası Yardımlardan Sorumlu Genel Müdür Yardımcısı Tunç Üğdül, Türkiye Acil Durum Yönetimi Genel Müdürü Hasan İpek de yer aldı. 
     
</TEXT>
</DOC>
