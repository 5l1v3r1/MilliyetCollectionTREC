<DOC>
<DOCNO> 233287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/son/sontur50.html </URL>
<DATE> 2004/04/20/ </DATE>
<TIME> 20.30 </TIME>
<AUTHOR>  </AUTHOR>
<HEADLINE>
İstanbul 1. sulh ceza mahkemesinden kitap toplatma kararı... 
</HEADLINE>
<TEXT>

     İstanbul 1. Sulh Ceza Mahkemesi, ''Seks İsyanları, Toplumsal Cinsiyet, Başkaldırı ve Rock'n Roll'' adlı kitabın toplatılmasına karar verdi. 
     Mahkeme kararında, savcılıkça, ''Seks İsyanları, Toplumsal Cinsiyet, Başkaldırı ve Rock'n Roll'' adlı kitabın sorumluları hakkında TCK'nın 426. maddesi kapsamında, ''halkın ar ve haya duygularını incitici, cinsi arzuları tahrik ve istismar edici nitelikte, genel ahlaka aykırı yayın yapıldığı'' gerekçesiyle soruşturma başlatıldığı ve kitabın toplatılmasının istendiği belirtildi. 
     Hazırlık evrakı ve Küçükleri Muzır Neşriyattan Koruma Kurulu'nun raporunun incelendiği kaydedilen kararda, kitabın toplatılmasına hükmedildiği ifade edildi. 
     
     YAYINCILAR BİRLİĞİ BAŞKANI TÜZÜNER 
     Türkiye Yayıncılar Birliği Yönetim Kurulu Başkanı Çetin Tüzüner tarafından yapılan yazılı açıklamada, TCK'nın 426. maddesinde yapılan değişikliğin pratikte uygulanmadığı öne sürülerek, şöyle denildi 
     ''TCK'nın müstehcenlikle ilgili 426. maddesine eklenen 'Bilim ve sanat eserleri ile edebi değere sahip eserler bu madde kapsamı dışındadır' fıkrasına rağmen, orijinali dünyanın en önemli üniversitelerinden Harvard Üniversitesi'nce yayınlanmış olan, S. Reynolds ve J. Press'in yazdığı ve ülkemizde Ayrıntı Yayınevi tarafından yayımlanan 'Seks İsyanları, Toplumsal Cinsiyet, Başkaldırı ve Rock'n Roll' adlı ders kitabı hakkında, İstanbul 1. Sulh Ceza Mahkemesi tarafından, Küçükleri Muzır Neşriyattan Koruma Kurulu tarafından düzenlenen rapora dayanılarak, TCK'nın 426. maddesini ihlal ettiği gerekçe gösterilerek toplatılma kararı verildi.'' 
     
</TEXT>
</DOC>
