<DOC>
<DOCNO> 200140 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/06/spor/aspo.html </URL>
<DATE> 2003/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Nöbetçi doktor 2-1 
</HEADLINE>
<TEXT>

   Beşiktaş, Adana karşısında soğuk terler döktü. Okan Koç'un şık kafa golü ile öne geçen Kartal, Ergin'in vuruşuyla çöktü. Usta yıldız Sergen takımını yine hayata döndürdü 
      BİLAL MEŞE 

   
   İnönü'de klasik bir Yılmaz Vural taktiği izledik... Bol adamla savunma, sıkı adam markajı, tek forvet ve kontra toplarla gol bulma... Hesap doğru hesap... Vural da biliyor ki, açık futbolla Kartal'ın üzerine gitmek felakete davetiye çıkarmaktır Vural'ın ve Adanaspor'un bu katı savunma anlayışı, hem Beşiktaş'a ecel terleri döktürdü, hem de tribünlere 
   Adanaspor karşısına "fark" sesleriyle çıkan Beşiktaş, doksan dakika kelimenin tek anlamıyla "tek kale" oynadı... Tüm hatlarıyla yüklendikçe, yüklendi, Adanaspor'u çözmek için her yolu denedi... Rakibin inanılmaz "direnişi" tam tamına 75 dakika sürdü. Bu durum tribünün baskıyı artırmasına yol açtı, buna orta hakemin sertliğe prim tanıması da eklenince, Kartal'ı iyice çileden çıktı. 
   İlhan Mansız'ı yedeğe çeken Lucescu'nun, Sinan'ı on birde sahaya sürmesinde amaç onu kazanmak idi. Bu da bir teknik adam doğrusuydu bizce. Ne var ki Sinan Kaloğlu'nun, bire birde çabuk olmasına ve adam eksiltmesine karşın, rakip ceza alanı içinde telaşlı oluşu dezavantaj oluşturdu. Okan Koç, Kaan Dobra'nın sakatlığından doğan şansını iyi kullanmaya başladı. Maç süresince oyunu rakip alana yıktı, müthiş kanat bindirmeleri gerçekleştirdi ve Adanaspor'un parangasını ilk kıran isim oldu. 
   Karşılaşmanın ilk yarısında üstün olan Kartal'dı. Bu yarının en net pozisyonunu Sinan Kaloğlu 29. dakikada yakaladı. Sağdan nefis hareketlerle ceza alanına giren genç futbolcu, pas yerine vurmayı tercih etti, top yan direkte patladı. 
   İkinci yarıda tüm hatlarıyla rakip kaleye yüklenen Beşiktaş, 49'da İlhan Mansız'la yüzde yüzlük pozisyon buldu. Tümer'in ara pasıyla ceza alanına giren tecrübeli futbolcu zor olanı yaptı, topu yandan az farkla auta gönderdi. 
   57'de maçın yıldızlarından Tümer orta alanda aldığı topla rakip yarı alanını geçti, yay üzerinden soluyla nefis vurdu, top kaleciden döndü, savunma uzaklaştırdı. 
   Ve 75. dakika... Kartal'ın dirildiği an.. Soldan kazanılan korner atışını Tümer altı pasa kesti, Okan Koç mükemmel yükseldi, topu kafayla kaleci Murat'ın çırpınışları arasında filelere gönderdi 1-0. 
   Beşiktaş farkı açmak isterken, iki dakika sonra kalesinde golü gördü. Pancu'nun kaptırdığı top pahalıya patladı, Ergin, plase bir vuruşla topu filelere gönderirken, tribünler de "şok"a girdi. 
   Beşiktaş bu dakikadan sonra ofansif ve de riskli futbolu öne çıkardı, 82'de Tümer soldan ceza alanına girdi, topu İlhan Mansız'a gönderdi. Golcü futbolcu, zor pozisyonda topuğuyla dokundu, top direkten geri döndü. 
   Ve süper solak Sergen Yalçın bir kez daha takımını ipten döndürdü.... 84. dakikada kaptan Tayfur, soldan Ahmet Yıldırım'dan aldığı topla rakip ceza alanına girdi, topu altı pasa kesti. Savunmada büyük bir karambol oluşurken, ayaklardan seken topa yerde yatan Sergen Yalçın soluyla nefis vurdu, Beşiktaş'a altın değerinde üç puan kazandırdı 2-1. 
   
   Giunti'yi kavga yaktı    Lucescu, yönetimden önce faturayı kesip, tartışan Ahmet Dursun'un ardından İtalyan yıldızı da kadro dışı bıraktı 
   SİYAH - Beyazlı ekipte gerilim yaratan Ahmet Dursun - Giunti kavgasında ilk cezayı Lucescu kesti. Bardağı taşıran olayın ardından, son maçlarda 18'in dışında tuttuğu Ahmet Dursun'u tamamen gözden çıkaran Lucescu, Giunti'yi de kadro dışı bırakarak, kavgalılara yönetimden önce faturayı kesti. Beşiktaş'ın, iki oyuncuya ağır para cezası vereceği, Ahmet Dursun'un da sözleşmesinin fesh edileceği öğrenildi. 
   TECRÜBELİ hocanın, "Cezası nedeniyle Chelsea maçında oynamayacağı için onu kullanmadım" sözlerine rağmen 18 kişilik kadro için dahi kendisini düşünmemesi ceza olarak yorumlandı. Almanya'ya giden Ahmet Dursun'un da Köln ve Schalke 04 ile masaya oturacağı iddia edildi. Lucescu, "Cordoba'yı riske etmek istemedim. İlhan yeni iyileşti. Ronaldo'nun sorunu vardı. Sergen'i de dişlerindeki kırık nedeniyle kenarda oturttum" dedi. 
   
   Maçın hakemi 
   Vasat yönetti    İLK yarıda iyi bir yönetim gösteremedi, kart seçimlerinde ve faul pozisyonlarında dikkatli değildi. Bu kadar sertliğe prim tanımaması gerekirdi. Zaman zaman da avantaj kuralını işletmedi, oyunun hızını kesti. İkinci devrede ise temposu artan karşılaşmaya ayak uydurdu, açıklarını kapattı. Seyirci baskısından etkilenmemesi artısıydı. 
   
   
</TEXT>
</DOC>
