<DOC>
<DOCNO> 207141 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/08/dunya/adun.html </URL>
<DATE> 2004/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
DERS VERDİLER 
</HEADLINE>
<TEXT>

   PASOK liderliğini bırakıp Dışişleri Bakanı Papandreu'yu halefi olarak lanse eden Yunanistan Başbakanı Simitis, koltuğa yapışarak partisini bitiren liderlere, siyaseti sanat yapan vizyonun ne olduğunu gösterdi 
      YORGO KIRBAKİ Atina 

   
   Yunanistan'da sessiz sedasız bir şekilde, demokrasinin yazılı olmayan kurallarına ilişkin "ders" niteliğinde gelişmeler yaşanıyor. Başbakan Kostas Simitis, parlamento aritmetiğinden kaynaklanan hiçbir zorlama unsuru olmadan, 1996'dan beri lideri olduğu iktidar partisi PASOK'un başkanlığından kendi isteğiyle ayrıldı. Bununla da kalmayan Simitis, yine kavgasız, gürültüsüz bir biçimde Dışişleri Bakanı Yorgo Papandreu'yu kendisinin yerine geçecek lider olarak lanse etti. Simitis, genel seçimlerin de bir ay öne alınarak 7 Mart'ta yapılmasını kararlaştırdı. 
   Demokratik olgunluk ve zarafet örneği olarak gösterilecek adımlar çerçevesinde Simitis ilk önce önceki gün Koloinaki semtindeki evinde Papandreu ile tam iki saat süren bir görüşme yaptı. İki siyaset adamı arasında duygusal anlar yaşandı. Hatta yakın çevrelerine göre, her ikisinin de gözlerinden yaşlar süzüldü. Simitis, sekiz yıl önce PASOK liderliğine seçilmesi sırasında kendisine büyük destek veren Papandreu'ya kadirşinaslık göstererek liderlik yolunu açtı. 
   Simitis, dün de Cumhurbaşkanı Kostis Stefanopulos'u ziyaret etti ve hem PASOK liderliğinden ayrılma, hem de 7 Mart'ta genel seçim yapılması kararını iletti. Böylesi önemli kararları Cumhurbaşkanı'nın televizyondan öğrenmesini istemedi. Ardından Bakanlar Kurulu ve PASOK İcra Kurulu'na başkanlık ederek durumu anlattı. Simitis, öğle saatlerinde de Yunan halkına seslendi. 
   
   Değişimin temsilcisi 
   Siyasi partilerin yeniliklere ve değişimlere açık olmaları, liderin de yeniliklerin değişimlerin temsilcisi olması gerektiğini kaydeden Simitis, "Lider, günü geldiğinde kişisel ihtirasları bir yana bırakarak kendisini bile değiştirmeyi bilmelidir" dedi. 
   Simitis, "Siyasetçinin sürekliliği diye bir şey yokur. Lider gerektiği yerde gereken cesareti göstermelidir. PASOK, 7 Mart'taki seçimlere yeni başkanla katılacak. Değişim sürecini bizzat ben başlatıyorum. Seçim ertesine kadar başbakan kalacağım" diye konuştu. 
   Başbakanlığı döneminde Yunanistan'ı AB para birimi euro bölgesine dahil eden, Kıbrıs Rum Kesimi'nin AB üyeliğini kazanan, Türkiye ile ilişkilerde yumuşama sağlayan, ABD ve AB ile ilişkileri düzelten Simitis, Papandreu'nun yeni PASOK lideri olarak başarılı olacağını ifade etti, "Parti zor durumların üstesinden gelmesini bilen ve hem Yunan kamuoyunda, hem de uluslararası kamuoyunda takdir edilen politikacılar var" şeklinde konuştu. 
   Simitis, ocak sonundaki, Papandreu'nun tek aday olarak katılması beklenen PASOK kongresi ve seçim kampanyası sırasında bir kenara çekilmeyecek, aktif siyasi mücadelenin içinde olacak. 
   
   
   
   
</TEXT>
</DOC>
