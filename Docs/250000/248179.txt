<DOC>
<DOCNO> 248179 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/15/son/sontur07.html </URL>
<DATE> 2004/06/15/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
"Sporcu kadınların regl döneminin yasal zemine oturtulsun" 
</HEADLINE>
<TEXT>

     İzmirli avukat Atınç Gültekin, Uluslararası Olimpiyat Komitesi Başkanlığı'na başvurarak, ''sporcu kadınların regl döneminin yasal zemine oturtulmasını'' talep etti. 
     Gültekin, Uluslararası Olimpiyat Komitesi Başkanlığı'na gönderdiği başvuru dilekçesinde, ''jinekoloji biliminde PSM olarak adlandırılan Premenstruel Sendromu inceleyen bilim adamlarının ortak kanısı uyarınca, regl döneminde kadınların çeşitli şekillerde yaşadıkları fiziksel ve ruhsal sıkıntıların, hayatı her anlamda etkileyen sosyal bir gerçek olduğuna'' dikkat çekti. 
     Regl döneminin, ''depresyon, sinirlilik, gerginleşme, yorgunluk hissi gibi ruhsal etkiler yanında şiddetli kas ağrıları, travma gibi fiziksel etkileri'' bulunduğunu kaydeden Gültekin, dilekçesinde şu görüşlere yer verdi 
     ''Uluslararası barışın, birliğin, kardeşliğin pekiştirildiği olimpiyatların sadece spor değil, sosyal bir yönü olduğunu düşünmem nedeniyle, siz sayın yetkililere seslenmeyi uygun gördüm.'' Bununla ilgili milli sporcu Süreyya Ayhan'ı örnek gösteren Gültekin, bu tür sıkıntıları yaşayan kadınların, bu sorunlarını içlerine gömdüğüne işaret etti. 
     Gültekin, Olimpiyat Komitesi olarak bu durumun hukuki bir zemine oturtulması için, konunun tartışmaya açılarak çözüm yollarının aranmasını istedi. 
     
</TEXT>
</DOC>
