<DOC>
<DOCNO> 229770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/09/guncel/gun20.html </URL>
<DATE> 2004/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

   
   Türkiye'de acilen 5000 böbrek lazım 
   AKDENİZ ÜNİVERSİTESİ Organ Nakli Araştırma ve Uygulama Merkezi Başkanı Doç. Dr. Alper Demirbaş, böbrek nakli sayısının artırılabilmesi için canlı vericilerin bağış yapması gerektiğini açıkladı. Türkiye'de 30 bin böbrek hastası olduğunu ve her yıl bunların yüzde 10'unun öldüğünü belirten Demirbaş "Bunu önlemenin tek yolu, yılda 500 olan böbrek naklini 5000'e çıkarmak. Bunun için canlı vericilere ihtiyaç var. Böbrek hastalarının yakınlarına, tek böbrekle yaşanılabileceğini anlatmak gerek" dedi. 
   
   Esra'ya İzmir SSK sahip çıktı 
   DEVLETİN yeşil kartlı hastaların giderlerini karşılamaması nedeniyle Akdeniz Üniversitesi Tıp Fakültesi Hastanesi'nin kapısından dönmek zorunda kalan böbrek hastası Esra Işık'a 14 SSK İzmir Tepecik Hastanesi Organ Nakli Servisi doktorları sahip çıktı. Esra'ya babasından ya da annesinden alınacak böbrek ücretsiz nakledilecek. Aile dün İzmir'e getirilerek testlere başlandı. Kocaman Oteli de ücretsiz olarak Esra'nın ailesini ağırlamayı kabul etti. 
   
   Patates stokları hastada eritilecek 
   SAĞLIK BAKANLIĞI, Tarım Bakanlığı'ndan gelen talep doğrultusunda 2003 üretimi elma - patates stokunu eritmek için çareyi hastalarda buldu. Bakanlık, hastanelere "ilaç yanında elma ve patates verilmesi" için genelge yayınladı. Sağlık Bakanlığı Tedavi Hizmetleri Genel Müdürü İsmail Demirtaş, 81 ilin valiliğine gönderdiği genelgede, elma ve patatesin tüketim düzeyinin artırılması için sağlık kurum ve kuruluşlarında tüketiminin teşvik edilmesi, kullanım alanları ve tüketim düzeyinin artırılmasını istedi. 
   
   TKEP L davasından yine karar çıkmadı 
   YASADIŞI TKEP L örgütü adına çeşitli eylemlere katıldıkları öne sürülen 32 sanığın yargılanmasına devam edildi. İstanbul 5 No'lu Devlet Güvenlik Mahkemesi'ndeki dünkü duruşmaya, davanın tutuklu tek sanığı Bülent Gedik ile tutuksuz yargılanan 31 sanık katılmadı. Gedik'in avukatı Gülizar Tuncer, müvekkili hakkında dosyada somut bir delil bulunmamasına karşın tahliye edilmediğini belirterek, "Benim müvekkilim Topluma Kazandırma Yasası'na başvurmadığı için cezalandırılıyor" dedi. Gedik'in tutukluluğunun devamına karar veren mahkeme, duruşmayı ileri bir tarihe erteledi. 
   
   Yargıtay, Çakıcı'nın çete cezasını onadı 
   YARGITAY 1. Ceza Dairesi, Karagümrük Çetesi olarak bilinen Nuri ve Vedat Ergin kardeşlere ait Karagümrük Spor Lokali'ne 2000'de düzenlenen baskın nedeniyle Alaaddin Çakıcı'ya "çıkar amaçlı suç örgütü kurmak"tan verilen 3 yıl 4 ay hapis cezasını onadı. Daire, Çakıcı'ya aynı davada "müessir fiil" suçundan verilen cezayı olayda yaralanan 15 mağdur için ayrı ayrı ceza verilmesi için bozdu. Böylece, 8 sanıkla beraber yeniden yargılanacak olan Çakıcı, DGM, Yargıtay kararına uyarsa "çete" ve "müessir fil" suçlarından 15 yılı aşkın süreyle hapis cezasına mahk m olabilecek. 
   
   
   
</TEXT>
</DOC>
