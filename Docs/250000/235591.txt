<DOC>
<DOCNO> 235591 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/28/son/soneko49.html </URL>
<DATE> 2004/04/28/ </DATE>
<TIME> 18.05 </TIME>
<AUTHOR>  </AUTHOR>
<HEADLINE>
Prof. Stiglitz IMF'yi olduğu gibi kabul eden ülkelerde sorunlar oldu 
</HEADLINE>
<TEXT>

     Nobel ekonomi ödüllü ve Dünya Bankası'nın eski Başekonomisti Prof. Dr. Joseph Stiglitz, IMF'nin şimdiye kadar hep yüksek faiz oranlı politika izlediğini ve bunun büyümeyi olumsuz etkilediğini söyledi.' Prof. Dr. Stiglitz, ''Küreselleşme Beklentiler ve Hayalkırıklıkları'' konulu konferansta yaptığı konuşmada, küreselleşmeye değinerek, dünyada birçok kişinin küreselleşmeden memnun olmadığını, bunun refah getirmek yerine istikrarsızlık getirdiğini ifade etti. 
     Prof. Stiglitz, özellikle Latin Amerika ülkelerindeki küreselleşme çalışmalarına işaret ederek, bu ülkelerdeki insanların son 5 yıla kayıp 5 yıl olarak baktıklarını anlattı. 
     Avrupa'da izlenen sosyal politikalara ve verilen sübvansiyonlara değinen Stiglitz, ''Avrupa'da inekler günde 2 dolar sübvansiyon alıyor. Avrupa'da bir inek olmak gelişmekte olan ülkelerde ortalama bir vatandaş olmaktan daha iyi'' diye konuştu. 
     Küreselleşmenin başarısızlığının politik, ideolojik ve kurumsal nedenleri olduğunu dile getiren Stiglitz, ''Örneğin Şili'de Pinochet Düşmanımın düşmanı dostumdur mantığıyla desteklendi. Pinochet, komünizm düşmanı, komünizm benim düşmanım. Dolayısıyla Pinochet düşman değildir mantığıyla hareket edildi'' şeklinde konuştu. 
     Stiglitz, ABD'nin dünyada uygulamaya çalıştığı küreselleşme ile ABD dışındaki ülkelere empoze edilenlerin birbirinden farklı olduğunu söyledi. 
     
     ''SOSYAL ADALET, AMERİKA SINIRLARI DIŞINA ÇIKAMADI'' 
     Günümüzde IMF'nin, gelişmekte olan ülkelerde sosyal güvenlik sisteminin özelleştirilmesini istediğini, bunun söz konusu ülkelerde daha fazla riske neden olduğunu ifade ederek, şöyle devam etti 
     ''Amerika'da sosyal güvenlik konusu dile getirildiğinde, insanlar özelleştirme istemedikleri gerekçesiyle özelleştirmeyi durdurdular. Ama diğer ülkelerdeki sosyal güvenlik kurumlarının özelleştirilmesini destekliyorlar, çünkü bundan çıkarı olan gruplar var. Sosyal dayanışma ve sosyal adalet maalesef sınırlarımız içinde duruyor. Amerika sınırları dışına çıkamadı.'' Bu tür başarısızlıkların uluslararası kuruluşlarda başarısızlıkları da beraberinde getirdiğine dikkati çeken Stiglitz, bu tür uluslararası yapılarda farklı görüşlerin temsil edilmediğini söyledi. 
     IMF'nin pek şeffaf olmadığını savunan Stiglitz, ''Tamam daha iyi bir WEB sayfaları var. Ama kararlarını, aldıktan sonra görüyorsunuz, almadan önce değil'' dedi. 
     Stiglitz, IMF'nin bütçe uygulamalarına da işaret ederek, ''IMF ekonomideki dalgalanmaları dikkate almadan karar veriyor. Şimdiye kadar hep yüksek faiz oranlı politika izledi ve bu büyümeyi hep olumsuz etkiledi'' şeklinde konuştu. 
     IMF'yi olduğu gibi kabul eden ülkelerde sorunlar yaşandığını, bu nedenle bazı ülkelerin IMF programında kendi yapılarına uygun olanları aldıklarını kaydeden Stiglitz, Türkiye'nin de IMF politikaları konusunda dikkatli olması gerektiğini ifade etti. 
     
     ''IMF BAŞKANI'NIN SEÇİMİ ANTİDEMOKRATİK'' 
     Joseph Stiglitz, uluslararası bir kamu kurumu olan IMF'nin başkan ararken en nitelikli kişiyi arama hakkına sahip olduğunu belirterek, ''IMF en çok gelişmekte olan ülkelerle ilintilidir. Gelişmekte olan ülkelerde son derece nitelikli kişiler var ve onlar ülkelerini daha iyi biliyorlar. IMF'ye mükemmel bir şekilde başkanlık yapabilirler'' şeklinde konuştu. 
     IMF Başkanlığı seçiminin antidemokratik bir şekilde yapıldığını savunan Stiglitz, ''Bu, demokrasinin uluslararası finans kuruluşlarına uğramadığını gösteriyor'' dedi. 
     Günümüzde IMF'nin bile sermaye piyasaları liberalizasyonunun doğru olmadığını kabul ettiğini kaydeden Stiglitz, ''IMF kısmen de olsa başarısızlıklarını kabul ediyor. Bunlar olumlu gelişmeler. Hiç değilse artık şunu görebiliyoruz, bardağın yarısı dolu ama şunu unutmamalıyız ki bardağın yarısı hala boş'' diye konuştu. 
     ''90'ların Yükselişi'' adlı kitabına da değinen Stiglitz, kitabında hızlı bir şekilde çıkarları peşinde koşan grupları anlattığını ifade etti. Stiglitz, ''Adeta bir balon şişti ve bu sonradan patlayarak Amerikan ekonomisine pahalıya maloldu. Balonun patlaması kaçınılmazdı. Bir gün geldi patladı. 1 trilyon dolarlık kayıp yaşandı. Bu rakam zengin bir ekonomi için de çok büyük bir kayıp'' dedi. 
     
     SICAK PARA 
     Sıcak para haraketlerine de dikkat çeken Stiglitz, şöyle devam etti 
     ''Bir gecede girip çıkan paraya dayanarak bir ülkede fabrika kuramazsınız. Sıcak para geliyor. Tüketim patlaması oluyor. Bir yerde bir şok oluyor ve ekonomi durgunluğa giriyor. Ülkeler bir şekilde bu sıcak para hareketinden etkilenmişlerdir.'' Joseph Stiglitz, ABD'nin son dönemlerde özellikle siyasi politikadaki tek yanlı tutumuyla bir uyanışa yol açtığını vurgulayarak, artık küreselleşmenin yeniden yapılandırılması gerektiğini, bu yöndeki uygulamaların gelişmekte olan ülkelere refah getirecek şekilde gözden geçirilmesi gerektiğini söyledi.'' CHP İstanbul Milletvekili ve Devlet eski Bakanı Kemal Derviş de konuşmasında, dünyada yaşanan sorunların temelinde uluslararası kuruluşların üst yapısının olduğunu ifade ederek, ''Asıl sorun ciddi demokrasi eksikliği. Bazen G-7'ler istediği herşeyi yapıyor. Bugünkü ölçü sınırsız biçimde bir hakimiyet. Mutlaka bunu dengelemek zorundalar'' şeklinde konuştu. 
     Bu arada, konferansın başında Akbank Genel Müdürü Zafer Kurtul'un talebi üzerine vefat eden işadamı Sakıp Sabancı için 1 dakikalık saygı duruşunda bulunuldu. 

     
</TEXT>
</DOC>
