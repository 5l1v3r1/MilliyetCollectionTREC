<DOC>
<DOCNO> 225064 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/24/yazar/bila.html </URL>
<DATE> 2004/03/24/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Mülkiyet sorunu 
</HEADLINE>
<TEXT>

   
   Kıbrıs sorununda dörtlü görüşme aşamasına gelindi. Görüşmeler bugün İsviçre'de başlayacak. Kıbrıs'ta görüşmelerde bir ilerleme sağlanamadı. 
   Dışişleri Bakanı Abdullah Gül, İsviçre'ye hareketinden önce, "ne pahasına olursa olsun çözüm" yaklaşımında olmayacaklarını vurguladı. Türk heyeti, olmazsa olmazlarını İsviçre'de Annan planına geçirmeye çalışacak. 
   Dışişleri Bakanı Gül'ün de vurguladığı gibi bunlardan birisi de varılacak anlaşmanın AB'nin temel hukukuna dahil edilmesi ve değiştirilmeyeceğinin güvence altına alınması. Kısıtlama veya başka deyişle ayrıcalıkların AB tarafından değiştirilemez kabul edilmesi. AB'den gelen mesajlar ise, Türk tarafının bu talebinin sıcak karşılanmadığı yönünde... 
   Bu sorunun temel konularından birini mülkiyet oluşturuyor. Annan planı, mülkiyet sorununun çözümünde toplu bir yaklaşım yerine bireysel mülkiyeti esas alıyor. Tazminat yoluyla toplu hesaplaşma, toplu takas yöntemi yerine, tek tek bireylerin eski mülklerine dönüşünü öngörüyor ki, bu bir yandan KKTC'de mülkiyet sorunu yarattığı gibi ileriye dönük Türk - Rum çatışmasına, toplumsal huzurun bozulmasına zemin hazırlayıcı bir etkin niteliği taşıyor. 
   Türk tarafı bu sorunu ve gelecekte çatışma zemini doğmasını önlemek amacıyla, mülkiyet sorununun toplu çözülmesini, varılacak anlaşmanın, Avrupa İnsan Hakları Sözleşmesi'nin mülkiyetle ilgili protolünden ayrık tutulmasını istiyor. Oysa, Annan planı bunun tam tersini öngördüğü gibi AB de aynı görüşü taşıyor. 
   Kuşku yok ki, İsviçre sürecinde de tarafların en çok tartışacakları konulardan biri mülkiyet sorunu olacak. Bu sorunun ileride delinmeye uygun biçimde bir sonuca bağlanması Türkler açısından nihai çözüm sayılmayacak... 
   1974 Kıbrıs Barış Harekatı'ndan sonra Kuzey'deki Rumlar Güney'e, Güney'deki Türkler de Kuzey'e yerleşmiş, 1975 yılında BM gözetiminde nüfus mübadelesi yapılmıştır. 1977 yılında Kuzey'deki Rum malları devletleştirilmiş, şehit ailelerine, mücahit ve mukavemetçilere, Türkiye'den gelip yerleşenlere tapuyla birlikte verilmiştir. Güney'deki Türk malları ise fona devredilmiş, göçmenlere ve isteyen Rum vatandaşlarına düşük bedelle kiralanmış, sınırlar açılınca bazı Türk mallarının da değişik gerekçelerle kamulaştırıldığı görülmüştür. Bunların özellikle değeri artan Türk malları olduğu anlaşılmıştır. 
   Kuzey'de ise Rum mallarının tahsisinden sonra birçok kez el değiştirdiği, alınıp satıldığı gözlenmiştir. Ayrıca birçok Rum malı üzerinde yeni tesisler yapıldığı, ilaveler gerçekleştirildiği de görülmüştür. Bu tahsis ve işlemler, sorunun ileride toplu mal - mülk takası yapılacağı varsayımına dayanmıştır. 
   Oysa Annan planı, böyle bir çözüm yerine bireysel mülkiyeti esas alan bir yaklaşım benimsemiştir. Annan planı, KKTC'nin verdiği tapuları da tanımamaktadır. 
   Annan planı, bu malların eski sahiplerine iadesini öngördüğü gibi Türkiye aleyhine tazminat yolunu da açık tutmaktadır. Loizidu davasında görüldüğü gibi, Rumların mallarını geri almalarından başka Türkiye'ye karşı tazminat davası açma yolları da açıktır. Loizidu davası esas alınırsa Türkiye ileride altından kalmayacağı büyüklükte tazminatlara da mahkum edilebilecektir. 
   Bu anlayış, Türklerin haklarını, kendi katkılarıyla mal - mülk üzerinde yarattıkları ilave değerleri ortadan kaldırmaktadır. Yıllarca ambargo altında gelişmeyen Kuzey'de Türklerin ekonomik kayıpları ise hiç dikkate alınmamaktadır. 
   Annan planının mülkiyet sorununa yaklaşımı hem ekonomik haksızlığa yol açacak, hem de birlikte yaşama sürecinde toplumsal çatışmaları davet edecek niteliktedir. 
   Bu sorun toplu takas yöntemiyle çözülemez ve çözüm de değiştirilmeyecek bir güvenceye bağlanamazsa 30 yıldır kimsenin burnunun kanamadığı Kıbrıs'ta mülkiyet mayını döşenecek demektir... 
   
      
   
</TEXT>
</DOC>
