<DOC>
<DOCNO> 236031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/29/son/sonyas15.html </URL>
<DATE> 2004/04/29/ </DATE>
<TIME> 18.25 </TIME>
<AUTHOR>  </AUTHOR>
<HEADLINE>
Maradona, doktorlardan futbol topu istedi 
</HEADLINE>
<TEXT>

     Arjantin'de 12 gün önce hastaneye kaldırılan ve sağlık durumu gün geçtikçe düzelen Arjantinli eski ''futbol ilahı'' Diego Armando Maradona, ne kadar iyileştiğini göstermek için doktorlarından futbol topu istedi. 
     Arjantin basınına göre, 43 yaşındaki eski futbolcu, İsviçre-Arjantin kliniğindeki doktorlara seslenerek, ''Bana bir futbol topu getirin de iyi olduğumu göstereyim'' dedi. 
     Spor gazetesi Ole'nin haberinde, dün yaklaşık iki haftadır yattığı hastanede ilk kez ayağa kalkan Maradona'nın Güney Amerika'daki önemli iki stadyum olan Maracana ve La Bombonera'yı gezmeye hazır olduğunu söylediği belirtildi. 
     Maradona'nın doktoru Alfred Cahe de, İspanyol As gazetesine yaptığı açıklamada, Maradona'nın kilo sorununu çözmesi halinde, yeniden eğlenmek için futbol oynayabileceğini söyledi. 
     Diego Armando Maradona, 12 gün önce kalp ve solunum yetersizliği nedeniyle tedavi altına alınarak, yoğun bakım servisine yatırılmıştı. 
     
</TEXT>
</DOC>
