<DOC>
<DOCNO> 240585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/17/ekonomi/eko06.html </URL>
<DATE> 2004/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Araç muayenesi özelleştiriliyor 
</HEADLINE>
<TEXT>



Araç muayene istasyonlarının özelleştirilmesi için hazırlıklar son aşamaya gelirken haziranda ilana çıkılması planlanıyor. Özelleştirme İdaresi Başkan Yardımcısı İsmail Destan, ihalenin Eylül ayına yetişebileceğini, özel sektörün çalışmalara 1 Ocak 2005'ten itibaren başlayacağını bildirdi. 
Destan, istasyonların mülkiyetinin devlette kalacağını, alıcı firmanın istemesi halinde bunları kiralayabileceğini veya kendisinin yeniden istasyon kurabileceğini açıkladı. Destan, muayenede 1 yıllık geçiş süresi olacağını, 2005 yılı boyunca özel sektör ile Karayolları Genel Müdürlüğü'ne ait muayene istasyonlarında araç muayenesi yapılabileceğini kaydetti. 1 Ocak 2006'dan itibaren ise araç muayenesi tamamen özel sektör eliyle yapılacak. 

2003 geliri 103 milyon dolar 
Araç muayene işi 20 yıllığına devredilecek, ihalede alıcı firmalardan başlangıçta peşin bir ücret alınacak. Devrin gerçekleşmesinin ardından ilk 3 yıllık dönemde araç muayenesinden elde edilen gelirin ağırlıklı bölümü şirkete, bir bölümü de Maliye Bakanlığı'na aktarılacak. 3 - 7 yıl arasında taraflar geliri yarı yarıya paylaşacak sonraki yıllarda gelirin önemli kısmı Maliye'ye kalacak. Türkiye, muayene için güney ve kuzey olmak üzere iki gruba ayrılacak. Devlet araç muayene işinden 2003'te 103 milyon dolar gelir elde etti. 


</TEXT>
</DOC>
