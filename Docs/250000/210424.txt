<DOC>
<DOCNO> 210424 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/22/son/sonspo10.html </URL>
<DATE> 2004/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'da Yılmaz Toköz, koşullu başkan adayı... 
</HEADLINE>
<TEXT>

     Galatasaray Kulübü Divan Kurulu Üyesi Av.Yılmaz Toköz, mart ayında yapılacak kulübün seçimli genel kurul toplantısında başkan adaylığını açıklarken koşul da koydu. 
     Yılmaz Toköz, bir basın bildirisi yayınlayıp adaylığını duyururken, koşullarını da şöyle sıraladı 
     ''Milletvekili Konukevi olan Filizi Köşk'te yapılan toplantıda bir kısım Galatasaraylılar, yeni bir başkan adayı arayışı içinde olduklarını belirtmişlerdir. Bana göre bu adayların başında sayın Mesut Yılmaz, divan başkanı Semih Haznedaroğlu, eski başkanlardan Faruk Süren ve Mehmet Cansun, eski yöneticilerden Adnan Polat ve Mustafa Sarıgül gelmektedir. 
     Başkanlığa ve yönetim kurulu üyeliklerine aday bulmak pek kolay değildir. Ancak Galatasaray camiası içinde başkanlığa aday olabilecek pek çok üye mevcuttur. Galatasaraylılar, seçimlerde tek başkan adayı olduğu zaman, gayret göstererek daima ikinci bir aday çıkarmışlardır. Yukarıdaki adaylardan hiçbiri göreve talip olmadığı takdirde, 20 Mart 2004 tarihinde yapılacak olan başkanlık seçiminde aday olmayı düşündüğümü Galatasaraylılar ve spor camiasına bildiririm.'' 
     
</TEXT>
</DOC>
