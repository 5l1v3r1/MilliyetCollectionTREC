<DOC>
<DOCNO> 208457 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/14/guncel/gun07.html </URL>
<DATE> 2004/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
'Dini referanslı terör ve şiddet' 
</HEADLINE>
<TEXT>

   SELMAN EKİCİ Ankara 
   
   Diyanet İşleri Başkanı Ali Bardakoğlu, geride bırakılan yüzyılın son çeyreğinde dünyada hem dini eğilimlerin yükseliş gösterdiği ve hem de dini referanslı terör ve şiddet olaylarının tırmanışa geçtiğini belirtti. Bardakoğlu, şiddetin sanat ve eğitim gibi medeni ögelerle kontrol altına alınabileceğini ifade etti. Diyanet dergisindeki yazısında İstanbul'daki saldırıların din - terör ilişkisini yeniden gündeme getirdiğini belirten Bardakoğlu, bu olayların dini duyguların terörü beslemede kullanılmasının önüne nasıl geçileceği konusunda arayışı da hızlandırdığını bildirdi. Bardakoğlu şunları kaydetti 
   "Ekonomik gelir dağılımının derin eşitsizlikler yarattığı, ülke bağımsızlığı ve gelecek endişesinin bulunduğu toplumlarda din, ırk, etnik kimlik ve bölgesel aidiyet duygularının şiddete kanalize edilmesinin kolaylaşmakta olduğunu artık hepimiz biliyoruz. Din konusunda yanlış ve saptırılmış eğitim, düşüncenin yerini duygusallığın alması, bu olumsuzluğu tetikliyor." 
   
   Teröre onay yok 
   İslam'ın terörü onaylamadığını kaydeden Bardakoğlu, bu tür eğilimlerin sanat, eğitim, din ve ahlak gibi ögelerle kontrol altında tutulabileceğini vurguladı. 
   
   
</TEXT>
</DOC>
