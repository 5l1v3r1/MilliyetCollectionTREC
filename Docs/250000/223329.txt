<DOC>
<DOCNO> 223329 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/18/spor/spo15.html </URL>
<DATE> 2004/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

   
   Tayfun Korkut hocasıyla kapıştı    MEHMET ÇİFTÇİ 

   İSPANYA'NIN Espanyol takımında forma giyen Tayfun, Teknik Direktör Luis Fernandez ile kavga etti. Tayfun'un soyunma odasında arkadaşlarıyla şakalaşmasına kızan Fernandez, milli oyuncunun bu uyarıyı dikkate almamasının ardından üzerine yürüdü. Tayfun da buna karşılık verince itişmeler yaşandı. Futbolcuların araya girmesiyle olayın büyümesi önlenirken, Fernandez'in Tayfun'un takımdan gönderilmesini istediği öğrenildi. 
   
   Real Madrid elendi    İSPANYA Kral Kupası finalinde Real Madrid, Zaragoza'ya elenerek hayal kırıklığı yaşadı. Normal süresi 2 - 2 sona eren maçın 111. dakikasında Galletti fileleri buldu ve Zaragoza maçı 3 - 2 kazanarak kupanın sahibi oldu. 
   
   Konya kesenin ağzını açtı    KONYASPOR yönetimi, Adanaspor ve Akçaabat Sebatspor maçından 6 puan alınması halinde "süper prim" verme kararı aldı. Başkanı Mehmet Köseoğlu, iç saha galibiyetine 2, dış sahaya ise 3 milyar lira prim verdiklerini hatırlatıp, "Eğer iki maçı da kazanırsak, prim en az 7.5'ar milyar lira olacak" dedi. 
   
   Başkan seçiminde yeni düzenleme    GSGM Federasyon Başkanları Seçim Yönetmeliği'nin 15. maddesinin 2. fıkrasında değişiklik yapıldı. Yeniden düzenlenen maddeye göre, başkan adayı çıkmayan federasyonlar için seçici heyet tarafından en geç 1 ay içinde federasyon başkanı seçilebilme koşullarını taşıyan adaylar arasından tercih yapılacak. 
   
   Tatlı öfkesi    ELAZIĞSPOR'DA Beşiktaş yenilgisinin yankıları devam ediyor. Basın Sözcüsü Aziz Dinç, hakem Serdar Tatlı'nın 3 puanlarını adeta gaspettiğini savunarak, "Beşiktaş maçında tatlının kimlere ikram edildiğine tüm Türkiye şahit olmuştur. İki penaltımız verilmedi, rakip takımın en az üç oyuncusu kırmızı kart görmeliydi" dedi. 
   
   Nene kayıp    ÇAYKUR Rizespor'da sezon başında büyük uğraşlarla transfer edilen Nene kulübe pahalıya maloldu. Bir yıllığına 600 bin euroya alınan Nene yedek kulübesine adeta hapsoldu. Nene ilk yarıda sadece Ankaragücü ve Denizli maçları ile kupada Galatasaray'a karşı forma giydi. 
   
   Bursa'dan bombardıman    LİGDE tutunma mücadelesi veren Bursaspor, Fenerbahçe'yi gözüne kestirdi. Teknik Direktör Nejat Biyediç gözetiminde dün yapılan ve yaklaşık iki saat süren idmanda şut çalışması üzerinde duruldu. Boşnak hoca, istediklerini yapamayan oyuncularını sert şekilde uyardı. Sakatlığı süren Grozdiç takımdan ayrı çalıştı. 
   
   
</TEXT>
</DOC>
