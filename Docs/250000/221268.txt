<DOC>
<DOCNO> 221268 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/10/son/soneko41.html </URL>
<DATE> 2004/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Tuna Bekleviç Mali ve para politikaları uyumlu seyrini sürdürüyor 
</HEADLINE>
<TEXT>

     Ekonomistler Platformu Başkanı Tuna Bekleviç, mali ve para politikalarının uyumlu seyrini sürdürdüğünü söyledi. 
     Bekleviç, Maliye Bakanlığı'nda yapılan ''4. Ekonomi Değerlendirme'' toplantısının ardından A.A muhabirine açıklamalarda bulundu. 
     Ekonomistler Platformu'nun koordine ettiği toplantının çok verimli geçtiğini ve toplam 15 kurumun katıldığını belirten Bekleviç, toplantılara ilginin her geçen gün arttığını söyledi. 
     Toplantıda mali ve para politikalarının uyumlu seyrinin sürdüğünün konuşulduğunu anlatan Bekleviç, bunun kendileri için kritik bir çıkarım olduğunu kaydetti. 
     Ekonomi Değerlendirme Toplantısı'nda enflasyonla ilgili konuların da tartışıldığını bildiren Bekleviç, gıda fiyatlarının genel enflasyon oranlarını aşağıya çektiğini, bunun süpermarketlerin artması ve rekabet ortamının çoğalmasından kaynaklandığını ifade etti. 
     İlaç fiyatlarındaki katılığın devam ettiğini ve fiyatların maliyet unsuruna ve rekabete dayanmadığını belirten Bekleviç, ''İlaç fiyatları, enflasyonda ciddi bir baskı yaratan unsur haline geliyor'' dedi. 
     Emekli ve asgari ücret zamlarının bir miktar hedefleri zorladığını ancak gerekli önlemlerin alındığını kaydeden Bekleviç, sigara ve tütün ürünlerinden alınan verginin ise hala dünya standartlarının altında olmasının eleştirildiğini söyledi. 
     Yapılan görüşmeler sonrasında tekstil sektörüne yönelik bir KDV indiriminin söz konusu olmadığının görüldüğünü anlatan Bekleviç, ''Tekstil sektöründe KDV'nin düşürülmesi gibi bir çalışma en azından orta vadede yok'' diye konuştu. 
     Elektrik fiyatlarının da dünya ortalamasının üstünde olduğuna değinen Bekleviç, bunun geçmiş dönemlerde yapılması gereken reformların gecikmesinden kaynaklandığını söyledi. 
     Toplantıda en çok üstünde durulan konunun kayıt dışı ekonomi olduğunu belirten Bekleviç, bunu önlemek için vergi sisteminin rasyonalize edilmesi gerektiğini vurguladı. 
     Bekleviç, toplantıya katılan kurumların ekonomik sorunlara yaklaşımının genellikle olumlu olduğuna işaret ederek, bir sonraki Ekonomi Değerlendirme Toplantısı'nın 14 Nisan'da yapılacağını bildirdi. 
     Sonraki toplantının gündeminin Irak'taki kayıt dışı ekonomi olacağını belirten Bekleviç, Ekonomistler Platformu tarafından New York'ta düzenlenecek ''5. Ekonomi Politikaları Zirvesi'' için de kurumlardan destek talep ettiklerini sözlerine ekledi. 
     
</TEXT>
</DOC>
