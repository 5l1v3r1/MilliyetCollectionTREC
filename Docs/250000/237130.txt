<DOC>
<DOCNO> 237130 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/04/son/sondun24.html </URL>
<DATE> 2004/05/04/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Irak'taki utanç fotoğraflarının yankıları sürüyor... 
</HEADLINE>
<TEXT>

     Amerikalı askerlerin, Irak'ın başkenti Bağdat yakınlarındaki Ebu Garib cezaevinde Iraklı tutuklulara işkence yaptığının ortaya çıkmasından sonra, ABD hükümetinden tutuklulara davranış konusunda yeni kurallar getirilmesi istendi. 
     İnsan Hakları İzleme Örgütü Human Rights Watch , ABD Başkanı George Bush'un Ulusal Güvenlik Danışmanı Condoleezza Rice'a mektup gönderdi. 
     Merkezi New York'ta bulunan örgütün mektubunda, ''Hem ülkenin yasalarına uyulması, hem de ABD'nin güvenirliğine zarar veren kötü muamelelerin verdiği zararı onarmak için, Irak'tan gelen haberlerin, tutuklulara muamele yöntemi konusunda köklü ve sistematik değişiklikler gerektirdiğini kabul etmenizi umuyoruz'' ifadesine yer verildi. 
     Mektupta, ''Olayla ilgili Amerikalı askerlerin tutumunun, üstlerinden saklayacakları bir şeyin olmadığını gösterdiği'' belirtildi. 
     Örgüt, sorgulama yapanların ilgili kuralları bilip bilmediği, Uluslararası Kızılhaç Teşkilatı'nın tutukluları ziyaret edip edemediği, tutukluların isimlerinin ailelerine bildirilip bildirilmediği, sorgulamaların kayda alınıp alınmadığı ve gerektiği zaman bu tutukluların zararlarının tazmin edilip edilmediği konularını içeren ve ABD'nin tutsak bulundurduğu her yerdeki sorgulama yöntemleriyle ilgili soruşturma yapılmasını istedi. 
     
     KIZILHAÇ İŞKENCECİLER CEZALANDIRILSIN 

     Uluslararası Kızılhaç Teşkilatı, Iraklı tutuklulara işkence yapanların cezalandırılmasını istedi. 
     Kızılhaç sözcüsü Antonella Notari, ''İşkenceyle ilgili istihbarat alındığında ciddi bir soruşturma çok önemlidir, bilgilerin doğruluğu kanıtlandığında ise bunları yapanlar adalet tarafından cezalandırılmalıdır'' dedi. 
     Amerikan askerlerinin Bağdat yakınlarındaki Ebu Garib cezaevinde Iraklı esirlere işkence yaptığını gösteren fotoğrafların yayımlanmasından sonra ABD'nin aldığı önlemleri, ''son derece olumlu'' olarak değerlendiren Notari, bu fotoğrafların ''şoke edici ve kesinlikle kabul edilemez olduğunu'' belirtti. 
     Notari, verilmesi gereken cezaların, ''gelecekte yapılabilecek benzer davranışların önüne geçilmesi ve bu tür eylemleri yapanların cezasız kalmayacağını göstermesi açısından önemli olduğuna'' dikkat çekti. 
     Amerikan ordusunun ekim ayından itibaren gözaltına aldıkları kişileri bu cezaevinde tutmaya başlamasından sonra, Kızılhaç'ın cezaevini 5-6 haftada bir ziyaret ettiğini belirten Notari, her ziyarette özel olarak tutuklular ve gardiyanlarla görüştüklerini, kendi gözlemlerini bölgedeki ve Washington'daki yetkililere sunduklarını söyledi. 
     Notari, Amerikalı yetkililerin, işkence fotoğraflarının yayımlanması ve soruşturmaların başlamasından önce de Ebu Garib cezaeviyle ilgili Kızılhaç raporlarını çok ciddiye aldığını ifade etti. Notari, bu raporların içeriği hakkında bilgi vermeyi reddetti. 
     
</TEXT>
</DOC>
