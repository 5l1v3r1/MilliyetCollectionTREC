<DOC>
<DOCNO> 236864 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/03/son/soneko01.html </URL>
<DATE> 2004/05/03/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Borsa, 17.500'ün üstünde güçlenmeye çalışabilir 
</HEADLINE>
<TEXT>

     Zeynep Candan AKTAŞ 
Geçen hafta Kıbrıs'ta yapılan referandumda Türk tarafından 'evet' Rum tarafından 'hayır' çıktı. Bu sonuç Kıbrıs sorununun çözümünü sağlamadı. Ancak Türk tarafı için bazı yeni açılımlar sağlanabilecek gibi görünüyor. Hafta başında en yüksek 19.600'ü gören İMKB 100 Endeksi referandum sonrası beklentilerin bitmesi ve dikkatlerin dış ticaret açığına yönelmesiyle satış baskısında kaldı. Diğer taraftan dolarda ise hem ABD'de beklenen faiz artırımı, hem de yüksek dış ticaret açığı sert bir alım dalgası yarattı. 
     1.300 binlerden 1.450 binlere ulaşan dolara karşın İMKB 100 Endeksi de 19.600'den 17.470 puana geriledi. Dolardaki değer artışı yaklaşık yüzde 10 seviyelerinde olurken, İMKB 100'de değer düşüşü 18.022 puandan gerçekleşen kapanışa göre yüzde 7.25 olarak gerçekleşti. Önümüzdeki haftalarda YÖK yasası ve anayasa çalışmaları Kıbrıs'la birlikte gündemin ilk sıralarına yerleşecek gibi görünüyor. İMKB 100 Endeksi'nde ise 17.500'lerdeki tutunma ve güçlenme çabaları devam edebilir. 
     Senet bazında hareketlerin izlenme olasılığı güçlü. Kısa vadeli göstergelerin diplerde uyumsuzluk görünümlerine karşın uzun vadeli göstergelerde izlenen satış baskısı endekste yukarı hareketlerin şimdilik tepki olarak değerlendirilmesi gerektiğini gösteriyor. Yukarı yönde ataklarda 18.500 - 19.000 aralığı ilk direnç bölgesi olarak görünürken hacimde ciddi artış sağlanmadıkça 19.000'in yukarı yönde kırılma olasılığı şimdilik oldukça zayıf. Önümüzdeki hafta için destekler 17.500 ve 17.000'lerde iken dirençler 18.500 ve 19.000 seviyelerinde bulunuyor. 
     Bol kazançlı haftalar dileğiyle. 
     
</TEXT>
</DOC>
