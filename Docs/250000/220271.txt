<DOC>
<DOCNO> 220271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/06/son/soneko11.html </URL>
<DATE> 2004/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazır giyimde Bolu mucizesi... 
</HEADLINE>
<TEXT>

     Türkiye Giyim Sanayicileri Derneği TGSD Başkanı Umut Oran'ın Bolu'da 7 yıl önce 60 kişi ile başlattığı seferberlik sonucu, Bolu'da bugün hazır giyim sektöründe 2 bin 500 kişi çalışıyor. 
     TGSD Başkanı Umut Oran, AA muhabirine yaptığı açıklamada, Bolu'da 7 yıl önce 60 kişi ile Anadolu mucizesini hayata geçirmek için bir bir seferberlik başlattıklarını belirterek, ''Bugün Bolu'da Anadolu mucizesini gerçekleştirdik. Hazır giyim sektöründe şuanda 2 bin 500 kişi çalışıyor. Amacımız Anadolu mucizesini bütün Türkiye'ye göstermek. Bu modeli Türkiye'nin kalkınmada öncelikli bölgelerine yaymak'' dedi. 
     İstanbul'dan Bolu'ya davet ettiği giyim sanayicileri ile birlikte Bolu'da 7 yıl önce kurdukları ''Domino'' fabrikasını gezen Oran, Türkiye'de giyim sektöründe 3 milyon kişinin 500'e yakın fabrikada çalıştığını belirtti. Oran, ''Bu sektörün canlanması için Anadolu'daki fabrikaların desteklenmesi lazım. Hükümetin kişi başına milli gelirin bin 500 doların altına düştüğü illere yönelik destek kararı bu anlamda yerinde bir karar. Türkiye'de bölge ve kentler arasındaki ekonomik-kültürel ve sosyal eşitliği sağlamak lazım'' diye konuştu. 
     
     ''TEKSTİL KOTASI'' 
     Oran, Dünya Ticaret Örgütü'nde uygulanmaya başlanacak olan tekstil kotalarını 2008 yılına kadar uzatılması için girişimlerde bulunduklarını da anlatarak, ''Bu konuda hükümetle ortak bir çalışma yürütüyoruz. Sayın Başbakan'a ve milletvekillerine Anadolu'da ki fabrikaların desteklenmesi için bir rapor hazırladık. Bizim fabrika olarak 2003 yılı ihracatımız 20 milyon dolar, 2004 hedefimiz bu rakamı korumak'' diye belirtti. 
     Fabrika bünyesinde bulunan ''Modelhane'' bölümü hakkında da bilgi vererek, ''Ürünlerimizin büyük bir bölümünün modelleri burada arkadaşlarımız tarafından çiziliyor'' dedi. 
     İstanbul'dan gelen giyim sanayicileri programın öğleden sonraki bölümünde ise kentte bulunan diğer hazır giyim fabrikalarını ziyaret edecekler. 
     
</TEXT>
</DOC>
