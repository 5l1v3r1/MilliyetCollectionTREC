<DOC>
<DOCNO> 220672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/08/son/sondun01.html </URL>
<DATE> 2004/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Bin Ladin'i yakalamak için özel yazılım kullanıyor 
</HEADLINE>
<TEXT>

     Ender Ülgen bildiriyor 

Amerikan askeri kaynaklarının, El Kaide lideri Usame Bin Ladin'i yakalamak için ''tahlilcinin not defteri'' Analyst's Notebook adı verilen özel ve çok güçlü bir yazılım software kullandığı bildirildi. Bu yazılım, terör örgütleri ve canilerle ilgili bilgileri tahlil etmeye yarıyor. 
     ''Newsweek'' dergisi son sayısında, askeri kaynakların Bin Ladin'in izini çok yakından sürdüklerini ve bu konuda özellikle ''insani istihbarattan'' yararlandıklarını belirtti. Dergiye göre, ''elde edilen istihbarat Bin Ladin'in Pakistan ile Afganistan arasında mekik dokumakta olduğunu'' ortaya koyuyor. 
     Dergi, ''Amerikan kaynaklarının Bin Ladin'e çok yaklaştıklarına inandıklarını ve bu nedenle onu yakalamak için Predator adı verilen, maket uçak boyundaki insansız küçük avcı uçaklarını görevlendirdiklerini'' de yazdı. 
     Amerikan ordusu ayrıca eski bir deniz komandosu olan Amiral William McRaven'i, Bin Ladin'i yakalama operasyonunun başına getirdi. McRaven'in emrine ''Görev Gücü 121'' adı verilen bir ekip verildi. Bu ekibin geçen aylarda, El Kaide'nin önde gelen isimlerinden Ebu Mussab El Zarkavi'nin adamı Hassan Ghul'ü yakalayarak önemli bir başarı elde ettiği bildiriliyor. Ghul'ün, Bin Ladin'in bulunduğu yer konusunda da çok önemli bilgiler verdiği belirtiliyor. 
     McRaven, Saddam Hüseyin'i de yakalayan ekibin başında bulunuyordu. Amiralin, sivil istihbaratın yanı sıra askeri vurucu gücü kullanmakta çok başarılı olduğu ifade edildi. 
     
     EL KAİDE LİDERLERİ DAĞILDI 
     Amerikan istihbarat kaynakları ''Predator'' uçaklarının, Afganistan-Pakistan sınırında, El Zavahiri olduğundan şüphelenilen bir kişiyi daha tespit ettiklerini ve bu olay sırasında Bin Ladin'in de çok yakında olduğunun sanıldığını'' kaydettiler. 
     ''Newsweek''e bilgi veren Pakistanlı bir Taliban yetkilisi, ''El Kaide liderlerinin ocak ayında birbirlerinden ayrılarak daha güvenlikli yerlere gittiklerini duyduğunu'' belirtti. Bu önlemin, ABD'nin başlatacağı söylenen ilkbahar taarruzuna karşı alındığı da verilen bilgiler arasında. 
     
     ŞEYH EMNİYETTE 
     Usame Bin Ladin'in yerini bildiğine inanılan Yemen kökenli bir kişiyse açıklamasında, ''Şeyh bin Ladin şimdi her zamankinden daha emniyetli bir yerde. Amerikalıların Şeyhi köşeye sıkıştırdıkları yolundaki haberlere hepimiz çok gülüyoruz'' diye konuştu. 
     
</TEXT>
</DOC>
