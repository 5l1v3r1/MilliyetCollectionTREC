<DOC>
<DOCNO> 217379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/24/son/sondun14.html </URL>
<DATE> 2004/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
El Kaide'nin iki numaralı ismi Zevahiri, türban yasağını eleştirdi 
</HEADLINE>
<TEXT>

     El Arabiye, El Kaide örgütünün iki numaralı ismi Eyman El Zevahiri'ye ait olduğu ileri sürülen bir ses kaydı yayımladı. 
     El Zevahiri, merkezi Dubai'de bulunan televizyon kanalında yayımlanan ses kaydında, Fransa'nın, devlet okullarında dini simge ve kıyafetleri yasaklamaya yönelik girişimini eleştirdi. 
     El Zevahiri, ''Bu, özgürlük, demokrasi ve insan haklarıyla övünen Batılıların Müslümanlara karşı Haçlı barındırdığının işaretidir'' dedi. 
     Fransa'nın, okullarda türbana yasak getirmesinin, ''Batı'nın İslam'a yönelik düşmanlığının bir kanıtı'' olduğu ileri sürülen ses kaydında El Zevahiri, ''Çekememezliklerini ve sinelerine yediremediklerini nesillere aktarıyorlar'' şeklinde konuştu. 
     El Zevahiri, insan hakları ve demokrasiyle övünen Fransa'da kendini ifade özgürlüğü bulunduğunu, ancak gösterişsiz kıyafet giyinilemediğini kaydetti ve türbanı yasaklamanın, Afganistan'daki köyleri sakinleriyle birlikte yakmak, uyuyan Filistinlilerin evleri başlarına geçirmek, Irak'ta çocukları öldürmek, Irak petrolünü yalan sebeplerle çalmak ve Guantanamo'daki tutsaklara işkence etmekle aynı çizgide olduğunu ileri sürdü. 
     El Zevahiri, ''Bu, Haçlı Siyonistlerin, Mısır, Türkiye, Tunus ve diğer İslam ülkelerindeki ajanlarıyla planladıkları bir kampanya'' dedi. 
     Mısır doğumlu El Zevahiri'nin, örgüt lideri Usame Bin Ladin ile Afganistan dağlarında saklandığı tahmin ediliyor. 
     
</TEXT>
</DOC>
