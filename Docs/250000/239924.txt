<DOC>
<DOCNO> 239924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/14/son/sondun11.html </URL>
<DATE> 2004/05/14/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Başı kesilen Berg'in babası Ölüm, Bush ve Rumsfeld günahı 
</HEADLINE>
<TEXT>

     Irak'ta başı kesilerek öldürülen Amerikalı sivil Nicholas Berg'in babası Michael Berg, oğlunun, ABD Başkanı George Bush ve Savunma Bakanı Donald Rumsfeld'in günahları yüzünden öldüğünü söyledi. 
     Amerikan ABC ve CNN televizyonlarına demeç veren baba Berg, ABC'ye yaptığı açıklamada, ''El Kaideciler, muhtemelen onlar kadar kötü'' dedi ve Bush yönetimini suçladı. 
     Michael Berg, CNN'e yaptığı açıklamada ise, oğlunun, ABD'de 11 Eylül saldırılarıyla bağlantısı bulunmakla suçlanan Fransız vatandaşı Zekeriya Musavi ile bir dönem yollarının kesişmiş olabileceğini söyledi. 
     Baba Berg, oğlunun Oklahoma Üniversitesi'nde öğrenci olduğu yıllarda bazı kişilere kendi bilgisayarını ve elektronik posta şifresini verdiğini, Amerikan istihbarat servislerinin, Oklahoma City havaalanı yakınlarında bir otobüste karşılaşılan bu kişilerin terörist olduğunu düşündüğünü anlattı. 
     CNN'e göre Berg'in havaalanı yakınlarında karşılaştığı bu kişilerle temasları, Amerikan Federal Soruşturma Bürosu'nun FBI Berg'i serbest bırakmadan önce neden 3 kez sorguladığını açıklıyor. 
     Berg, ilk kez iş aramak için Irak'a aralık ayında gitmiş, bir ay kaldıktan sonra ülkeden ayrılmış, mart ayında tekrar Irak'a gitmişti. 26 yaşındaki Berg, Irak polisi tarafından gözaltına alınmış ve 8 Nisan'da serbest bırakılmıştı. 
     Bu arada Nicholas'ın babası, basında çıkan haberlerin ardından, Amerikan yetkililerine, Berg'i rehin alan kişilerin oğlu karşılığında mahkum değiş tokuşu yapılmasını teklif ettiği iddialarına açıklık getirilmesini istediğini de iletti. 
     Michael Berg, ''El Kaide'nin bir başka kişiyle oğlumun değiştirilmesini teklif edip etmediğini Başkan Bush'a sormak, eğer bu doğruysa bunu bilmek istiyorum'' dedi. 
     CNN ise, Amerikalı yetkililerin El Kaide'den böyle bir teklif gelmediğini söylediğini belirtti. 
     Bu arada, Berg ailesinin yaşadığı West Chester yakınlarındaki bir sinagogda, bugün Nicholas Berg'in arkadaşları ve ailesinin katılacağı özel bir cenaze töreni yapılmasının planlandığını belirtiliyor. 
     
</TEXT>
</DOC>
