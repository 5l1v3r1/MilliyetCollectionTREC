<DOC>
<DOCNO> 224802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/23/son/soneko21.html </URL>
<DATE> 2004/03/23/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Kırgızistan'da yabancı yatırım yüzde 9 geriledi 
</HEADLINE>
<TEXT>

     Kırgızistan'da yabancı yatırım hacminin geçen yıl yüzde 9 gerilediği ve yatırım hacminde gerileme yaşanan tek Bağımsız Devletler Topluluğu BDT ülkesi olduğu bildirildi. 
     BDT İstatistik Komitesi verilerine göre, Kırgızistan'da yabancı yatırım hacminin gerilemesi, ülkedeki sanayi tesislerinin çalışamaz durumda olmasından kaynaklanıyor. 
     Verilere göre, BDT ülkeleri arasında 2003 yılında en çok yabancı yatırım gerçekleşen ülke yüzde 71'lik artış ile Azerbaycan olurken, bu ülkeyi yüzde 68'lik artış ile Gürcistan izledi. Bu komşu iki ülkedeki yabancı yatırımlardaki artışın en önemli sebebi ise Bakü-Tiflis-Ceyhan boru hattı inşaatının başlaması oldu. 
     Ermenistan'da yabancı yatırım artışında yüzde 41, Ukrayna'da yüzde 33'lük yükselme yaşanırken, Rusya'da yüzde 12.5'lik artış meydana geldi. Diğer BDT ülkelerinde yabancı yatırım hacmindeki artışlar da yüzde 18 ile yüzde 11 arasında değişen oranlarda gerçekleşti. 
     Verilere göre, 2002'de yabancı yatırım hacmi artışında BDT ortalaması yüzde 6 iken 2003'te bu oran yüzde 15'e yükseldi. 
     
</TEXT>
</DOC>
