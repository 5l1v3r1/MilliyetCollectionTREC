<DOC>
<DOCNO> 231413 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/son/sontur21.html </URL>
<DATE> 2004/04/14/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
"Güneşin doğuş ve batış saatini sormak ücretli"... 
</HEADLINE>
<TEXT>

     Boğaziçi Üniversitesi BÜ , Kütahya'nın Emet İlçesi'ndeki bir dava için Kandilli Rasathanesi ve Deprem Araştırma Enstitüsü'nden istenen ''Emet'te güneşin doğuş ve batış zamanının tespiti'' belgesi için mahkemeden 70 milyon 800 bin lira bedel talep etti. 
     AA muhabirinin aldığı bilgiye göre, Emet Sulh Ceza Mahkemesi, 4 Temmuz 2003 tarihinde yaşanan ''Konut dokunulmazlığını ihlal'' suçuyla ilgili açılan davada, olayın zamanını belirlemek için, 4 Mart 2004 tarihinde Kandilli Rasathanesi'nden ''Söz konusu tarihte Emet'te güneşin doğuş ve batış zamanının tespit edilmesini'' talep etti. 
     Enstitü Müdürü Prof. Dr. Gülay Barbarosoğlu imzasıyla mahkemeye, ''4 Temmuz 2003 tarihinde Emet bölgesinde güneş, Türkiye yaz saati ile 05.37'de doğmuş, 20.37'de batmıştır'' ifadesinin yer aldığı yazı, BÜ Döner Sermaye İşletmesi'nce de, ''Güneşin doğuş-batış zamanı tespiti'' için 60 milyon lira, ''Yüzde 18'lik KDV bedeli'' olarak da 10 milyon 800 bin lira ödenmesi gerektiğine ilişkin ek belge gönderildi. 
     Belgede, ''Üniversitemiz tarafından ilgili yazınız uyarınca kurumunuza verilen hizmetin karşılığı tahakkuk eden ücret tutarının ikinci bir yazışmaya meydan verilmeden Ziraat Bankası Bebek Şubesi'ndeki Döner Sermaye Saymanlığı hesabına yatırılarak, neticeden bilgi verilmesi'' talep edildi. 
     Emet Sulh Ceza Mahkemesi Hakimliği yetkilileri, faturayı görünce çok şaşırdıklarını bildirdiler. 
     Konut dokunulmazlığı ile ilgili davalarda, olayın gündüz veya gece meydana gelmesinin suç niteliği ve verilecek ceza bakımından önemli olduğunu hatırlatan yetkililer, mahkemenin keşifte yardımcı olması amacıyla bilirkişi olarak tespit edilen kurumlardan olay saatiyle ilgili bilgi istediğini söylediler. 
     Yetkililer, güneşin doğma ve batma saatlerinin daha önce Kandilli Rasathanesi, Kütahya Meteoroloji Müdürlüğü ve Emet Müftülüğü'nden alındığını belirttiler. 
     Adalet Bakanlığı'nın ''Güneşin batma ve doğma saatleri sadece BÜ Kandilli Rasathanesi ve Deprem Araştırma Enstitüsü'nden alınabilir'' yönündeki son tebliğinin yayınlanmasından sonra belgelerin bu kurumdan istendiğini belirten yetkililer, ''Adli vakalarda kurumlardan talep ettiğimiz bu tür belgeler için para ödemezdik. Bu olay ilk kez gerçekleşti, bir anlam veremedik. Ne savcılığın ne de mahkemenin bu parayı karşılayacak kaynağı bulunmuyor'' dediler. 
     
</TEXT>
</DOC>
