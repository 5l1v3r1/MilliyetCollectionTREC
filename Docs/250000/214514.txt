<DOC>
<DOCNO> 214514 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/11/son/soneko43.html </URL>
<DATE> 2004/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'nin kablolu TV devi, gözünü Disney'e dikti... 
</HEADLINE>
<TEXT>

     ABD'li kablolu televizyon devi Comcast'ın, sinema ve eğlence sektörünün ünlü markası Walt Disney'i satın almak için teklif verdiği açıklandı. 
     ABD iş dünyasında büyük yankı uyandıran teklifte Comcast'ın Walt Disney hissedarlarına hisselerine karşılık 54 milyar dolar değerinde hisse senedi vermeyi, ayrıca Disney'in 11 milyar dolarlık borcunu üstlenmeyi önerdiği belirtildi. 
     Comcast'ın teklifinin Disney hissedarlarına 5 milyar dolarlık prim kazandıracağı kaydedilirken, Disney'in murahhas azası Michael Eisner'ın konuyla ilgili görüşme talebini geri çevirdiği ifade edildi. 
     Eisner'ın reddetmesine rağmen, Comcast'ın teklifinin Disney hissedarları tarafından kabul edilebileceği bildiriliyor. 
     Şirketin eski yöneticilerinden ve kurucusu Walt Disney'in yeğeni Roy Disney'in başını çektiği bir ''isyancı grubun'', Eisner'ı devirmek için hissedarlar arasında çalışma yürüttüğü biliniyor. 
     Comcast'ın teklifinin Eisner muhaliflerine hissedarlar çoğunluğunu ikna etmek için koz bağlayabileceği ve gelecek ay yapılacak şirket genel kurulunda Disney yönetiminin değişebileceği kaydediliyor. 
     
</TEXT>
</DOC>
