<DOC>
<DOCNO> 240399 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/16/spor/aspo.html </URL>
<DATE> 2004/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Boğa yaşıyor 2-0 
</HEADLINE>
<TEXT>


Konyaspor deplasmanında 20 dakikada İsrailli yıldızı Balili'nin iki golüyle skoru garantiye alan İstanbulspor, her türlü yokluğa rağmen kümede kalmayı başardı, taraflı-tarafsız alkışları topladı 


İkinci yarı tedbirli 
SARI - Siyahlılar, kümede kalma savaşında "ekmeğini taştan çıkardı", Konyaspor'u rakip sahada ilk yarıda Balili'nin iki golüyle devirerek "kabustan" kurtuldu. Maçın 15. dakikasından itibaren oyunu kontrolüne alan İstanbulspor, 17. dakikada ceza sahası içinde meydana gelen karambolde Balili'nin vuruşuyla öne geçti. İsrailli oyuncu, 26. dakikada Boliç'in ceza yayına çıkardığı topa sol ayağıyla mükemmel vurdu ve farkı ikiye çıkardı. İkinci yarı orta saha mücadelesinden gol çıkmayınca maç ilk yarıda atılan gollerle İstanbulspor'un 2 - 0 galibiyetiyle sona erdi. 

Maçın karnesi 
HAKEMLER Zafer Önder İpek, Ekrem Kan, Cem Sapman 
KONYASPOR Özden 6 - Ogün 5 , Oumar 4 , Murat Duman 6 - Niyazi 5 , Yasin 6 , Altan 7 , Zafer Demir 5 , Ersin 6 Bayram Dk.61 5 - Zafer Biryol 6 , Cenk 6 Tayfun Dk.46 5 
İSTANBULSPOR Oğuz 7 - Pinto 5 , Yalçın 7 , Deniz 8 , Cem Can 6 - Musa 7 Nuri Dk.88, Saidoo 8 , Aytekin 6 , Iordanov 6 Emre Dk.90 - Boliç 6 , Balili 7 Faruk Dk. 35 5 
GOLLER Balili Dk. 17 ve 26 
SARI KARTLAR Murat Duman, Yasin Konyaspor , Musa Büyük İstanbulspor 

'Kendimi yorgun hissediyorum' 

İSTANBULSPOR Teknik Direktörü Aykut Kocaman, verdikleri onur savaşını kazandıklarını söyledi. Genç antrenör, maçı "yaşam savaşı" olarak değerlendirdi ve "Oyuncularımızı bunun onur savaşı olduğuna ikna ettik. Bizim gibi mali gücü zayıf, seyirci desteğinden yoksun bir takımın başarılı olabilmesi çok zordu. Ancak onur savaşımızı kazandık" dedi. 
KOCAMAN özellikle son haftalarda çok yıprandıklarını belirterek, sözlerini şöyle sürdürdü "Her şeyden önce sistem, güçlü olmayana hayatta kalmak için izin vermiyordu. Şu anda kendimi yaşlı ve yorgun hissediyorum. Mali durum iyileşirse devam etmek isterim. Yarını ailemle geçireceğim. Sonraki üç gün cep telefonumu bile kapatıp, yeni rotamı belirleyeceğim". 

İhale bekleyişi 

KÜMEDE kalma savaşından galip çıkan İstanbulspor'da prim için yayın ihalesi bekleniyor. Maddi kriz yüzünden ödemelerde sezon boyunca büyük sıkıntı yaşayan Sarı - Siyahlı kulüp, kümede kalma primini, yayın ihalesi sonuçlandıktan sonra gelecek olan ilk taksitle ödemeyi planlıyor. 


</TEXT>
</DOC>
