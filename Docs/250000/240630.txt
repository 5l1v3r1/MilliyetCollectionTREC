<DOC>
<DOCNO> 240630 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/17/yasam/yas01.html </URL>
<DATE> 2004/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
'Dost' katilleri yakalandı 
</HEADLINE>
<TEXT>


Dost Tarikatı lideri İhsan Güven ile eşinin öldürülmesiyle bağlantılı 9 İBDA-C'li İstanbul'da gözaltına alındı. 3 zanlının cinayeti itiraf ettiği öne sürüldü 

ERDAL KILINÇ İstanbul 

Dost Tarikatı lideri olduğu iddia edilen ve geçtiğimiz günlerde eşi ile birlikte oturduğu evde ölü bulunan emekli binbaşı İhsan Güven'in katil zanlısı olarak İBDA-C üyesi 9 kişi gözaltına alındı. 
İstanbul polisinin Tuzla, Gebze, Fatih ve Bağcılar'da 15 Mayıs'ta yaptığı operasyonlarda yakalanan zanlılardan, isimleri açıklanmayan üçünün, sorgulama sırasında cinayeti itiraf ettiği öne sürüldü. Tetikçilik yapan zanlının da bu üç kişiden biri olduğu iddia edildi. Cinayeti itiraf eden örgüt üyelerinin İBDA - C lideri Salih İzzet Erdiş'in "Telegram" adlı kitabında Güven'i hedef almasını gerekçe gösterdiği de ileri sürüldü. 

'Kimseden emir almadık' 
Ayrıca zanlıların sorgusunda "İBDA - C'nin kendiliğinden zuhur diyalektiği"ne dayanarak cinayeti gerçekleştirdikleri ve kimseden emir almadıklarını söyledikleri de öne sürüldü. Zanlıların ifadelerinde adı geçen "İBDA - C'nin kendiliğinden zuhur diyalektiği"nin örgüt lideri Erdiş tarafından duyurulduğu ve örgüt üyelerinin din adına inandıkları her eylemi bir talimat almadan gerçekleştirebileceği anlamına geldiği de belirtildi. 
Vatan Caddesi'ndeki İstanbul Emniyet Müdürlüğü Terörle Mücadele Şube Müdürlüğü'nde sorgusu devam eden zanlıların cinayette kullanılan silahın yerini de polise bildirdiği ve bulunması için çalışmalara başlandığı öğrenildi. 


</TEXT>
</DOC>
