<DOC>
<DOCNO> 243187 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/27/yasam/ayas.html </URL>
<DATE> 2004/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Kurtlar Vadisi'ne 'sigara' uyarısı 
</HEADLINE>
<TEXT>


'Kurtlar Vadisi', gençleri sigaraya özendirdiği gerekçesiyle Kanser Danışma Kurulu tarafından RTÜK'e şik yet edildi 


İlgiyle izlenen televizyon dizisi 'Kurtlar Vadisi', sigara nedeniyle RTÜK'lük oldu. 
Sağlık Bakanlığı Ulusal Kanser Danışma Kurulu, 14 Mayıs'taki toplantısında, tütün ve tütün ürünleriyle mücadele yollarını ele aldı. Sigaraya başlama yaşının ilköğretim çağına inmesini kaygı verici bulan kurul, bunun en büyük nedeninin de 'özenti' olduğuna dikkat çekti. 
Gençlerin örnek aldığı kişilerin duyarlı davranmaları için uyarılması kararına varan kurul, yüksek reytingli ve kahramanları örnek alınan diziler için de RTÜK'e uyarı yazısı gönderdi. 
Yazıda, "Özellikle Kurtlar Vadisi'nde yoğun şekilde sigara içildiği, adeta gizli bir reklam yapıldığı düşünülmektedir. Bu nedenle kurulumuzca, dizilerde sigara içilmemesi kararı alınmıştır" denildi. Kurul, RTÜK'ten yüksek reytingli dizilerde sigara yasağına uyulması için gereğinin yapılmasını istedi. 


</TEXT>
</DOC>
