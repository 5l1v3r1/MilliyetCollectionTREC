<DOC>
<DOCNO> 246449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/09/son/sondun20.html </URL>
<DATE> 2004/06/09/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Iraklı Kürtlerden tehdit İstifa edebiliriz 
</HEADLINE>
<TEXT>

     Geçici Irak hükümetinin Kürt üyeleri, BM Güvenlik Konseyi'nin dün kabul ettiği Irak kararında Kürtlere özerkliğin tanınmamasının ardından istifa edebileceklerini bildirdiler. 
     Hükümetin Kürt üyesi, Bayındırlık Bakanı Nesrin Bervari, Reuters'e yaptığı açıklamada, liderlerinin istemesi halinde hükümetten çekileceklerini söyledi. 
     Bervari, ''Geçen yıl verdiğimiz tüm mücadeleler boşa gitti. Demokrasinin nasıl gasp edilebileceğini gördük'' dedi. 
     Kararda, egemenliğin, yeni oluşturulan hükümete 30 Haziran'da devri ve koalisyon güçlerinin Irak'ta kalması öngörülürken, geçen mart ayında kabul edilen, Irak'ın kuzeyindeki 3 bölgede Kürt özerkliğini tanıyan geçici anayasa onaylanmıyor. 
     Konseydeki oylamadan önce Irak Kürdistan Yurtseverler Birliği lideri Celal Talabani ve Irak Kürdistan Demokrat Partisi lideri Mesud Barzani, geçici anayasanın BM kararında yer almaması halinde, Kürt üyeleri geçici hükümetten çekme ve gelecek yıl yapılacak seçimlere katılmama tehdidinde bulunmuştu. 
     Bervari, Talabani ve Barzani'nin bu tutumunu tamamen desteklediğini söyleyerek, geçici anayasanın tanınmamasının tüm azınlık haklarını reddetmek olduğu görüşünü savundu. ''Sadece bir Kürt olarak değil, bir kadın olarak da hayal kırıklığına uğradığını'' ifade eden Bervari, ''Savaştığımız, vaat ettiğimiz, kendimizi adadığımız şey bu değil. ABD bizi hayal kırıklığına uğrattı'' diye konuştu. 
     Bervari, diğer Kürt bakanlar ve üst düzey Kürt yetkililerin, ne yapacakları konusunda liderlerinden işaret beklediklerini kaydetti. 

     
</TEXT>
</DOC>
