<DOC>
<DOCNO> 232051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/16/son/sonsiy16.html </URL>
<DATE> 2004/04/16/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Şener Bağışçılar toplantısında bu iş biran önce bitse isteği vardı 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, Brüksel'de katıldığı Kıbrıs Uluslararası Bağışçılar hazırlık toplantısını değerlendirirken, ''bu iş biran önce bitse isteği vardı'' dedi. 
     Şener, toplantı dönüşü Esenboğa Havaalanı'nda açıklamalarda bulundu ve gazetecilerin sorularını yanıtladı. 
     Şener, toplantıda Güney Kıbrıs'ın hayır deme ihtimalinin rahatsızlık yarattığını ve bununla ilgili tartışmalar olduğunu kaydetti. 
     Bir gazetecinin, Avrupa'nın Genişlemeden Sorumlu Komiseri Gunther Verhugen'in dünkü açıklamasını hatırlatması üzerine Şener, ''sonrasında ne olacağına ilişkin somut bir açıklama olmadı'' yanıtını verdi. 
     Şener, toplantıda ülkelerin yapacakları yardımların miktarına ilişkin soru üzerine, şunları kaydetti 
     ''Türk tarafı olarak bir rakam telafuz etmedik. KKTC'nin refah düzeyi açısından mali işbirliğimiz sürüyor. Plan uygulandığında, ortaya çıkacak maliyetlerin taraflarca karşılanması beklenmemelidir. ABD 400 milyon dolar, AB 300 milyon Euro, İsveç ilk yıl için 300 bin, ikinci yıl için 300 bin euro, İngiltere 31 milyon sterlin vereceğini beyan etmiştir.'' Annan Planı'nın uygulanması halinde ortaya çıkacak maliyet konusunda ortak bir görüşe varılıp varılmadığına ilişkin soru üzerine de Şener, şu anda, bu konuda farklı çalışmalar ve farklı hesaplamalar bulunduğunu, Türk tarafının, Rum tarafının ve AB'nin hazırladığı ön çalışmalar olduğunu bildirdi. 
     Şener, asıl bunun bir hazırlık toplantısı olduğunu, asıl toplantının Eylül-Ekim aylarında yapılacağını, kesin rakamların da o zaman ortaya çıkacağını ifade etti. 
     
     TOPLANTIDAN ÇIKAN İKİ MESAJ 
     Şener, toplantıda iki mesaj verildiğini, bunlardan birincisinin uluslararası camianın Annan Planı'nın çözümüne desteğinin ifadesi olduğunu, ikincisinin de taraflara '' yalnız değilsiniz'' mesajı içerdiğini söyledi. 
     Planın uygulamasıyla, önemli nüfus hareketinin olacağını vurgulayan Şener, Türk tarafının bundan en fazla etkileneceğinin dile getirildiği bildirdi. 
     Toplantıya, toplam 60 ülke ve uluslararası kuruluşun davet edildiğini, bunların büyük kısmının da toplantıya iştirak ettiğini anlatan Şener, Türkiye açısından toplantının olumlu geçtiğini Türkiye'nin, Kıbrıs'ta çözümü aktif olarak isteyen ülke olarak öne çıktığını, bunun resmi konuşmalarda ve özel konuşmalarda ifade edildiğini belirtti. 
     Şener, Rum tarafının ise olumsuz tutumundan dolayı eleştirildiğini kaydetti. 
     
     AB EĞİTİM VE GENÇLİK PROGRAMI 
     Başbakan Yardımcısı Şener bu arada, AB Eğitim ve Gençlik Programı Merkezi Başkanlığı'na ilişkin bir mutabakat zaptı imzaladıklarını, bu çerçevede, Türkiye'nin öğrenci ve öğretim üyesi değişim programına katılacak 31. ülke olduğunu bildirdi. 
     Bu programın, Türkiye açısından önemine dikkati çeken Şener, Avrupa'da bu çerçevede yılda 120 bin öğrenci, 18 bin öğretmen ve 45 bin kişinin mesleki eğitim ve inceleme ziyareti yaptığını söyledi. 
     Türkiye'nin 2004 yılında program çerçevesinde, bin 300 üniversite öğrencisinin üniversitelerde eğitim, bin 200 öğrencinin mesleki eğitim ve inceleme ziyaretinde bulunacağını, ayrıca 300 öğretim üyesinin Avrupa'daki üniversitelere göndereceğini ifade eden Şener, 2006 yılında bu bütçenin, 2004 yılı bütçesine göre iki katından daha fazla artırılmasının planlandığını ilave etti. 
     
</TEXT>
</DOC>
