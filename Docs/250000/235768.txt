<DOC>
<DOCNO> 235768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/29/siyaset/siy03.html </URL>
<DATE> 2004/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Rumlardan kendi yönetimlerine dava 
</HEADLINE>
<TEXT>


SEFA KARAHASAN Lefkoşa 


Kıbrıs'ta kuzeyde kalan evlerine dönememekten Türkiye'yi sorumlu tutarak Avrupa İnsan Hakları Mahkemesi'nde AİHM çok sayıda dava açan Rum göçmenler, Türkiye'nin çözümü desteklemesinin ardından çözümsüzlüğün sorumlusu olarak gördükleri Rum Yönetimi'ne dava açmak için sıraya girdi. Rum Politis gazetesi, AİHM'nin Kıbrıslı Rumların başvurularını ele almayı Kıbrıs müzakereleri süresinde dondurduğunu, ancak referandumda Rumların 'hayır' demesinin ardından başvuruların yeniden ele alınmasının gündemde olduğunu yazdı. Politis gazetesinin haberinde, Maraş kökenli Rumların mallarının tazmini için Rum Yönetimi aleyhinde dava açmak yönünde gösterdikleri ilginin arttığı ve birçok avukatın bu tür davaları kabul ettiği de kaydedildi. 




</TEXT>
</DOC>
