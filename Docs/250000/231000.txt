<DOC>
<DOCNO> 231000 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/son/sonsiy19.html </URL>
<DATE> 2004/04/13/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Eski Bakan Okuyan "Bundan sonraki hedefim muhtarlık" 
</HEADLINE>
<TEXT>

     Yerel seçimlerde DYP'den Yalova Belediye Başkan adayı olan, eski Çalışma ve Sosyal Güvenlik Bakanı Yaşar Okuyan, bundan sonraki hedefinin muhtarlık olduğunu söyledi. 
     Okuyan, düzenlediği basın toplantısında, Başbakan Recep Tayyip Erdoğan'ın belediye başkanları ile Ankara'da yaptığı toplantıda gündeme getirdiği belediyelerin borçlarının silinmesi projesini hatırlatarak, belediyelerin çoğunun ciddi boyutlarda borcu olduğunu söyledi. 
     Bu borçların silinmesini doğru bulmadığını ifade eden Okuyan, ''Peki bu borçları silerseniz finansmanı nereden sağlayacaksınız Kaldı ki, borçlarının silinmesi gündeme gelen 3 bin 227 belediye kısa sürede aynı borç batağına geri döner. Türkiye'de bu alandaki esas sorun yapılanların hesabının sorulmamasıdır. Üzülerek söylüyorum ki Türkiye'de sadece iyi işlerin hesabı soruluyor'' diye konuştu. 
     Okuyan, yerel seçimlerde sandığa gitmeyen seçmenlerin çoğunluğunu gençlerin oluşturduğunu savunarak, şunları söyledi 
     ''Yerel seçimlerde özellikle 18-35 yaş arası gençler sandığa gitmedi. Eğer bu kesim oy kullanmıyorsa Türkiye'de demokrasinin sağlıklı temeller üzerine oturduğundan da bahsedilemez. Acilen bu kesimin sandığa gitmesinin sağlanması gerekmektedir. Hangi partiye oy verdikleri önemli değildir. Ancak Türkiye'nin geleceğinin belirlenmesinde onların da yönlendirmesine ihtiyaç vardır.'' Gazetecilerin sorularını da yanıtlayan Okuyan, bir gazetecinin ''Bundan sonra siyasi olarak hedefiniz nedir '' sorusuna ''Önce bakanlık, ardından belediye başkanlığı adaylığı, bundan sonraki hedefimse muhtarlık. Hatta şimdiden araştırma yaptım. Yalova'nın Rüstempaşa Mahallesi'nden muhtar adayı olacağım'' yanıtını verdi. 
     
</TEXT>
</DOC>
