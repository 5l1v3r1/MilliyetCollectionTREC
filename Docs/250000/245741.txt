<DOC>
<DOCNO> 245741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/06/son/sondun17.html </URL>
<DATE> 2004/06/06/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Barguti'ye 5 kez ömürboyu hapis 
</HEADLINE>
<TEXT>

     Filistin Devlet Başkanı Yaser Arafat'ın halefi gözüyle bakılan, ayaklanmanın liderlerinden Mervan Barguti, İsrail mahkemesince 5 kez ömürboyu hapis cezasına çarptırıldı. 
     İsrail mahkemesinde yargılanan en üst düzey Filistinli olan Barguti, 4 İsrailli ile bir Rum rahibin öldüğü saldırılardaki rolü gerekçesiyle, verilebilecek bu en büyük cezaya çarptırıldı. 
     İsrail, Barguti'nin, İsraillilere yönelik birçok saldırı düzenleyen El Fetih'in askeri kanadı El Aksa Şehitleri Tugayları'nın eylemlerinde öncü rolü oynadığını iddia ediyor. İsrail, ayrıca Barguti'yi, militanlara para aktarmakla suçluyor. 
     El Fetih'in Batı Şeria'daki lideri Barguti ise dava boyunca, 2000'de başlayan Filistin ayaklanmasında masum insanların öldürülmesine karşı çıktığını yineledi. 
     Ancak mahkeme Barguti'yi, 5 kişinin ölümüne yol açan saldırılardan suçlu bularak diğer davalardan beraat ettirdi. Yargıçlar, Barguti'nin militanlar üzerinde doğrudan kontrolünün bulunmadığı ancak etkisini kullandığı kararına vardılar. Mahkeme kararında ayrıca, o dönemde saldırıları Arafat'ın teşvik ettiği belirtildi. 
     Barguti'nin mahkum olduğu saldırılar şunlar Batı Şeria'da 2001'de bir Rum rahibin öldüğü saldırı, 2002'de Giat Zeev yerleşimindeki bir İsraillinin öldüğü saldırı ve 2002'de Tel Aviv'deki bir lokantada 3 kişinin yaşamını yitirdiği saldırı. 
     Yandaşları, mahkemeyi tanımayan Barguti'nin temyize başvurma niyeti olmadığını söylediler. 
     
</TEXT>
</DOC>
