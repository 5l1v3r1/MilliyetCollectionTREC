<DOC>
<DOCNO> 225303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/24/son/sonyas19.html </URL>
<DATE> 2004/03/24/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Şarkı söylemek hem sağlık hem de mutluluk kaynağı 
</HEADLINE>
<TEXT>

     Alman bilim adamları, şarkı söylemenin sadece bağışıklık sistemini güçlendirmediğini, mutlu da ettiğini söylediler. 
     Alman ''Vital'' dergisindeki habere göre, müzik psikoloğu Karl Adamek, şarkı söyleyen insanların, hayattan daha çok zevk aldıklarını, daha sakin ve iyimser olduklarını, çok sayıda araştırmayla ortaya çıkardığını söyledi. 
     Adamek, şarkı söyleyen insanların ayrıca kendilerine daha fazla güvendiğini, daha sık keyifli olduklarını ve sosyal açıdan daha sorumlu davrandıklarını kaydetti. 
     Hamburg'daki ''SaengerAkademie'' Şarkıcı Akademisi başkanı Klaus Peter Samson, çoğu kişinin şarkı söylemeyi bilmediğini zannettiği için şarkı söylemekten çekindiğini belirterek, ''Genelde her sağlıklı insanın şu ya da bu şekilde müzikal yeteneği vardır. İstisnaların sayısı çok azdır'' diye konuştu. 
     Samson, şarkı söylemekten korkulmaması gerektiğini ifade ederek, şarkı söylemenin her yaşta öğrenilebileceğini kaydetti. 
     Frankfurt'taki Johann Wolfgang Goethe Üniversitesi'nde görevli bilim adamları, şarkı söylemenin bağışıklık sistemini güçlendirdiğini tespit etmişlerdi. Frankfurt Kilise Korosu'nun bir saatlik provasından önce ve sonra koro üyelerinin kanını alan bilim adamları, şarkı söyleyen üyelerin, antikor türü olan immunoglobulin A değerlerinin yükseldiğini, şarkı söylemeyenlerin değerlerinin değişmediğini saptamışlardı. 
     
</TEXT>
</DOC>
