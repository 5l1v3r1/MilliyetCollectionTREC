<DOC>
<DOCNO> 228182 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/03/yazar/uras.html </URL>
<DATE> 2004/04/03/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Işığı ve görüntüyü yansıtmayan anti reflektif cam 
</HEADLINE>
<TEXT>

   
   Cam herkesi ilgilendiren bir ürün. Bu hafta sonu sayın okuyucularıma pencere camındaki bir teknolojik yeniliği haber vereceğim. 
   İstanbul'da 25 yıldır aynı evde oturuyoruz. Bundan 25 yıl önce "çift cam" diye bir şey çıkmıştı. Dostum rahmetli Nuh Kuşçulu, "Sizin evin pencerelerine çift cam takalım" dedi. 25 yıl o camlardan dışarıyı seyrettik. Geçenlerde oğlu Mahmut Kuşçulu, "Babamın taktığı camların modası geçti. Yeni teknolojiye dayalı anti reflektif ışığı ve görüntüyü yansıtmayan cam ile eskileri değiştirelim" dedi. Değiştirdik. Şimdi gündüz gece pencereden dışarıyı "sanki cam yokmuşçasına" seyrediyoruz. 
   Rahmetli Nuh Kuşçulu, uzun yıllar İstanbul Ticaret Odası başkanlık sorumluluğunu taşıyan çok renkli bir kişi idi. Onu tanıdığımda ben DPT'de çalışıyordum. Babası Süleyman Kuşçulu Kayseri'de camcılık yaparken dükkanını İstanbul'a taşımış. Nuh Kuşçulu İngiltere'de eğitimini tamamlayıp Türkiye'ye dönünce babasının camcı dükkanında çalışmaya başlamış. Şişecam'ın iç pazarda sattığı düz camın yüzde 40'ını satar hale gelmiş. Şişecam'dan daha fazla cam alamayınca, Şişecam'a rakip düz cam farikası kurmak için yola çıkmış. Bizler DPT çalışanları olarak onun Anadolu Cam projesine destek verdik. Dünya Bankası'nın IFC kuruluşu kredi verdi. Cam fabrikası Mersin'de kuruldu. Üretime geçti. Ama Şişecam rekabetine dayanamadı. Şişecam bu fabrikayı satın aldı. 
   Nuh Kuşçulu erken öldü. Öldüğünde oğlu Mahmut Kuşçulu ABD'de eğitimini tamamlamış, ABD'de iş kurmuş, ABD'de yaşamaya başlamıştı. Babasının ölümü üzerine mecburen Türkiye'ye döndü ve "dede - baba" işini devraldı. 
   Mahmut Kuşçulu yenilikleri ve cam teknolojisini izleyen okumuş genç bir işadamı olarak dünyada az sayıda tesiste üretilen özel anti reflekte camları Türkiye'ye getirmeye ve tanıtmaya başladı. Bu camlar konutta ve daha çok vitrinlerde kullanılıyor. Sanki cam yokmuşçasına net bir görüntü veriyor. Özelliği, cam yüzeyinin özel bir teknoloji olan metal oksit Ti O2 ile kaplanarak, gelen ışınların doğrusal olarak yansımasının engellenmesi. 
   
   Kaplamalı cam üretiyor 
   Şişecam Düz Cam Grup Başkanı Alev Yaraman Hanım'dan aldığım bilgiye göre Şişecam tesislerinde ısı ve güneş kontrol kaplamalı camlar üretiliyor. Kaplamalı camlar alanında yoğun AR - GE faaliyetleri sürdürülüyor. 
   Ancak anladığım kadarı ile Şişecam henüz 260 yıllık Alman düz cam firması Schott grubunun, kendi geliştirdiği teknolojiye dayalı ürettiği anti reflektif cam üretimine henüz başlayamamış. 
   Ama Şişecam'ın düz cam, buzlu cam, ayna, lamine cam, kaplamalı cam, tamperli cam ve oto cam gibi geniş bir ürün yelpazesi var. Trakya ve Mersin fabrikalarında yıllık düz cam üretim kapasitesi 830 bin ton. 40 bin tonu oto camı olmak üzere ayna, buzlu, kaplamalı, tamperli camlarda 130 bin tonluk işleme kapasitesine sahip. 
   Şişecam yılda 330 bin ton dolayında düz cam ürünü ihraç ediyor. Buna karşılık ülkeye ithalat yoluyla her yıl 110 bin ton düz cam giriyor. Batı Avrupa ve ABD kaynaklı cam ithalatı toplam ithalatın yüzde 11'i dolayında. 
   
      
   
</TEXT>
</DOC>
