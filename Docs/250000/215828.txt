<DOC>
<DOCNO> 215828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/17/son/sontur42.html </URL>
<DATE> 2004/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Anne sevgisinin de gözü körmüş... 
</HEADLINE>
<TEXT>

     ''Kirpi yavrusunu pamuğum diye severmiş'' sözü, İngiliz bilim adamları tarafından doğrulandı. Sevilen insanların karşısında, beynin eleştirel yargıyla ilgili bölümlerinin devre dışı kalmasının, sadece aşık kişiler için değil, anneler için de geçerli olduğu belirlendi. 
     ''NeuroImage'' dergisindeki habere göre, Londra'daki University College'de görevli bilim adamları Andreas Bartels ve Semir Zeki, anne sevgisinin beyin aktivitelerine etkisini incelediler. 
     Araştırma çerçevesinde, 20 genç anneye kendi çocuklarının fotoğraflarını gösteren ve bu sırada katılımcıların beyinlerini fonksiyonel manyetik rezonans tomografisiyle fMRT görüntüleyen bilim adamları, daha sonra aynı kişilere başka çocukların ve arkadaşlarının fotoğraflarını gösterdiler. 
     Kendi çocuklarına bakan annelerin beyinlerinin, tıpkı birbirine aşık çiftlerde olduğu gibi, ödüllendirmeyle ilgili bölgelerinin hareketlendiğini tespit eden bilim adamları, bu bölgelerden bir tanesinin, uyuşturucu kullanımında ve cinsel uyarılmada da hareketlenen ''nucleus accumbens'' bölgesi olduğunu kaydettiler. 
     Bilim adamları, hareketliliği azalan bölgelerin, aktif haldeyken başka insanların sosyal ve duygusal olarak yargılanmasında rol oynadığını ve saldırganlık, korku ve başka olumsuz duygularla ilgili olduğunu belirttiler. 
     Arkadaşların ve başka çocukların fotoğraflarının ise beyinde belirli bir değişikliğe neden olmadığı gözlemlendi. 
     Bilim adamları, tanınan ve güvenilen insanların kişiliğinin tahmin edilmesine ve yargılanmasına gerek olmadığını, bu yüzden de beynin eleştirel yargıyla ilgili bölgelere ihtiyaç duyulmadığını belirterek, bunların yerine ödüllendirmeyle ilgili bölgelerin aktivitesinin arttığını kaydettiler. 
     
</TEXT>
</DOC>
