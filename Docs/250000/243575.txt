<DOC>
<DOCNO> 243575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/28/son/sonsiy04.html </URL>
<DATE> 2004/05/28/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Erbakan, İstanbul'un fethini Konya'da kutlayacak 
</HEADLINE>
<TEXT>

     Necmettin Erbakan, İstanbul'un fethinin 551'inci yıldönümünü, İstanbul yerine Konya'da kutlayacak. 
     Saadet Partisi 3 Kasım'da Meclis dışı kaldıktan sonra yerel seçimlerde belediyeleri de eski öğrencilerinin oluşturduğu AKP'nin kapması Erbakan'ın geleneksel İstanbul'un fethi törenlerini de etkiledi. Daha önce İstanbul'da stadyumda kutlanan ve Erbakan'ın Recep Tayyip Erdoğan'la birlikte üstü açık arabayla katıldığı fetih yıldönümü törenleri bu kez Konya'ya alındı. 
     Erbakan, fethin 551'inci yıldönümü nedeniyle yarın Milli Gençlik Vakfı MGV tarafından Konya Atatürk Stadyumunda düzenlenecek "Fetih Şöenine" katılarak bir konuşma yapacak. Erbakan'ın "Milli Görüş'ün kalesi" olarak nitelediği Konya'daki fetih yıldönümüyle Başbakan Tayyip Erdoğan ve AKP'ye de mesajlar vermesi bekleniyor. Erbakan'ın İsrail ve ABD karşıtı mesajlarla AKP'lileri eleştireceği ve yeni bir "etih ruhuyla" bağımsızlıkçı çizgi çağrısı yapacağı ve "Milli Görüş'ün iktidara yürüyüşünü" Konya'dan başlatacağı belirtiliyor. 
     Erbakan yıldönümü törenleri için İslam ülkelerinden çok sayıda siyasetçiyi de Konya'ya davet etti. Malezya ve Sudan'ın eski devlet başkanları, bu ülkelerden ve Pakistan'dan çok sayıda isimle, İslam ülkeleri büyükelçileri Erbakan adına Konya'daki törene davet edildi. Töreni düzenleyen MGV'nin AKP'li bakan ve milletvekillerine de davetiye gönderdikleri öğrenildi. 
     
</TEXT>
</DOC>
