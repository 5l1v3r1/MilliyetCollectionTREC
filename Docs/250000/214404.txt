<DOC>
<DOCNO> 214404 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/11/spor/spo03.html </URL>
<DATE> 2004/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Canaydın'dan sürpriz atak 
</HEADLINE>
<TEXT>

   Canaydın, çok sesli bir yönetim oluşturmak için harekete geçti. Başkan, Altaylı'yı olmazsa Gürsoy ya da Polat'ı istiyor, hatta aday olmayı düşünen Turgay Kıran'a bile teklif götürdü 
      HALİL ÖZER 

   
   Başkan düğmeye bastı 
   GALATASARAY Başkanı Özhan Canaydın yeni yönetim için düğmeye bastı. Çok sesli bir heyet oluşturmak için operasyona başlayan Sarı - Kırmızılı kulübün başkanı, bu kez tüm camianın kabul edebileceği isimlere teklif götürdü. Canaydın ilk olarak, Mehmet Cansun yönetiminde ikinci başkan olarak görev yapan ve kendisine çok sert eleştirilerde bulunan Fatih Altaylı'ya aynı vazifeyi üstlenmesi için öneride bulundu. 
   
   Swiss Otel'de buluşma 
   CANAYDIN ile Altaylı'nın, geçen hafta Swiss Otel'de bu konu hakkında bir görüşme yaptığı öğrenildi. Son derece gizli tutulan bu toplantı konusunda Altaylı bilgi vermezken, yönetimden sızan haberlere göre Canaydın'ın, eski yöneticiden ikinci başkanlığın yanında futbol şubesinin tüm sorumluluğunu da üstlenmesini istediği öğrenildi. Ancak Altaylı, işlerinin yoğunluğunu gerekçe gösterdi, teşekkür edip teklifi geri çevirdi. 
   
   Kıran ile de görüştü 
   BAŞKANIN buna rağmen Altaylı'dan düşünmesini istediği öğrenilirken, daha önceki yönetimlerde başarılı icraatlar yapan Adnan Polat ya da Ergun Gürsoy'dan birini mutlaka yönetime almayı düşündüğü de ifade edildi. Özhan Canaydın'ın, aday olmayı düşünen Turgay Kıran'a bile teklif yaptığı ortaya çıktı. Bu arada eski başkanlardan Selahattin Beyazıt'ın Canaydın'a bazı uyarılarda bulunduğu da iddia edildi. 
   
   Mondragon cezasını çekti    İki maç aldı 
   ÇAYKUR Rizespor ile oynanan Türkiye Kupası maçında yardımcı hakeme küfür ettiği gerekçesiyle kırmızı kart gören Mondragon'a iki maç men cezası geldi. Tedbirli olarak PFDK'ya sevk edilen Kolombiyalı file bekçisi, Gaziantepspor ve Bursaspor ile yapılan maçlarda oynamadığı için cezasını tamamladı. Galatasaray kalecisi, Gençlerbirliği karşılaşmasında yer alabilecek. 
   Baliç evde kaldı 
   FATİH Terim ile birlikte Galatasaray'a transfer edilen, ancak devre arasında yapılan operasyonla kadro dışında kalan Elvir Baliç, sezon sonuna kadar Florya Metin Oktay Tesisleri'ni kullanacak. Olympiakos ile uzun süren bir görüşme yapan ancak transfer bitimine kadar anlaşma sağlayamayan Boşnak futbolcunun lig bitiminde Cim - Bom'dan ayrılacağı bildirildi. 
   
   Tamas, Moskova yolunda    GALATASARAY'DA forma şansı bulamayan Tamas, Spartak Moskova ile prensipte anlaştı. Antalya'daki Efes Cup sırasında beğendikleri Tamas'a menajeri Popescu aracılığıyla transfer teklifi yapan Rus takımının yöneticileri genç futbolcuya bir yıl için 500 bin dolar önerdiler. Bu teklife sıcak bakan Tamas'ın bugün Popescu ile birlikte Romanya'dan, Rusya'ya gideceği ve Spartak Moskova takımının yöneticileri ile masaya oturacağı belirtildi. Galatasaray yönetiminin de Tamas'ın gitmesine yeşil ışık yaktığı ve transferin bir kaç gün içinde kesinlik kazanacağı ifade edildi. n BÜNYAMİN OSMAN 
   
   Muhalefet çalışıyor    MART ayında yapılacak kongre için ciddi bir çalışma gerçekleştiren muhalefetten 450 kişi, cumartesi gecesi Swiss Otel'de biraraya gelecek. Mehmet Cansun döneminde yöneticilik yapan Eren Talu ile eski idareci Yiğit Şardan'ın kardeşi Kayhan Şardan ile Sedat Doğan'ın önderliğini yapan grubun bundan önce iki kez biraraya geldiği, bu toplantının final niteliği taşıdığı vurgulandı. Muhalefetin, Mehmet Cansun'u başkan adayı ilan etmesi bekleniyor. 
   
   Ömer sakatlandı    Gençlerbirliği maçının hazırlıklarını sürdüren Sarı-Kırmızılılar, yaptığı çift idmanla çalışmalarını sürdürdü. Terim'in şartlı affından yararlanan Ümit Karan ile Berkant'ın da katıldığı çalışmada 'Japon Kale' oynayan futbolcular daha sonra efor testinden geçti. Akşam çalışmasında ise Hasan Şaş düz koşu yaparken, kasığından sakatlanan Ömer Erdoğan idmanı yarıda bıraktı. Sağ ayak çapraz bağlarından sakat olan Batista'nın iyileşme sürecini ülkesinde tamamlamak için Brezilya'ya gittiği öğrenildi. Öte yandan İtalya'da düzenlenen "Carnevale Kupası"na katılan Galatasaray PAF takımı Roma'ya 3 - 1 yenildi. 
   
   En pahalı eğlence    Galatasaray yönetimi barda yakalanarak kadro dışı bırakılan Ümit Karan, Volkan ve Berkant'a 20'şer bin dolar ceza verdi. Suat Usta'ya ise 10 bin dolar ceza kesildi 
   ERHAN TELLİ 

   SARI - Kırmızılı yönetim dün yaptığı toplantıda barda yakalanarak Bursaspor maçı kadrosundan çıkarılan Ümit Karan, Volkan ve Berkant'a 20'şer bin dolar para cezası verdi. Bu üç futbolcu ile birlikte bara giden ancak Fatih Terim tarafından kadrodan çıkarılmayan Suat Usta'ya ise 10 bin dolar ceza kesildi. Yönetimin cezaları keserken futbolcuların yıllık ücretlerini baz aldığı, cezaların oyuncuların alacaklarından düşüleceği öğrenildi. 
   İKİNCİ Başkan Ali Dürüst, teknik kadronun raporu doğrultusunda bu kararı aldıklarını belirtti. Dürüst, erken sözleşme yenileme talebini reddeden Ümit ve Berkant'ın durumlarıyla ilgili ise "Bu durumla ilgili bir kararımız yok. Kadro dışı kalmaları da söz konusu değil. Teknik heyetimiz ihtiyaç hissederse bu futbolculara görev verir. Sezon sonuna kadar sözleşmeleri devam ediyor. Lig bitiminde tekrar görüşülür" diye konuştu. 
   
   UEFA maçının hakemi değişti    CİM - BOM'UN UEFA Kupası üçüncü tur rövanşında Villareal ile deplasmanda oynayacağı maçın hakemi değişti. UEFA'nın, daha önce İsviçreli Massimo Busacca'nın yöneteceği bildirilen karşılaşmada, Hollandalı Jan Wegereef'e görev verdiği belirtildi. Wegereef'in yönetmesi gereken Barcelona - Brondby maçının ise İsviçreli Busacca'ya verildiği öğrenildi. Buna gerekçe olarak, Barça'daki Hollandalılar'ın fazlalığı gösterildi. 
   
   Aslan'da bütçe 65 trilyon lira    BİR yandan seçime hazırlanan Galatasaray Yönetimi, diğer yandan da gelecek yılın bütçesini hazırlıyor. 28 Şubat'ta yapılacak mali genel kurulda üyelerin karşısına çıkacak olan Sarı - Kırmızılılar'ın yeni bütçesinin 65 trilyon liraya yakın olacağı vurgulandı. Öte yandan Galatasaray'da şu ana kadar 3 bin 200 üyenin aidatını yatırdığı ifade edildi. 
   
   
</TEXT>
</DOC>
