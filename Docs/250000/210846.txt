<DOC>
<DOCNO> 210846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/24/son/sondun10.html </URL>
<DATE> 2004/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Talat "Sorunun çözümünde Türkiye ile birlikte hareket edeceğiz" 
</HEADLINE>
<TEXT>

     KKTC Başbakanı Mehmet Ali Talat, Kıbrıs sorununu çözmek için, Türkiye'nin çalışmalarına katkıda bulunacaklarını ve Türkiye ile birlikte hareket edeceklerini söyledi. 
     Talat, Cumhuriyetçi Türk Partisi CTP -Demokrat Parti DP koalisyon hükümetinin güvenoyu almasının ardından mecliste yaptığı konuşmada, ''Çünkü bizim bu konudaki uluslararası başarımız, çok uzun yıllar dünyadan tecrit edilmiş bir ülke olarak, bir halk olarak bu dayanışma ile mümkün olabilir. Ve bunun da zemini vardır. Bu zemini son derece dikkatli bir şekilde kullanmak durumundayız'' dedi. 
     Hükümetin bu doğrultuda çaba gösterirken halkın ve meclisin sürekli olarak desteğini isteyeceğini, hiçbir zaman gizli ve el altından işler yapmayacağını ifade eden Talat, Kıbrıs müzakerelerinde siyasi parti liderlerini sürekli bilgilendireceklerini kaydetti. 
     Meclise teşekkür eden Talat, ''Hükümet olarak meclise teşekkür ediyoruz. Bize güven verdi, destek verdi, hükümetin oluşumunu sağladı, bunun için teşekkür ediyoruz. Bize destek veren ve vermeyen tüm milletvekili arkadaşlarımın da bundan sonra desteğini almaya çalışacağız'' diye konuştu. 
     Güven oylamasından önce söz alan DP milletvekili Ahmet Kaşif de hükümet programı mecliste görüşülürken Türkiye'de olduğunu anımsatarak, bu nedenle arkasından komplo çevrildiğini ve ''güven oylamasına katılamayacağı'' yönünde dedikodu çıkarıldığını belirterek, kimsenin kendi sırtından prim yapmamasının istedi. 
     26 kabul, 18 ret, 6 çekimser oyun kullanıldığı oylama sonucu CTP-DP koalisyon hükümeti güvenoyu aldı. Oylamada anamuhalefet Ulusal Birlik Partisi UBP milletvekilleri ret, Barış ve Demokrasi Hareketi DBH milletvekilleri çekimser oy kullandı. Oylamaya 50 milletvekilinin tamamı katıldı. 
     
</TEXT>
</DOC>
