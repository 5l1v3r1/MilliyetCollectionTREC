<DOC>
<DOCNO> 237282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/04/son/sontur06.html </URL>
<DATE> 2004/05/04/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
"Para vermedi diye" babasını yaralayıp, annesini öldürmüş .. 
</HEADLINE>
<TEXT>

     Yozgat'ın Yerköy İlçesi'nde yaşlı kadının bıçaklanarak öldürülmesi ve eşinin ağır yaralanması olayıyla ilgili Eyüp Sağlam 31 tutuklandı. 
     AA muhabirinin edindiği bilgiye göre, soruşturmayı yürüten Yerköy Cumhuriyet Başsavcısı Faik Ateş, komadan çıktıktan sonra ifadesini aldığı Hüseyin Sağlam'ın ''Bizi oğlum bıçakladı'' şeklindeki ifadesi üzerine, gözaltına aldığı Eyüp Sağlam'ı sorguladı. Anne ve babasını bıçaklayarak, birinin ölümüne diğerinin de ağır yaralanmasına neden olduğu gerekçesiyle gözaltına alınan gencin, suçlamaları kabul etmediği öğrenildi. 
     İfadesinde ısrar eden ve sağlık durumu iyiye giden Hüseyin Sağlam'ın savcıya verdiği ifadesinde, olayı şöyle anlattı 
     ''Olaydan bir gün önce 100 milyon lira harçlık verdim. Olay günü tekrar 100 milyon lira istedi. Ben de, dün verdim, onu ne yaptın diye sordum. Aramızda tartışma çıktı. Masadaki ekmek bıçağıyla bana saldırdı. Bıçağı karnıma saplamaya başladı. O sırada içeriye annesi girdi, saçından tuttu, bu kez annesini bıçakladı. Sonrasını hatırlamıyorum.'' Savcılık, ifadeler ve toplanan deliller sonucunda yaşlı çiftin en küçük oğlu Eyüp Sağlam'ı tutuklayarak, Yerköy Cezaevi'ne gönderdi. Eyüp Sağlam'ın yargılanmasına Yozgat Ağır Ceza Mahkemesi'nde devam edileceği kaydedildi. 
     Olay geçtiğimiz cumartesi günü Yerköy İlçesi'nin Gültepe Mahallesi'nde meydana geldi. Meryem Sağlam 79 bıçaklanarak öldürülmüş, eşi Hüseyin Sağlam 80 ise ağır yaralı bulunarak Yerköy Devlet Hastanesi'ne kaldırılmıştı. 
     
</TEXT>
</DOC>
