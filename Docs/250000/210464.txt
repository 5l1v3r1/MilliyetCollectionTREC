<DOC>
<DOCNO> 210464 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/22/son/sontur10.html </URL>
<DATE> 2004/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Kemer'de karaya oturan geminin 8 Türk mürettebatı mahsur kaldı 
</HEADLINE>
<TEXT>

     Soner KOCAER-Ahmet YENİGÜN-Gökhan ÇALBAY ANTALYA, DHA 
     

Antalya yine fırtınaya teslim oldu. Saatteki hızı 110 kilometreyi bulan fırtına nedeniyle kentte hayat durdu. Kemer İlçesi açıklarında ise Kuzey Kore bandıralı kuru yük gemisi karaya oturdu. Parçalanıp batma tehlikesi bulunan geminin 8 Türk mürettebatı ise kurtarılmayı bekliyor. 
     Tüm yurdu etkisi altına alan soğuk ve yağışlı hava, Antalya'da fırtınaya dönüştü. Orta Akdeniz üzerinden gelen yağış ve fırtına kenti felç etti. Rüzgarın hızının zaman zaman saatte 110 kilometreye kadar ulaştığı kentte, 9-10 metre yüksekliğindeki dev dalgalar da korku yarattı. 
     HELİKOPTER ZORUNLU İNİŞ YAPTDI Kemer'de ise, Kuzey Kore bandıralı Tor-3 adlı kireç yüklü kuru yük gemisi dün saat 04.45'de fırtına nedeniyle karaya oturdu. Demir atan ancak dip taraması yapan gemi, sürüklenerek Kemer sahilinin yaklaşık 1500 metre açığında sığ kayalık bölgeye oturdu. Geminin dev dalgalar nedeniyle her an parçalanarak batabileceği belirtildi. Gemi içindeki 8 Türk personel, kurtarılmayı bekliyor. Kıbrıs'tan hareket eden gemi İstanbul'a gidiyordu. Gemi mürettebatını kurtarmak için Genelkurmay emriyle Konya'dan kaldırılan askeri helikopter de, kötü hava koşulmharı nedeniyle Antalya'ya 30 kilometre kala zorunlu iniş yaptı. 
     Denizin fırtına nedeniyle aşırı dalgalı ve bölgenin sığ olması yüzünden sahil güvenlik botlarının kurtarma çalışması yapamadığını belirten Kemer Kaymakamı Nazmi Günlü, geminin şiddetli dalgalar dolayısıyla parçalanma tehlikesiyle karşı karşıya olduğunu söyledi. 
     Günlü, gemiden ilk işaretin havai fişeklerle verildiğini, daha sonra da telsiz irtibatı kurulduğunu da ifade ederek, mürettebatın sağlık durumlarının şimdilik iyi olduğunu açıkladı. 
     
     ZODYAK BOT DA BAŞARISIZ OLDU 

     Kemer açıklarında kayaya oturan Tor-3 adlı kuru yük gemisinin mürettebatını kurtarmak üzere gönderilen Zodyak bot, ikinci ve üçüncü denemelerinde de başarılı olamadı. 
     Kemer Marinası kaptanlarından Veysel Alitan ile 2 balık adam, Tor-3'e yaklaşmak üzere 2 kez teşebbüste bulundu. İkinci denemede gemi etrafında dönen bottaki Veysel Alitan, mürettebatın sağlık durumunun iyi olduğunu gözlemlediklerini söyledi. 
     Daha sonra gemiye ulaşmak üzere üçüncü kez denize açılan bot, bu kez Tor-3'e 50 metre kala geri dönmek zorunda kaldı. 
     Veysel Alitan, her koşulda gemi personelini kurtarmak için çaba göstereceklerini bildirdi. 
     Zodyak bot, yeni can yelekleri ve halatlar yüklendikten sonra 4. deneme için yeniden denize açılacak. 
     
     VALİLİK ÖNLEMLERİ ALDI 

     Antalya'da geçen ay meydana gelen iki ayrı sel felaketi sonucu, 10 kişi yaşamını yitirdi. Bu kez korkulan olmadı ve Valilik meteorolojinin uyarılarını dikkate alarak, bir gün önceden önlemlerini aldı. Antalya Valiliği dün için okulları tatil ederken, sürücüler de mecbur kalmadıkça trafiğe çıkmamaları konusunda uyarıldı. Uyarıyı dikkate alan sürücüler, yola çıkmayınca, yağış ve fırtınaya bağlı kazalar önlenmiş oldu. Şehir merkezindeki fırtına nedeniyle elektrik telleri koptu ve şehrin büyük bir bölümünde elektrikler kesildi. 
     
</TEXT>
</DOC>
