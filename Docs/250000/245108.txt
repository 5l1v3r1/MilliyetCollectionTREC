<DOC>
<DOCNO> 245108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/03/son/sontur27.html </URL>
<DATE> 2004/06/03/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Milli Eğitim Bakanı'nın sahte danışmanına TBMM'de gözaltı... 
</HEADLINE>
<TEXT>

     Milli Eğitim Bakanı Hüseyin Çelik'in danışmanı olarak kendini tanıtan ve görüşmeler yaptığı belirlenen bir kişi TBMM'de gözaltına alındı. 
     AA muhabirinin aldığı bilgiye göre, Gazi Üniversitesi'nden atılan Malik Çelik 23 , Milli Eğitim Bakanı Hüseyin Çelik'in danışmanlarının ihbarı üzerine TBMM'de gözaltına alındı. Meclis polisi tarafından Kavaklıdere Karakolu'na teslim edilen ve burada ifadesi alınan Malik Çelik'in kendini bakan başdanışmanı ve bakanın yeğeni olarak tanıttığı, çeşitli yerlerde iş görüşmesi yaptığı bildirildi. 
     Bir otelde kalarak otele 500 milyon lira borcu bulunduğu saptanan Malik Çelik'in, otel yetkililerine de kendisini bakan başdanışmanı olarak tanıttığı saptandı. 
     Malik Çelik'in bakanla herhangi bir yakınlığının bulunmadığı ve danışmanı olmadığı da bakanlık tarafından emniyete iletildi. 
     
</TEXT>
</DOC>
