<DOC>
<DOCNO> 245241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/04/son/sondun21.html </URL>
<DATE> 2004/06/04/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Denktaş Annan ısrarlı 
</HEADLINE>
<TEXT>

     KKTC Cumhurbaşkanı Rauf Denktaş, BM Genel Sekreteri Kofi Annan'ın Kıbrıs raporunda Kıbrıs Türklerinin ''cemaat'' olarak görüldüğünü belirterek, ''Güvenlik Konseyi Kıbrıs meselesine teşhis koymamakta ısrarlı'' dedi. 
     Denktaş, BM Güvenlik Konseyi'nin Kıbrıs sorununa teşhis koyması halinde, Kıbrıs sorununun, Rumların tüm Kıbrıs'ı ele geçirme siyasetinin sonucu olduğunun ve kendilerinin haklılığının ortaya çıkacağını kaydetti. 
     Denktaş, bir kabulü sırasında gazetecilerin sorusu üzerine, Annan tarafından yayımlanan Kıbrıs raporuyla ilgili değerlendirmede bulundu. 
     Kıbrıs Türk halkının, adadaki siyasi açıdan eşit ve egemen iki taraftan biri olduğunu vurgulayan Denktaş, Kıbrıs Türk halkının cemaat olmayı asla kabul etmeyeceğini, egemenliğine sahip çıkarak kurduğu devleti sonsuza kadar yaşatacağını, bundan taviz vermesinin asla söz konusu olmayacağını söyledi. 
     Denktaş, ''Biz, bildiğimiz yolda devam edeceğiz. Bu yol, devletimizi korumak yoludur, kaleyi boş bırakmamak yoludur, egemenlik haklarımızdan fedakarlık yapmamak yoludur. Başka çaresi yoktur. Kıbrıs meselesine, büyük devletlerin doğru teşhis koyması şarttır. Bu teşhis yapılmadan şimdiye kadar yapılan yanlışlar devam edecektir. Biz bunu görüyoruz ve üzülüyoruz'' diye konuştu. 
     
     ''İBRETLE OKUNACAK BİR RAPOR'' 
     Annan'ın raporunda, Kıbrıs Türk halkının ''cemaat'' olarak görülmeye devam ettiğine işaret eden Denktaş şöyle dedi 
     ''Bu, ibretle okunacak bir rapor. Rumun yalancılığını ortaya koyan bir rapor, ama bütün gelmiş geçmiş Rum liderleri aynı oyunu oynamışlardır. Biz niçin uzlaşmaz olduk ve hala olmaya devam edeceğiz ve şerefle edeceğiz, çünkü devletimizden, egemenliğimizden taviz vermedik ve vermeyeceğiz.'' Denktaş, Başbakan Mehmet Ali Talat'ın raporu ''memnuniyetle'' karşılamasına da şaşırdığını belirterek, ''Sayın Talat, 'Kıbrıs Rumları bizi temsil etmez, meşru hükümet olmaktan çıkmıştır' gibi bizce olumlu tespitler yapmıştır. Bu tespitler üzerinde durması gerekir. Bu tespitlerini yalanlayan bir rapor çıkmıştır ortaya. Bunu nasıl beğeniyle karşılar, onu ben anlamadım. Ama herhalde yaşadıkça görecektir ve öğrenecektir'' diye konuştu. 
     Annan planına da atıfta bulunarak, Rumların plana ''hayır'' demekle pazarlık gücünü elinde tuttuğunu, plana ''evet'' diyen Kıbrıs Türklerinin ise böyle bir şansı kalmadığını ifade eden Denktaş, Annan'ın, bu durumu göz önünde bulundurarak, raporunda ''Rumların güvenlik konusunda endişeleri vardır'' dediğine ve BM Güvenlik Konseyi'ne bunu kaale almasını önerdiğine işaret etti. Denktaş, ''Yani Rusların vetosuyla alamadıkları kararı almanın yolunu açmaya çalışıyor'' dedi ve Kıbrıs raporunda Annan planının yeniden canlandırılmasına çalışıldığını söyledi. 
     ''Rumların milli siyasetinin Kıbrıs Türküne karşı düşmanca olduğunu bilerek hareket edilmesi gerektiğini'' belirten Denktaş şöyle konuştu 
     ''Kalemizi sağlam tutalım. Başka çaremiz yoktur. Eşit, kalıcı, 1963'ü yeniden yaratmayacak bir anlaşma olacaksa, Rum yapılacak anlaşmanın yıkılamayacağını bilmelidir. Bu da ancak iki devlet esasına dayalı bir anlaşmadır. Gerisi kağıt üzerinde verilen haklardır, kolaylıkla alınır, ondan sonra havada kalırız. 
     'Türkiye adadan çıkmayacak' diye bu halka yalan söylenmiştir. Genel Sekreter, Allah'tan yine raporunda, 'Kala kala 650 kişi kalacaktı, onun da zamanla tümüyle çıkması müzakere edilecekti' demek suretiyle bizim söylediğimizi doğruluyor. Plan Türkiye'yi tümüyle adadan çıkartan bir plandır. Türkiye'nin Kıbrıs üzerindeki haklarını alıp götüren bir plandır ve bütün hedef de budur. Başka türlü, AB jeostratejik haklarını, İngilizler üslerini, Amerikalılar İngiliz üslerini kullanma hakkını rahatlıkla kullanmazlar.'' 
     
</TEXT>
</DOC>
