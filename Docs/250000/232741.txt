<DOC>
<DOCNO> 232741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/19/son/sondun29.html </URL>
<DATE> 2004/04/19/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
AKEL, BM kararını bekliyor... 
</HEADLINE>
<TEXT>

     Kıbrıs Rum kesimindeki komünist AKEL partisinin Genel Sekreteri ve Meclis Başkanı Dimitris Hristofyas, 24 Nisan'da yapılacak referanduma yönelik tavırlarını netleştirmek için, BM Güvenlik Konseyi'nden, çözümün uygulanması yönünde yazılı güvence istediklerini söyledi. 
     Hristofyas, Barış ve Demokrasi Hareketi BDH Genel Başkanı Mustafa Akıncı ile görüşmesinin ardından, Akıncı ile ortak açıklama yaptı. Hristofyas, barış istediklerini, çözüm için garanti istediklerini ve Kıbrıs Türk halkının kendilerini yanlış anlamaması gerektiğini söyledi. 
     BM'den önümüzdeki 24 saat içinde güvenceler konusunda haber beklediklerini belirten Hristofyas, bir Türk gazetecisinin, ''net tavır belirleme konusunda geç kalıp kalmadığını'' sorması üzerine, net tavır belirlemeleri için Güvenlik Konseyi'nin yazılı güvencesine ihtiyaçları olduğunu söyledi. Hristofyas, Rum halkının genelinin ''hayır'' eğiliminde olduğunu, alacakları tavrın halkı fazla etkilemeyebileceğini kaydetti. 
     Dimitris Hristofyas, BM Güvenlik Konseyi'nden çıkacak karara göre, AKEL yetkili kurullarının bu akşam toplanarak durumu değerlendireceğini belirtti ve planın halka anlatılamsı için zamana ihtiyaç olduğunu söyledi. 
     BDH Genel Başkanı Musatafa Akıncı da, Kıbrıs sorununa çözüm bulunmasını istediklerini belirterek, bunun için referandumda iki tarafdan da ''evet'' çıkması gerektiğini söyledi. 
     Akıncı, AKEL'in, çözümün uygulaması için BM'den istediği garantileri anladıkları ve anlayışla karşıladıklarını belirtti. 
     
</TEXT>
</DOC>
