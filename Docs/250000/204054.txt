<DOC>
<DOCNO> 204054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/24/guncel/gun03.html </URL>
<DATE> 2003/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Öyküler Onur için yazılacak 
</HEADLINE>
<TEXT>

      İSTANBUL Milliyet 
   
   Gazetemiz Sorumlu Yazı İşleri Müdürü Eren Güvener'in 1998'de trafik kazasında kaybettiği oğlu Onur Güvener adına Kazasker Lions tarafından 'kazalara dur demek' amacıyla düzenlenen "Onur Güvener Öykü Anlatı Yarışması"nın bu yıl altıncısı yapılacak. 
   Doğa Koleji salonlarında 8 Mayıs Cumartesi günü yapılacak yarışmaya, anaokulu ile birinci ve ikinci sınıf öğrencileri katılacak. Finale kalanlar, aralarında Ercan Demir, Murat Başaran, Defne Joy Foster, Seyma Durmaz, Yalvaç Ural, Tuna Egemen, Kandemir Konduk, Cem Tecimen, Filiz Tosyalı, Hümeyra Davras, Meral Tamer, Nejdet Neydim gibi ünlü sanatçı, gazeteci ve yazardan oluşan jüri önünde yarışacak. 
   Yarışmaya okul olarak yarışmacı gönderilebileceği gibi okul dışından da başvuru yapılabilecek. Ancak öğrenci finale kaldığında devam ettiği okul ve yuva adına yarışabilecek. 
   Kazasker Lions Başkanı İnci Mericer, yarışmaya 2004'ün trafik yılı olması nedeniyle çok katılım beklendiğini ve sponsorların yarışmaya ayrı bir önem verdiklerini söyledi. 
   Yarışmacılar, Bu Yayınları, Kazasker Lions, Bitez - Hakan Otel, Sesli Kitaplar, Canan Kozmetik ve Doğa Koleji tarafından ödüllendirilecek. 
   Katılma koşullarını öğrenmek için Doğa Koleji'nden bilgi alınabilir. Tel 0216 - 320 52 00 Faks 0212 - 527 74 76 
   
   
   
</TEXT>
</DOC>
