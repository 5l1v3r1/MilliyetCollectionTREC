<DOC>
<DOCNO> 215208 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/15/ekonomi/eko01.html </URL>
<DATE> 2004/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzan'a 'Bir haftada villanı boşalt' talimatı 
</HEADLINE>
<TEXT>

   Mali Polis, Cem Uzan'ın yaşadığı ve kapısında 'Medya Group Konuk Evi' yazılı villaya operasyon düzenledi. Bir hafta içinde villayı boşaltması istenen Uzan, polisleri küfürle karşıladı, Başbakan için 'Taliban' benzetmesi yaptı 
      
   Uzan Grubu şirketlerine el konmasının ardından Mali Şube ekipleri, İmar Bankası yolsuzluğunun ardından hacizden kaçırmak amacıyla yaşadığı villanın kapısına "Medya Group Konuk Evi" yazılı tabela asan Genç Parti lideri Cem Uzan'in evine de baskın yaptı. 
   Mali Şube ekipleri dün sabah TMSF'nin kararı ile Uzan grubuna bağlı 219 şirket ile birlikte, bu şirketlere ait görünen ve Cem Uzan'ın Çubuklu, Güven Sazak Siteleri'nde bulunan villasına da gitti. Pazartesi günü villanın bir hafta içinde boşaltılması için tebligatta bulunalacağı öğrenildi. Savcılığın verdiği izinle sabah saatlerinde villada arama yapmak isteyen Mali Şube ekipleri, ellerinde arama izinleri bulunmasına rağmen, Cem Uzan ve korumaları tarafından villaya alınmak istenmedi. 
   
   Başbakan'a Taliban benzetmesi 
   Polisin çekilmesinin ardından Cem Uzan bazı partili ve yakınlarıyla birlikte basın mensuplarının bekletildiği güvenlik noktasına gelerek açıklama yaptı. Uzan, ATV muhabirinin mikrofonunu eline alarak, "Bunları yayınlayabilecek misin ATV Bunları yayınlayabilecek misin İHA Ya sana Star Sana yayınlatacaklar mı bunları " dedikten sonra, taraftarlarının "Başbakan Cem Uzan" sloganları arasında şöyle devam etti 
   "Hoşgeldiniz Taliban Türkiye'sine. Tayyip Erdoğan, seninle sandıkta hesaplaşacağız. Seni iktidardan indirmeyeceğim sadece. Seni Yüce Divan'da da yargılatacağım. Ey vicdansız Taliban. Ne yaparsan yap. Bak ben sana Bursa'da da söylemiştim. Bu beyaz gömlek kefenim. Ey Taliban, benim canımı alamadığın sürece, ben senin ensendeyim.'' Uzan ve beraberindekiler, hep birlikte villanın bulunduğu yokuşu tırmandı. Cem Uzan, partililerin sloganları arasında çıktığı yokuşun başında kendisini bekleyen eşi Alara Koçibey Uzan'la el ele tutuşarak villaya girdi. Villanın polis kayıtlarında 'Medya Group Konuk Evi' olarak göründüğü, baskının bu nedenle yapıldığı iddia edildi. 
   
   Star binasına sokulmadı    Cem Uzan'ın evine yapılan operasyondan sonra Genç Parti GP Genel Sekreteri Mehmet Ali Akgül'ün yaptığı basın açıklamasında "Bugün de İstanbul'da bulunan genel başkanımızın ikametgahının kapısından polis girmeye çalışmaktadır. Genel başkanımızın ikametgahı partimizin birimidir. Bu birime yönelik saldırı partimize yönelik saldırıdır. Şu anda genel başkanımızın mal ve can emniyeti tehlikede bulunmaktadır" denildi. 
   Cem Uzan da villasından Star binasına 100 kadar GP üyesiyle birlikte gitti. Partililer burada sloganlar attı. 'Özel eşyalarımı almak istiyorum, çalışanlarımla helalleşmek istiyorum' diyen Uzan binaya sokulmadı. Kapının önünde çalışanlarla konuştu. Bazı çalışanlar kendisine sarılarak ağladılar. 
   
   Polislere küfretti    Polislere pencereden küfür ettiği bildirilen Cem Uzan hakkında, Beykoz İlçe Emniyet Müdürlüğü ekiplerince tutanak tutuldu. 
   Villaya yapılan baskının, Genç Partililer tarafından öğrenilmesinin ardından, bir grup Genç Parti mensubu, sitenin giriş kapısında, güvenlik noktasında toplandı. 
   Kapıdaki resmi polis ekipleri tarafından Cem Uzan'la görüşmelerine izin verilmeyen partililer, zaman zaman polislerle sert tartışmalara girdi. 
   Mali Şube ekiplerinin işlemlerini tamamlamasının ardından, villa çevresinde bekletilen 3 resmi polis ekibi de sitenin girişinde bulunan güvenlik noktasına çekildi. 
   
   
</TEXT>
</DOC>
