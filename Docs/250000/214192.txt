<DOC>
<DOCNO> 214192 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/10/spor/spo15.html </URL>
<DATE> 2004/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

   
   Yasa yeniden görüşülüyor    SPORDA Şiddet Yasa Tasarısı, bugün TBMM'de yeniden ele alınacak. Adalet Komisyonu'nda görüşüldükten sonra bir alt komisyona gönderilen ve bayram öncesindeki ilk toplantıda üzerinde değişiklik yapılamayan tasarı bugün masaya yatırılacak. GSGM Vekili Mehmet Atalay, özellikle "kulüpler özel güvenlik birimi kuracak" ibaresine milletvekillerinin şüpheli yaklaştığını vurguladı. 
   
   Özberk tedirgin    DİYARBAKIR'IN hocası Sakıp Özberk, Konya önünde yenilmezlik unvanlarını sürdürdükleri için teselli buldu. Özberk, "Fenerbahçe deplasmanında işimiz gerçekten zor. Kontrolü elden bırakmaz, golü düşünürsek, kazanırız. Ancak eksikler var. Çetin yetişemez. Kais, milli takımda. Cumhur, Cem ve Hasan Yiğit'in de ufak sounları var" dedi. 
   
   Sancar'a ihraç    FENERBAHÇE maçından sonra hakeme fiili ve sözlü saldırıda bulunan yönetici Hayri Sancar, Elazığspor'dan ihraç ediliyor. Başkan Baki Aydın, "Sporda yenmek kadar yenilmek de var. Sinirlerine herkes hakim olmalı. Hayri Sancar bunu yapamadı. Disiplinsizliğe af yok. Bu arkadaşımızı ihraç edeceğiz" dedi. 
   
   Chelsea de Goldaş dedi    BEŞİKTAŞ, Fenerbahçe ve Galatasaray'ın takı ve aksesuarlarını lisanslı olarak üreten Goldaş Kuyumculuk, İngiltere'nin Chelsea kulübüyle de lisans sözleşmesi imzaladı. Goldaş kalitesi ile yorumlanarak takı ve aksesuara dönüşen kulübün logo ve renkleri, Silver D'sign markası altında özel paketlerde satışa sunulmaya başlandı. 
   
   Kaptan'ın acı günü    SARIYER'İN eski teknik direktörlerinden Yakup Kaptan babasını kaybetti. Yakalandığı hastalıktan kurtulamayarak yaşama gözlerini yuman Dursun Kaptan bugün Sarıyer Camii'nde kılınacak öğle namazından sonra Garipçe Köyü'ndeki aile kabristanına defnedilecek. Merhuma Tanrı'dan rahmet, Kaptan ailesine başsağlığı dileriz. 
   
   
</TEXT>
</DOC>
