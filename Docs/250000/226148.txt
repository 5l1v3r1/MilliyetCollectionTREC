<DOC>
<DOCNO> 226148 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/27/son/sonspo13.html </URL>
<DATE> 2004/03/27/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Birinci Rakiplerimizin puan kaybetmesiyle üzüntümüz sevince döndü 
</HEADLINE>
<TEXT>

     Birinci Süper Futbol Ligi'nde sahasında Konyaspor ile 1-1 berabere kalan Akçaabat Sebatspor'da, teknik direktör Mehmet Birinci, ligden düşme yolundaki rakipleri Elazığspor ve Bursaspor'un puan kaybetmesiyle üzüntülerinin sevince dönüştüğünü söyledi. 
     Birinci, maçın ardından yaptığı değerlendirmede, Konyaspor maçına 3 puan için çıktıklarını ancak bunda başarılı olamadıklarını belirtti. Birinci, ''Eğer, Konyaspor'u yenseydik, matematiksel olmasa da görünüm olarak bizim için lig biterdi. Kötü futbol oynadık. Ancak rakiplerimiz Bursaspor ve Elazığspor puan yitirdi. Bizim bu maçtaki üzüntümüz de sevince dönüştü'' diye konuştu. 
     Konyaspor'un iyi bir takım olduğunu ifade eden Birinci, ''Bizim de forvette Oktay ve Orhan'ın sakatlıklarından dolayı yaşadığımız sıkıntılar vardı. Bunun için bu iki oyuncudan tam olarak yararlanamadık. Artık Konyaspor maçı geride kaldı'' dedi. 
     Konyaspor Teknik Direktörü Tevfik Lav ise, Akçaabat Sebatspor karşısında 2 puan kaybettiklerini söyledi. 
     Lav, Akçaabat Sebatspor'un da ligden düşmeme mücadelesi veren ekiplerden biri olduğunu, karşılaşmanın bu nedenle zor geçtiğini dile getirerek, şunları söyledi 
     ''2 puan kaybettik. Oynadığımız oyunun karşılığı 3 puan olmalıydı. Özellikle ikinci yarıda girdiğimiz gol pozisyonunu değerlendirebilseydik, sahadan galibiyetle ayrılabilirdik. Müthiş bir takım ruhumuz var. Yönetim ödemeleri zamanında yapıyor. Mağlup olduğumuz zamanda yanımızda oluyor. Yönetimin bizi desteklemesi bu sezon çok önemliydi.'' 
     
</TEXT>
</DOC>
