<DOC>
<DOCNO> 213257 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/05/son/sondun13.html </URL>
<DATE> 2004/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Wolfowitz Terör saldırıları, Türkiye'nin istikrarını bozamadı 
</HEADLINE>
<TEXT>

     ABD Savunma Bakan Yardımcısı Paul Wolfowitz, El Kaide ile bağlantılı teröristlerin, İstanbul'da Kasım ayında düzenledikleri bombalı intihar saldırılarıyla Türkiye'nin istikrarını bozmayı amaçladıklarını, ancak bunda başarıya ulaşamadıklarını söyledi. 
     Irak'ı ziyaret eden Wolfowitz, Kerkük'te gazetecilerin sorularını yanıtlarken, Erbil kentindeki Iraklı Kürt partilerinin merkezlerinde düzenlenen büyük bombalı saldırılara değinirken, teröristlerin terör eylemleriyle başarıya ulaşamayacağını belirtti ve örnek olarak Türkiye'yi verdi. 
     ABD Savunma Bakanlığı'nın Pentagon resmi haber sitesi Defenselink'e göre Wolfowitz, ''Teröristler, geçen aylarda düzenledikleri korkunç saldırılarla Türkiye'nin istikrarını bozmayı başaramadılar. Burada da başarılı olacaklarını sanmıyorum'' dedi. 
     Wolfowitz, ABD ordusunun resmi yayın organı Armed Forces Network'a yaptığı bir başka açıklamada da, terörist saldırıların halklarda nefret uyandırdığını belirtirken, yine Türkiye örneğini verdi. 
     Paul Wolfowitz, ''Türkiye'de, Endonezya'da, Suudi Arabistan'da insanları öldüren teröristler, planladıkları gibi stratejik bir zafere ulaşamadılar, halkları daha da öfkelendirdiler. Örneğin Suudi Arabistan, Endonezya, daha önce hiç yapılmadığı gibi terörün üstüne gidiyor. Türkler, teröre karşı her zamankinden daha da fazla birleşti'' dedi. 
     
</TEXT>
</DOC>
