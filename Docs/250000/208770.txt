<DOC>
<DOCNO> 208770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/15/son/sondun16.html </URL>
<DATE> 2004/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC'de yeni hükümetin programı için çalışmalar sürüyor 
</HEADLINE>
<TEXT>

     KKTC'de Cumhuriyetçi Türk Partisi CTP -Demokrat Parti DP koalisyon hükümetinin programının hazırlanması için çalışmalar sürüyor. 
     CTP Genel Sekreteri Ferdi Sabit Soyer, parti bünyesinde oluşturulan komitede, hükümet programında yer alması öngörülen konularla ilgili çalışma yapıldığını söyledi. 
     DP Disiplin Kurulu Başkanı ve koalisyon görüşmeleri için oluşturulan komitenin üyesi Ömer Adal da ''Hükümet programı için çalışmalarını hemen hemen tamamladıklarını, uzmanlardan oluşan bir komitenin bu amaçla çalıştığını'' kaydetti. 
     İki partinin yaptığı çalışmalar ortak bir toplantıda birleştirilerek, programa son şekli verilecek. 
     Hükümet programının 19 Ocak Pazartesi günü meclise sunulması, güven oylamasının da 24 Ocak Cumartesi günü yapılması hedefleniyor. 
     Cumhurbaşkanı Rauf Denktaş tarafından 13 Ocak Salı günü onaylanarak atanan hükümetin, Anayasa'ya göre atanma tarihinden itibaren bir hafta içinde programını meclise sunması gerekiyor. Programın mecliste okunmasından 2 gün sonra mecliste görüşmeler yapılacak ve görüşmelerin tamamlanmasından 1 gün sonra da güven oylamasına gidilecek. 
     
</TEXT>
</DOC>
