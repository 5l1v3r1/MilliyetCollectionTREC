<DOC>
<DOCNO> 218263 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/27/son/soneko11.html </URL>
<DATE> 2004/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Çukurova'nın Turkcell'deki payı yüzde 7.47'ye inecek... 
</HEADLINE>
<TEXT>

     Çukurova Holding'in Yapı Kredi'ye olan faiz taksiti borcunu Turkcell hissesi ile ödemesi sonrası Turkcell'de doğrudan sahip olduğu payın yüzde 7.47'ye gerileyeceği bildirildi. 
     Turkcell İletişim Hizmetleri A.Ş'den Borsa'ya gönderilen yazıda, Çukurova Holding'in şirkete yaptığı bildirime göre, Çukurova Holding'in Yapı ve Kredi Bankası'na faiz borcunun işlemiş faizi ile birlikte ödemesi, Turkcell'in İMKB'de dolaşımda bulunmayan 8 trilyon 998 milyar 845 milyon lira nominal değerli hisselerinin Yapı Kredi'ye devredilmesi suretiyle gerçekleşeceği kaydedildi. 
     Hisseler, gerçekçi fiyat ilkesi çerçevesinde İMKB nezdinde oluşan son 30 işlem gününe ait ağırlıklı ortalama fiyatı üzerinden beher hisse 14.718 lira olmak üzere Borsa dışında ve aracı kurum kullanmaksızın Yapı ve Kredi Bankası'na devredilecek. 
     Bu işlem sonucunda Çukurova Holding ve Yapı Kredi Bankası'nın Turkcell İletişim Hizmetleri A.Ş.'deki doğrudan sahip oldukları payları sırasıyla yüzde 7.47 ve yüzde 2.89 oldu. 
     
     YAPI KREDİ'YE DEVREDECEĞİ HİSSE MİKTARI 

     Çukurova Holding'in Yapı Kredi'ye devredeceği hisse miktarının, Turkcell'in sermayesinin yaklaşık yüzde 1.8'ine tekabül ettiği bildirildi. 
     Yapı ve Kredi Bankası'ndan Borsa'ya gönderilen açıklamada, nominal 8 trilyon 998 milyar 845 milyon lira tutarındaki hisselerin iktisabı sonrası bankanın Turkcell'deki payının yüzde 1.15'den yüzde 2.95'e çıkacağı kaydedildi. 

     
</TEXT>
</DOC>
