<DOC>
<DOCNO> 232762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/19/son/sondun51.html </URL>
<DATE> 2004/04/19/ </DATE>
<TIME> 19.00 </TIME>
<AUTHOR>  </AUTHOR>
<HEADLINE>
Irak'ta bugünün raporu... 
</HEADLINE>
<TEXT>

     Şiddet olaylarının hız kesmediği Irak'ta, başkent Bağdat'taki Sadr mahallesinde radikal Şii milisler ile Amerikan birlikleri arasında kısa süreli bir çatışma çıktığı bildirildi. 
     Görgü tanıkları, milislerin Sadr mahallesindeki belediye binasına mevzilenen Amerikan askerlerine tanksavar roketleriyle saldırı düzenlediğini, Amerikan askerlerinin de buna karşılık verdiğini söyledi. 
     Birkaç dakika süren ateşte, mahalle sakinlerinden yaralananlar olduğunu belirten görgü tanıkları, kaç kişinin yaralandığı konusunda bilgi vermedi. AFP foto muhabiri de, Amerikan birliklerinin mevzilerini güçlendirdiğini kaydetti. 
     Bağdat'ın batısındaki Hazaliye'de de Amerikan ordusuna ait bir kamyonun devrilerek ateşe verildiği bildirildi. 
     AFP foto muhabiri, kamyona tanksavar roketiyle saldırı düzenlendiğini sanıldığını, akşamüstü meydana gelen olayda can kaybı olup olmadığının bilinmediğini aktardı. 
     Humvee tipi 2 aracın yanan araca yaklaşılmasına izin vermediği belirtiliyor. 
     Bu arada, güneydeki Basra'da bulunan İngiliz kuvvetlerinin karargahına 3 adet havan topu atıldığı, olayda ölen ya da yaralanan olmadığı belirtildi. 
     İngiliz sözcü olayla ilgili başka ayrıntı vermezken, AFP'nin Basra'daki muhabiri, karargahtan 3 patlama sesi geldiğini aktardı. 
     
</TEXT>
</DOC>
