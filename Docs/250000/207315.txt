<DOC>
<DOCNO> 207315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/08/son/soneko45.html </URL>
<DATE> 2004/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya... Parmalat ile çalışan bankalar da mercek altında... 
</HEADLINE>
<TEXT>

     Parmalat Grubu'nda usulsüzlükler ve sahtekarlıklarla yaşanan skandal, bankalara da pahalıya patladı. 
     Parmalat'a kredi vermiş olan ve yatırımcılara Parmalat hissesi satmış olan yaklaşık 40 banka ve kredi kurumu, skandalda rolleri olup olmadığı konusunda yargı tarafından sorgulanma noktasına gelirken, borsada ilgili kurumların hisse senetleri de değer kaybediyor. 
     Dün Milano Borsası'nda, Parmalat krizi nedeniyle bankaların, hisse senetlerindeki değer kaybı neticesinde toplam 2,1 milyar euro'yu yakmış oldukları açıklandı. 
     İtalya Bankalar Birliği tarafından yapılan yazılı açıklamada, ''Bankalar, Parmalat krizinde sanık değil, mağdur konumundadır'' denildi. 
     
     PATRON TANZİ'NİN EV HAPSİ TALEBİ YİNE REDDEDİLDİ 
     Milano Önsoruşturma Hakimi Guido Piffer, Parmalat Grubu'nun patronu Calisto Tanzi'nin cezaevindeki tutukluluğunun ev hapsine dönüştürülmesi talebini reddetti. 
     27 Aralık'tan bu yana Milano'daki San Vittore Cezaevi'nde tutuklu bulunan Tanzi'nin avukatlarının bu konudaki taleplerine yılbaşı öncesinde de yargıdan olumsuz yanıt gelmişti. 
     Tanzi'nin itham edilmekte olduğu suçları yeniden işleme riskine dikkat çeken Hakim Piffer, ev hapsinin şu aşamada mümkün olamayacağını ifade ettiği gerekçeli kararında, kalp rahatsızı olduğu belirtilen sanığın sağlık durumuna ilişkin heyet raporunun kendilerine ulaşmasının ardından söz konusu talebi tekrar değerlendirmeye alabileceklerini de kaydetti. 
     Bu arada, Parma Mahkemesi İflas Dairesi ise Parmalat Grubu'na bağlı üç şirketin aciz halini de bugün tescil etti. Söz konusu şirketler, Bergamo'daki Lactis, Roma'daki Eurolat ve Parma'daki Parmalat Finanziaria'dan oluşuyor. Parmalat Grubu'nun başına geçirilmiş olan Olağanüstü Komiser Enrico Bondi'nin başvurusunu değerlendiren Parma Mahkemesi İflas Dairesi, Lactis, Eurolat ve Parmalat Finanziaria'nın borçlarını ödeyemeyecek durumda olduklarına hükmetti. Aciz halinin tespit edilmesi, söz konusu şirketlerin 120 gün süreyle borçlarını ödeme konusunda herhangi bir işlem yapmayacakları ve bu süreç içerisinde alacaklıların yargıya başvuracakları anlamına geliyor. 
     
</TEXT>
</DOC>
