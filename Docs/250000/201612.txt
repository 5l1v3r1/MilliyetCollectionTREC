<DOC>
<DOCNO> 201612 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/12/son/soneko28.html </URL>
<DATE> 2003/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Şahin Statükodan yana olan tutucular hep kaybetmiştir 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, Kamu Yönetimi Reformu Yasası'nın kanunlaşma aşamasında olduğunu belirterek, ''Statükodan yana olan tutucular, hep kaybetmişlerdir'' dedi. 
     TÜSİAD'ın Yüksek İstişare Konseyi Toplantısı'nın açılışında konuşan Şahin, kamuoyunda bir süreden beri yoğun olarak tartışılan Kamu Yönetimi Reformu Tasarısı ile ilgili görüşlerini dile getirdi. 
     Tasarı ile ilgili yapılan eleştirilere de değinen Şahin, her değişimin zor olduğunu ve birilerinin canını sıkabileceğini, karşıtlarını üretip, yaratabileceğini belirterek, bunu da anlayışla karşıladıklarını söyledi. Şahin, şunları kaydetti 
     ''Kimileri bazen bulundukları konum nedeniyle, bazen de siyasi ve ideolojik nedenlerle değişime direnmekte ısrarlı olabilirler. Ama hiçbir zaman suyu yokuş yukarı akıtmak mümkün olmamıştır. Matbaanın ilk gelmesine karşı çıkıp onu değiştirme girişimleri olmuştur. Ama matbaa sonunda gelmiştir. 
     Patrona Haliller her devirde olmuştur, bu devirde de olacaktır. Ama değişimden yana olanlar hep galip gelmişlerdir. Statükodan yana olan tutucular hep kaybetmişlerdir.'' 
     
     'BİZ YAPTIK OLDU' MANTIĞIYLA HAREKET ETMİYORUZ 
     Kamuda yeniden yapılandırma çalışmalarını sürdürürken de bunun böyle olacağına inandıklarını da ifade eden Şahin, ''Yeterki bu konudaki her faydalı öneriye açık bir çalışmayı ortaya koyabilelim'' dedi. 
     Bu konuda her yararlı teklifi ciddiye alarak, ''Akıl akıldan üstündür'' diye düşünerek Türkiye için önemli saydıkları reformları gerçekleştirmek istediklerini de belirten Şahin, söz konusu tasarıyı hazırlarken, ''Biz yaptık oldu'' mantığı ile hareket etmediklerini vurguladı. 
     Kamu Yönetimi Reformu Kanun Tasarısı'nı hazırladıklarını, Bakanlar Kurulu'nda tasarının imzalandığını ve şu anda da Başbakanın önünde beklediğini anlatan Şahin, ancak bu konuda ortaya konulan ve kendilerine gelen önerileri de halen değerlendirdiklerini söyledi. 
     Bu konuda gayret sarfettiklerini anlatan Şahin, söz konusu kanunun bir çerçeve kanunu olduğunu da vurguladı. 
     
     BELEDİYELER VE İL ÖZEL İDARE KANUNLARI 
     Şahin, 3030 sayılı Büyükşehir Belediyeleri ile ilgili kanun taslağı ile İl Özel İdareler Taslaklarını hazırladıklarını da sözlerine eklerken, memurlar ve diğer kamu görevlileri hakkında hazırlattıkları 657 sayılı kanunun yerini alacak 160 sayfalık taslağın da tamamladıklarını bildirdi. 
     Şahin, söz konusu bu taslakları Bakanlar Kurulu'na bir an önce getirip orda tartışarak olgunlaştırmaları gerektiğini kaydetti. 
     
     ''ESKİ TAS, ESKİ HAMAM DEVAM EDEMEZ'' 
     Hükümete geldiklerinden itibaren birçok konuda attıkları adımların meyvelerini vermeye başladığını vurgulayan Şahin, ekonomide 2003 yılı için belirledikleri hedefleri büyük ölçüde yakaladıklarını söyledi. 
     Bir ülke ekonomik alanda liberalleşirken, piyasa ekonomisinin koşullarını yerine getirmeye çalışırken, kamu yönetiminde ''Eski tas, eski hamam'' usulü ile hareket edemeyeceğine dikkat çeken Şahin, sözlerini şöyle sürdürdü 
     ''Cumhuriyetin 80. kuruluş yıldönümünü büyük bir coşku ile kutladık. Bu süre içinde çok önemli yapısal değişimleri yaşadık. Bunların başında egemenliğin kaynağındaki ve kurumsal yapısındaki değişimler başta gelmektedir. Yani milleti temel alan demokratik ve laik cumhuriyet, sanıyorum gerçekleştirmiş olduğumuz en önemli yapısal devrim ve dönüşümdür.'' 
     
</TEXT>
</DOC>
