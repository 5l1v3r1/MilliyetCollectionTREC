<DOC>
<DOCNO> 233281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/son/sontur44.html </URL>
<DATE> 2004/04/20/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Teşvik kapsamındaki illeri SSK prim indirimi... 
</HEADLINE>
<TEXT>

     SSK tarafından, 5084 sayılı Teşvik Yasası kapsamında yer alan illerde yeni işçi çalıştıranların sigorta priminin işveren hisselerinde indirim yapıldı. 
     SSK'dan yapılan yazılı açıklamaya göre, 1 Ekim 2003'ten itibaren Teşvik Yasası kapsamındaki illerde organize sanayi veya endüstri bölgelerinde yeni işyeri açan işverenlerin çalıştırdıkları tüm işçilerin SSK primlerinin işveren hissesi, Mart 2004'ten başlayarak, Hazine tarafından karşılanacak. 
     İşyerinin, endüstri veya sanayi bölgesi dışında kurulması halinde ise SSK primindeki işveren hissesinin yüzde 80'i yine aynı tarihten itibaren Hazine tarafından ödenecek. 
     Teşvik Yasası kapsamındaki illerde, 1 Ekim 2003 tarihine kadar SSK'ya verilen en son dönem bordrosunun son ayında Ağustos kayıtlı olan işçi sayısına ilave olarak, 1 Eylül 2003 tarihinden sonra işe yeni alınan sigortalıların sigorta primlerinin işveren hisselerinde de 2004 Mart ayından başlayarak, indirim yapıldı. Hazine, yeni işe alınan işçilerin işyerlerinin endüstri veya sanayi bölgesinde olması halinde tahakkuk eden işveren sigorta primlerinin tamamını, diğer bölgelerde olması halinde ise yüzde 80'ini karşılayacak. 
     Kuruma en son verilen 4 aylık bordronun son ayında Ağustos 2003 hiç sigortalı bildiriminin olmaması halinde, aynı bordroda sigortalı bildiriminde bulunulan en son aya ilişkin kayıtlar baz alınacak. 
     Ancak, prime esas kazancın alt sınırı halen 549 milyon 630 bin lira üzerinde yer alan tutarın işveren primleri teşvikten yararlanamayacak. 
     Sadece gelir veya kurumlar vergisi mükellefi olan işverenlerin yararlanabileceği uygulama, 31 Aralık 2008'e kadar geçerli olacak. 
     Konuyla ilgili ayrıntılı bilgi almak isteyenler teşvik kapsamındaki illerdeki SSK müdürlükleri ile ''www.ssk.gov.tr'' internet adresinden yararlanabilecekler. 
     
</TEXT>
</DOC>
