<DOC>
<DOCNO> 208167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/12/son/sonspo32.html </URL>
<DATE> 2004/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Mustafa Özkan Göztepe'den borcumu istiyorum 
</HEADLINE>
<TEXT>

     Eski takımı Göztepe'den alacağını Futbol Federasyonu kanalıyla tahsil etmek isteyen Mustafa Özkan, ''Attığım imzanın karşılığını istiyorum'' dedi. 
     Gençlerbirliği oyuncusu Mustafa Özkan, Göztepe'de oynadığı dönemde, 7-8 ay para alamadığını kaydederek, şöyle konuştu 
     ''Transfer döneminde de o dönemdeki yönetici Feyyaz Gülmen'e Ben alacaklarımı istiyorum. Eğer verirseniz, Göztepe'de seve seve oynarım dedim. Bana para veremeyeceklerini söyleyerek imza atmamı istediler. Ben de Göztepe'den ayrıldım. Alacaklarım için Federasyon'a başvurmaktan başka çarem kalmadı.'' Futbol Federasyonu kanalıyla alacaklarının 40 milyar lira dışındaki kısmını tahsil ettiğini belirten Mustafa Özkan ''profesyonel'' olduğunu hatırlatarak, ''Ben attığım imzanın karşılığını istiyorum. 2.5 senedir alacağımı tahsil edemedim. Göztepe 2.5 senedir alacağımı vermiyorsa, kendisi durup düşünmeli. Beni suçlu duruma düşürmemeli'' dedi. 
     Öte yandan Kocaelispor'da forma giyen Mehmet Önür'ün de sarı-kırmızılı ekibin borçlarını vadeye yayılması önerisine sıcak bakmadığı öğrenildi. 
     
</TEXT>
</DOC>
