<DOC>
<DOCNO> 205139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/29/son/soneko29.html </URL>
<DATE> 2003/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Telekom sektörünün ilk lisansı Sabancı'nın... 
</HEADLINE>
<TEXT>

     1 Ocak 2004'de serbestleşecek telekom sektöründe lisanslar verilmeye başlandı. 
     Sabancı Telekom, Telekomünikasyon Kurumu tarafından verilmeye başlanan karasal hatlar üzerinden veri iletim hizmeti işletmeciliğine ilişkin telekomünikasyon lisansını alan ilk şirket olduğunu açıkladı. 
     Şirket, bu lisans ile birlikte karasal hatlar üzerinden veri ağı hizmetlerini Telekomünikasyon Kurumu onaylı olarak müşterilerine verecek. 
     Sabancı Telekom Yönetim Kurulu Başkan Vekili ve Genel Müdürü Çağatay Özdoğru, yaptığı yazılı açıklamada, 31 Aralık 2003 gecesi Türk Telekom'un ses haberleşmesinde ve altyapı konusunda tekelinin biteceğini anımsatarak, lisans verme sürecinin daha da hızlanacağını tahmin ettiklerini ve yollarına daha emin adımlarla devam edeceklerini belirtti. 
     Sabancı Telekom, 1 Ocak 2004 tarihinde serbestleşecek olan Türkiye telekomünikasyon pazarında kurumlara ve bireylere sunacağı hizmet kalitesiyle lider telekomünikasyon şirketi olmayı hedefliyor. 
     
</TEXT>
</DOC>
