<DOC>
<DOCNO> 245852 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/07/guncel/axgun01.html </URL>
<DATE> 2004/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Sabancı'dan eğitime 75 milyon dolar 
</HEADLINE>
<TEXT>


Merhum işadamı, vasiyetiyle 75 milyon dolar değerindeki holding hisse senetlerini, Sabancı Üniversitesi'ne bağışladı 

İSTANBUL Milliyet 

Sabancı Holding Yönetim Kurulu ve Sabancı Üniversitesi Mütevelli Heyeti Başkanı Güler Sabancı, merhum Sakıp Sabancı'nın vasiyetiyle 75 milyon dolar değerindeki Sabancı Holding hisse senetlerini, Sabancı Üniversitesi'ne bağışladığını bildirdi. Sabancı Üniversitesi'nde inşa edilen ve Sakıp Sabancı'nın vefat etmeden 3 gün önce davetlileri kendi yazdığı mektupla açılışına çağırdığı Gösteri Merkezi, Enerji ve Tabii Kaynaklar Bakanı Hilmi Güler, İstanbul Valisi Muammer Güler, Sakıp Sabancı'nın eşi Türkan Sabancı ve Sabancı ailesi üyelerinin katıldığı törenle dün açıldı. 

Hedef dünya üniversitesi 
Güler Sabancı, 8 milyon dolara mal olan 4 bin 900 metrekare kapalı alana sahip 927 kişilik Gösteri Merkezi'nin açılışında yaptığı konuşmada, dünya üniversitesi olma hedefiyle yola çıktıklarını ve bugün üniversitenin master planının son parçası olan Gösteri Merkezi'nin tamamlanarak hizmete girdiğini söyledi. Gösteri Merkezi'yle birlikte 32 binadan oluşan üniversite yerleşiminin toplam kapalı alanının 154 bin metrekareye ulaştığını anlatan Sabancı, üniversiteye bugüne kadar 212 milyon doları proje ve inşaatlar olmak üzere toplam 400 milyon dolar harcandığını söyledi. 

'Minnetle anıyoruz' 
Güler Sabancı, şöyle konuştu "Sayın Sakıp Sabancı, vasiyetiyle 75 milyon dolar değerinde Sabancı Holding hisse senetlerini üniversitemize bağışlamış bulunuyor. Bu fon, üniversitemizin Ana Varlık Fonu'nun temel taşını oluşturuyor. Bir kez daha kendisini rahmet ve minnetle anıyoruz." Sakıp Sabancı'nın Gösteri Merkezi için özel bir açılış istediğini belirten Güler Sabancı, "Zannediyorum şu anda bizimle beraber" diye konuştu. 
Törende, Sakıp Sabancı'nın 7 Nisan 2004 tarihinde davetlilere yazdığı ve açılış gününü o günden takvimlerine not etmelerini istediği mektubu da okundu. 


</TEXT>
</DOC>
