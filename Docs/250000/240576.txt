<DOC>
<DOCNO> 240576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/17/dunya/adun.html </URL>
<DATE> 2004/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
'ÇOK EĞLENDİK' 
</HEADLINE>
<TEXT>


İşkence skandalının 'kadın yıldızı' er Lynndie England, önceki ifadesinin aksine, tutukluların fotoğraflarını komik göründükleri için çektiklerini söyledi 

DIŞ HABERLER SERVİSİ 


Irak'ta Bağdat yakınlarındaki Ebu Gıreyb Cezaevi'nde patlak veren işkence skandalının başrol oyuncularından Amerikalı kadın er Lynndie England, Iraklı tutukluları mastürbasyon yaparken ve çıplak olarak üst üste yığılmış halde gösteren fotoğrafları "eğlence olsun diye" çektiklerini söyledi. 
New York Times, bir Iraklı tutuklunun boynuna geçirdiği tasmayı çekerken ve çıplak mahk mların önünde ağzında sigarasıyla fotoğraflanan England'ın verdiği ifadeyi yayımladı. Gazetenin haberine göre, England, tutuklulara yaptıkları muamelenin fotoğraflanmasıyla ilgili olarak, "Çok komik göründüğünü düşündük, o yüzden fotoğrafını çektik" dedi. 

Sınırı aşmamış 
Gazetede yayımlanan 5 Mayıs tarihli soruşturma raporuna göre, "esirlere kötü muamelede bulunmanın rutin görevleri olduğunu" belirten England, "bunun bazen eğlenceli olduğunu, ancak hiçbir zaman sınırı aştıkları hissine kapılmadığını" söyledi. England, bazı esirlerin üzerine bastığını, esirleri itip kaktığını kabul etti ancak hiçbir zaman aşırı bir şey yapmadığını belirtti. 
4 - 6 saat boyunca koşması ya da yerde sürünmesi için bir esirin boğazını tasma benzeri bir kayışla sıktığını kabul eden England, bir askerin de kafalarına çuval geçirilmiş esirleri korkutmak için onlara futbol topu fırlattığını anlattı. England, bir diğer askerin de vücutlarında açık yaralar oluşması için esirleri tekmelediğini, yaraları çok ciddi olmayan esirlere dikiş attığını belirtti. 
England ifadesinde, cezaevinde görevli Çavuş İvan Frederick'in de kimyasal ampülleri kırıp tutukluları üzerinde sürünmeye zorladığını, vücuduna ampülün içindeki fosforlu sıvı bulaşan bir tutuklunun karanlık bir hücrede bırakıldığını ve karanlıkta parlayan sıvı nedeniyle "çıldırdığını" söyledi. 

Üstlerini aklıyor mu 
England, bir televizyon kanalına yaptığı açıklamada, "Yanlış zamanda yanlış yerdeydim" diyerek, üstlerinden aldığı emir üzerine fotoğraflarda bu pozları verdiğini söylemişti. "Yüksek rütbeli insanlar bana orada durup tasmayı tutmamı söyledi ve fotoğraf çektiler" diyen England, komutanlarının fotoğrafları çok beğendiğini söylemişti. 
General Antonio Taguba'nın cezaeviyle ilgili olarak şubatta hazırladığı raporda da işkencenin sistematik olduğu ve komutanların hatalarından ve disiplin eksikliğinden kaynaklandığı belirtilmişti. 
New Yorker dergisinde yer alan bir haberde de, cezaevindeki işkencelerin Savunma Bakanı Donald Rumsfeld'in özel talimatının yorumlanmasıyla yapıldığı iddia edilirken Pentagon, bu iddiayı "hayal ürünü" olarak niteleyerek yalanladı. 

İfadesini değiştirdi 

Daha önce fotoğrafları komutanların isteği üzerine çektiklerini söyleyen er England, 5 Mayıs tarihli son soruşturmanın tutanaklarına göre "Tutukluların çok komik göründüğünü düşündük, o yüzden fotoğraflarını çektik" dedi. 


</TEXT>
</DOC>
