<DOC>
<DOCNO> 249410 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/20/son/sondun23.html </URL>
<DATE> 2004/06/20/ </DATE>
<TIME> 18.48 </TIME>
<AUTHOR>  </AUTHOR>
<HEADLINE>
Allavi, Felluce'de 22 kişinin öldüğü saldırıyı savundu 
</HEADLINE>
<TEXT>

     Irak Başbakanı İyad Allavi, dün Felluce kentinde 22 kişinin ölümüne neden olan Amerikan saldırısını savunurken, diğer Iraklı yetkililer saldırıda ölenler arasında militanların değil kadın ve çocukların bulunduğunu söyledi. 
     Allavi, düzenlediği basın toplantısında, ''Irak'ın neresinde olursa olsun teröristlerin vurulmasını memnuniyetle karşıladıklarını'' belirtti. 
     Irak Başbakanı, Amerikan ordusunun, saldırıdan önce El Kaide liderlerinden Ebu Musab Zerkavi'nin adamlarının kullandığı bir sığınağa hava saldırısı düzenleneceğine ilişkin kendilerine bilgi verdiğini kaydetti. 
     Felluce kentinin güvenliğinden sorumlu tugayın polis şefi Nuri Abud ise saldırıya hedef olan evde yabancı militanların bulunduğunu yalanlayarak, ''Hasar tespiti yaparken kadınların, çocukların ve yaşlıların cesetlerini bulduk. Bu bir aileydi. Evde yabancıların yaşadığını ilişkin herhangi bir işaret yok. Zerkavi ve adamları Felluce'de değil'' dedi. 
     Amerikan ordusu, kentte Amerikan deniz piyadeleri ile direnişçiler arasındaki çatışmaların sonunda geçen ay yapılan ateşkesin ardından, eski Iraklı ordu mensuplarının önderlik ettiği Felluce Tugayı'nın kentin güvenliğini sağlamasına izin vermişti. 
     
</TEXT>
</DOC>
