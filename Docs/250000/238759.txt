<DOC>
<DOCNO> 238759 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/10/son/sondun18.html </URL>
<DATE> 2004/05/10/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
İspanyol polisi, tercüman olmadığı için saldırıları önleyememiş 
</HEADLINE>
<TEXT>

     İspanya'nın başkenti Madrid'de 192 kişinin ölümüne neden olan 11 Mart'taki saldırıların zanlılarından Cemal Zougam'ın telefonlarının saldırıdan önce 9 ay boyunca polis tarafından dinlendiği, ancak tercüman eksikliğinden çeviri yapılamadığı iddia edildi. 
     El Pais gazetesinde yayımlanan haberde, 11 Mart saldırılarına lojistik destek sağladığı iddiasıyla tutuklu yargılanacak olan Faslı Zougam'ın telefonlarının, saldırılardan önce dinlendiği, ancak tercüman olmadığı için Arapça konuşmaların çevrilemediği bildirildi. 
     Fas'ın Kazablanka kentinde 16 Mayıs 2003'te 42 kişinin hayatını kaybettiği terör saldırısını soruşturan İspanyol kaynaklara dayanılarak verilen haberde, Kazablanka'daki saldırıdan sonra Madrid'de yaşayan Zougam'ın izlenmeye başlandığı belirtildi. 
     Zougam'ın telefonlarını mahkeme izniyle dinlemeye başlayan polisin, Arapça konuşmaların çevrilmesi için İçişleri Bakanlığı'ndan tercüman istediği, ancak bunun sağlanamadığı kaydedildi. 
     Zougam'ın, 11 Mart saldırılarının düzenlenmesi sırasında önemli rol oynadığı ileri sürülüyor. 
     
</TEXT>
</DOC>
