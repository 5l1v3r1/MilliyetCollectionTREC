<DOC>
<DOCNO> 223704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/19/son/sondun37.html </URL>
<DATE> 2004/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İspanyolların sadece yüzde 8'i Irak'ta kalmaktan yana 
</HEADLINE>
<TEXT>

     İspanyol El Mundo gazetesinde bugün yayımlanan bir ankette, İspanyolların sadece yüzde 8'inin askerlerinin Irak'ta mevcut şekilde kalmasından yana olduğu saptandı. 
     Gazete için 1211 kişiyle telefonla yapılan ankete göre, katılımcıların yüzde 40'ı ''İspanyol askerleri her ne olursa olsun Irak'tan çekilmeli'', yüzde 39'u ''sadece, BM liderliğinde çokuluslu bir güç içinde olunursa kalsın'', yüzde 9'u da ''BM olması şart değil, sadece daha fazla ülke Irak'a asker gönderirse kalsın'' derken, yüzde 8'i ise ''askerler, bu şekilde ABD liderliğinde bir ittifakla Irak'ta kalsın'' dedi. 
     Bu arada, dünyadaki liderleri değerlendiren İspanyollar, en büyük lider olarak Katolik dünyasının ruhani lideri Papa İkinci Jean Paul'ü gösterdi. Papayı, Brezilya Devlet Başkanı Luiz Inacio Lula da Silva, BM Genel Sekreteri Annan, AB Dış Politika ve Ortak Savunma Yüksek Temsilcisi Javier Solana, Almanya Başbakanı Gerhard Schröder ve Fransa Cumhurbaşkanı Jacques Chirac izledi. 
     Öte yandan, İspanyolların yüzde 90'ı 2002 yılından itibaren uluslararası terörizmi en önemli sorun olarak gösterdi. 
     
</TEXT>
</DOC>
