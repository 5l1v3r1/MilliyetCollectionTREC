<DOC>
<DOCNO> 235351 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/son/sontur30.html </URL>
<DATE> 2004/04/27/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Kaçırılan kız çocuğu kurtarıldı... 
</HEADLINE>
<TEXT>

     Antalya'nın Alanya İlçesi'nde geçen hafta okulunun önünden kaçırılan ve ailesinden fidye istenen 11 yaşındaki çocuk, polisin düzenlediği operasyon sonucu Antalya'da tutulduğu evden sağ kurtarıldı. Operasyon sırasında kaçmaya çalışan bir kişi de yakalandı. 
     Alanya Barbaros-Azakoğlu İlköğretim Okulu öğrencisi olan ve geçen hafta okul çıkışında, kimliği belirlenemeyen iki kişi tarafından beyaz bir otomobille kaçırılan G.Y, Antalya polisinin düzenlediği başarılı bir operasyonla kurtarıldı. 
     Asayiş Şube Müdürü Cemil Tombul, gazetecilere yaptığı açıklamada, Gazipaşa İlçesi'nden Kemer İlçesi'ne kadar geniş bir istihbarat ağı oluşturduklarını belirterek, olayla ilgisi olduğu kuşkusuyla sorguladıkları bir kişinin verdiği ifadelerle sonuca ulaştıklarını bildirdi. 
     Henüz kimliği açıklanmayan kişinin verdiği ifade doğrultusunda küçük kızın Sedir Mahallesi Zambak Sokak'taki bir evde tutulduğunu öğrendiklerini belirten Tombul, Atasoy Apartmanı'na düzenledikleri operasyonla, küçük kızı kurtardıklarını, küçük kızın yanında bulunan ve kaçmaya çalışan bir kişiyi de yakaladıklarını kaydetti. 
     Yapılan kontrollerde küçük kızın sağlık durumunun iyi olduğu belirtilirken, operasyon düzenlenen apartmandan kaçmaya çalışan ve polis tarafından yakalanan kişinin de V.K. olduğu bildirildi. 
     Emniyet yetkilileri, olayla ilgili başka kişilerin de bulunduğunu ve bunların tespitinin henüz yapılamadığını dile getirdiler. 
     Kaçırılan küçük kız, gazetecilerin soruları üzerine, korkmadığı yanıtını verdi. 
     G.Y'nin babası Eyüp Y, haberi telefonla emniyet yetkililerinden öğrendi. 
     
</TEXT>
</DOC>
