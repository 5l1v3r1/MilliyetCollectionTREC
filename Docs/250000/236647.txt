<DOC>
<DOCNO> 236647 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/02/son/sondun31.html </URL>
<DATE> 2004/05/02/ </DATE>
<TIME> 19.28 </TIME>
<AUTHOR>  </AUTHOR>
<HEADLINE>
ABD'nin "Telekulak" istatitiklerine göre en çok dinleme New York'ta 
</HEADLINE>
<TEXT>

     ABD Mahkemeleri İdare Ofisi, 2003 yılına ait ABD genelindeki ''telekulak'' istatistiklerini açıkladı. 
     Bu istatistiklere göre, New York'un ABD'de normal telefon, cep telefonu ve hatta bilgisayarların en fazla dinlendiği şehir durumunda olduğu bildirildi. 
     New York Daily News gazetesi tarafından yayınlanan istatistiklere göre, geçtiğimiz yıl yargıçların New York'ta binlerce insanın dinlenmesine imkan verecek 246 dinleme emrini onayladığı kaydedildi. Bu rakam Los Angeles'ta 118, Miami'de 7, Chicago'da 5 ve New Jersey eyaletinin tamamında 117 olarak tespit edildi. 
     New York'ta yapılan dinlemelerin neredeyse tamamının uyuşturucu ile alakalı olduğu kaydedilirken, bu dinlemelerle uyuşturucu ticareti yapan çetelerin üst kademelerine ulaşılmaya çalışıldığı ifade edildi. 
     Habere göre, Bölge Savcısı Richard Brown tarafından 2003 yılında dinlenilmesi istenen 5 bin 808 kişiyle New York'un Queens semti en fazla dinleme yapılan semt oldu. 
     Staten Island ise 2003 yılında dinlemenin hiç yapılmadığı New York semti olarak tarihe geçti. 
     ABD Mahkemeleri İdare Ofisi tarafından yayınlanan istatistiklere göre, eyalet çapında dinleme açısından da 328 dinleme emri ile New York eyaleti birinci sırada yer aldı. 
     Kaliforniya 188 dinleme emri ile ikinci sırada, New Jersey de 117 dinleme emri ile üçüncü sırada yer aldı. 
     22 eyalette ise geçen yıl herhangi bir dinleme olayına rastlanmadığı ifade edildi. 
     İstatistiklere göre, 2003 yılında ABD genelinde dinleme vakaları yüzde 6 oranında artarken, bu artışın daha çok uyuşturucu, kara para aklama ve organize suç örgütleriyle mücadele kapsamında yapıldığı kaydedildi. 
     Haberde, bu istatistiklere, sayısı bin 700'ü bulan, teröristlerle ilgili çok gizli dinleme izninin dahil olmadığı belirtildi. 
     
     New York gözetim altında 
     Bu arada New York Post gazetesinde yer alan bir haberde de New York'ta faaliyette olan güvenlik kamerası sayısının son iki yılda her yıl yüzde 30 olmak üzere çok hızlı şekilde arttığı kaydedildi. 
     New York sokaklarında her an bir kameraya yakalanmadan yürümenin veya herhangi bir şey yapmanın imkansız olduğunun belirtildiği haberde, bu kameraların büyük kısmının özel şahıslara ait olduğu ifade edildi. 
     New York polisinin de özellikle suç oranlarının yüksek olduğu ya da teröre hedef teşkil edebilecek bölgelere çok sayıda güvenlik kamerası yerleştirdiği kaydedildi. 
     Haberde, New York polisinin gözetleme teknolojisini geliştirmek amacıyla bilgisayar, yazılım, kamera ve diğer araçlar için 1 milyar dolarlık bir plan üzerinde çalıştığı da ifade edildi. 
     
</TEXT>
</DOC>
