<DOC>
<DOCNO> 232102 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/16/son/sontur17.html </URL>
<DATE> 2004/04/16/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Olimpiyat Stadı otoparkında trafik kazası 
</HEADLINE>
<TEXT>

     İstanbul Olimpiyat Oyunları Hazırlık ve Düzenleme Kurulu'nun İOOHDK Atatürk Olimpiyat Stadı'nda yaptığı toplantı öncesinde trafik kazası meydana geldi. 
     Devlet Bakanı ve Başbakan Yardımcısı Mehmet Ali Şahin, İstanbul Valisi Muammer Güler, Gençlik ve Spor Genel Müdürü Mehmet Atalay ile diğer yetkililerin katıldığı toplantıya gitmek isteyen İstanbul Büyükşehir Belediyesi Fen İşleri Daire Başkanı Yunus Balta'nın 34 VH 240 plakalı makam aracı kaza yaptı. 
     Stada gelirken otoparkın 2 bölümü arasındaki yaklaşık 1 metrelik kanala düşerek takla atan araçtaki Yunus Balta kazayı yara almadan küçük sıyrıklarla atlatırken, şoför Ayhan Kuşçu yaralandı. 
     Kazayı öğrenen Başbakan Yardımcısı Şahin, beraberindekilerle birlikte kaza yerine gitti. 
     Ambulans da bu sırada olay yerine gelirken, Bakan Şahin kaza hakkında bilgi aldı. İstanbul Büyükşehir Belediye Başkanı Kadir Topbaş da yaralı şoförle ilgilendi. 
     Şoför Kuşçu'nun Vakıf Gureba Eğitim ve Araştırma Hastanesi'ne kaldırıldığı, Yunus Balta'nın da kontrol amacıyla aynı hastaneye götürüldüğü bildirildi. 
     
</TEXT>
</DOC>
