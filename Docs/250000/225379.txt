<DOC>
<DOCNO> 225379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/25/spor/yture.html </URL>
<DATE> 2004/03/25/ </DATE>
<TIME>  </TIME>
<AUTHOR> Gökhan TÜRE  </AUTHOR>
<HEADLINE>
Ha gayret Efes 
</HEADLINE>
<TEXT>

   
   Euroleague'de bütçesiyle "ters orantılı" işler yapmaya devam eden ve Final - Four hedefine emin adımlarla ilerleyen Efes, dün de Abdi İpekçi'den Fransız Pau Orthez'i eli boş yolladı. 
   Türk basketbolunun milli takım düzeyinde arka arkaya altı Avrupa şampiyonası görmesine karşın vuramadığı "ekol" damgasını Avrupa'da parkelere yavaş yavaş kazıyan Lacivert - Beyazlılar, bu sezon ortaya koyduğu basketbol ile tarihi bir başarıya doğru da yol alıyor. Sezon başından bu yana, coach Oktay Mahmuti'nin disiplini ön planda tutan, sürekliliğe ve dirence dayalı savunma anlayışı, "Efes Pilsen istikrarının" en büyük özelliği olarak göze çarpıyor. Sezon içinde Kerem'in olmadığı büyük bir zaman diliminde devreye Ender'in girmesi, Prkacin'in sakatlığında tüm pota altı yükünü sırtlayan Kaya'nın yaşadığı sakatlıkta bu kez Ermal'in katkısı, Alper'in hem Granger, hem de Langdon'ın arkasında "joker" olarak görev alması, Nikolic'in "yedek kaldım" demeden her geçen gün artan performansı, çarkın nasıl iyi dişlilere sahip olduğunu gösteriyor. 
   Dünkü gece ilk yarıda yaşanan sıkıntı, Efes'in son birkaç haftadır çektiği savunma rahatsızlıklarından meydana geliyordu. Union Olimpija, Skipper Bologna ve Beşiktaş maçlarında sert ve dirençli savunmada süreklilik sağlanamamış ve skor potansiyeli yüksek bu rakiplere karşı doğal olarak büyük sıkıntılar yaşanmıştı. Bu zaaf, Pau karşısında ikinci yarıda giderilerek, alışılmış savunma anlayışı başarıyla uygulanınca rakip bu devrede 19 sayı üretebildi. Tabii bunda Efes'in savunmasının yanısıra, Pau'nun son çeyrekteki panik atışlarının da katkısı büyüktü. 
   Efes'in önünde Final - Four için en büyük engel, önümüzdeki hafta deplasmanda oynayacağı Skipper Bologna karşılaşması. Lacivert - Beyazlılar'ın, zoru başarabilmek için bu maçta galibiyete ihtiyacı var. Tabii bunu başarabilmek için de, Kaya, Langdon ve Ender'in bir an önce formuna kavuşmasına... 
   
      
</TEXT>
</DOC>
