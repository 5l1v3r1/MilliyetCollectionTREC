<DOC>
<DOCNO> 227537 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/son/sondun41.html </URL>
<DATE> 2004/04/01/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
AP milletvekili Özdemir Türkiye çok olumlu adımlar attı 
</HEADLINE>
<TEXT>

     Alman Birlik 90 Yeşiller Partisi Avrupa Parlamentosu milletvekilli adayı Cem Özdemir, ''Türkiye'nin AB yolunda çok olumlu adımlar attığını'' söyledi. 
     Özdemir, Türkiye Araştırmalar Merkezi TAM Vakfı tarafından Berlin'de düzenlenen ''Avrupa'ya Yakın, Ancak AB'ye Uzak Türkiye'' konulu toplantıda yaptığı konuşmada, ''Konuya tarafsız yaklaşılması gerekiyor. Türkiye insan hakları ve demokratikleşme konularında istenilen seviyeye gelmemiş olsa, üyeliğine başta ben karşı çıkardım. Ancak Türkiye çok olumlu adımlar attı. Türkiye'nin demokratikleşmesini ve insan haklarını savunan kişilere destek olmamız gerekiyor'' dedi. 
     ''AB'nin kriterlerini yerine getirmesi durumunda Türkiye'nin AB'ye üye olması gerektiğini, Türkiye'nin üyeliğinin AB'nin çıkarına olacağını'' belirten Özdemir, ''Çoğunluğu Müslüman olan bir ülkenin AB içinde yer alması Avrupa'nın güvenliği açısından çok önemli'' diye konuştu. 
     Özdemir, ''AK Parti'ye reformlar konusunda yardımcı olunması gerektiğini'' belirterek, ''Türkiye'nin AB üyeliğinin tarihi bir fırsat olduğunu'' kaydetti. 
     Özdemir ile sık sık tartışmaya giren Hıristiyan Demokrat Birlik Patisi CDU federal meclis milletvekili Wolfgang Bosbach ise ''Türkiye'nin üyeliğinin AB'nin entegrasyon gücünü aşacağını'' savundu. 
     Bosbach, ''Türkiye'nin olumlu adımlar attığı görüşüne katıldığını'' belirterek, ''Türkiye'nin hukuk devleti kurallarını tam olarak uyguladığı konusunda şüpheler var. İnsan hakları ihlallerinden dolayı Türkiye'ye silah satışında da tereddüt ediliyor'' dedi. 
     Bosbach, ''Türkiye'nin AB'ye üye olması durumunda çok sayıda işsiz Türk'ün Almanya'ya akın edeceğini'' de ileri sürerek, ''Almanya'nın bunu kaldıramayacağını'' söyledi. 
     TAM Direktörü Faruk Şen ise ''Türkiye'nin her zaman Avrupa'nın bir parçası olduğunu, Avrupa'nın değerlerine yabancı olmadığını, Almanya'da yaşayan Türklerin de gittikçe daha yoğun şekilde Alman vatandaşlığına geçtiklerini, bunun da Avrupa için bir kazanç olduğunu'' ifade etti. 
     ''Türkiye'nin üyeliğinin AB'ye yük olmayacağını'' belirten Şen, ''Türkiye'nin Gümrük Birliği anlaşmasından dolayı zaten şimdiden AB ile 'imtiyazlı ortaklık' ilişkisi içinde olduğunu ve AB'nin bu anlaşmadan büyük ölçüde faydalandığını'' kaydetti. 
     
</TEXT>
</DOC>
