<DOC>
<DOCNO> 226520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/29/son/sondun03.html </URL>
<DATE> 2004/03/29/ </DATE>
<TIME> 07.30 </TIME>
<AUTHOR>  </AUTHOR>
<HEADLINE>
"Irak savaşı yüzünden Türkler ve Müslümanlar bizden nefret ediyor" 
</HEADLINE>
<TEXT>

     ABD Başkanı George W. Bush'a, yönettiği ''terörle mücadeleyi ihmal ettiği'' suçlamasıyla Bush yönetimini zor durumda bırakan Başkan'ın eski terör danışmanı Richard Clarke, ''Irak savaşı yüzünden Türkler ve diğer Müslümanların ABD'den nefret ettiğini'' söyledi. 
     NBC televizyonunun söyleşisine katılan Clarke, Bush yönetimine yönelttiği ağır eleştirileri sürdürdü ve ''Irak savaşının terörle mücadeleye büyük zarar verdiği'' görüşünü dile getirdi. 
     Clarke, ''11 Eylül'den sonra Müslüman ülkelerde radikal dincilere karşı bir tepki oluştuğunu, ancak ABD'nin Irak'taki tutumu yüzünden bu şansı kaçırdığını'' belirtti. 
     Clarke, ''Irak savaşı yüzünden radikal dincilerin ideolojisini güçlendirdik, Usame Bin Ladin ve diğerlerinin elini güçlendirdik. Yakınlarda yapılan bir ankette Türkiye, Fas, Ürdün, Mısır gibi Müslüman ülkelerde insanların yüzde 90'a varan bölümünün bizden nefret ettiği ortaya çıktı. Yüzde 90'a yakın çoğunluğun nefretini topladığımız zaman işimiz çok zorlaşıyor. Yakaladığımız ve öldürdüklerimizden daha fazla sayıda ideolojik radikal ortaya çıkıyor. Mısır Cumhurbaşkanı Hüsnü Mübarek, savaştan önce Irak'ı işgal ederseniz 100 Usame Bin Ladin ortaya çıkarırsınız demişti. Adam bölgeyi tanıyor, söyledikleri haklı çıktı'' diye konuştu. 
     Clarke, ''ayrıca ABD'nin 'yanlış gerekçelerle' yöneldiği Irak savaşı yüzünden, Amerikan güçlerinin Afganistan'daki önemli terörle mücadele unsurlarının Irak'a kaydırılması zorunluluğunun ortaya çıktığını, bunun da, Bin Ladin'in ve diğer El Kaide liderlerinin yakalanamamasıyla sonuçlandığını'' söyledi. 
     Clarke, NBC sunucusunun, ''Peki her şeye rağmen Saddam Hüseyin'in gitmesi iyi olmadı mı '' şeklindeki sorusunu da, ''Saddam'ın gitmesi iyi oldu. Küba'da Fidel Castro, Kuzey Kore'de de Kim Jong İl gitse iyi olacak. Peki ödediğimiz bedel bunlara değer mi '' diyerek yanıtladı. 
     Öte yandan, bir haftadır Bush'a yönelttiği eleştirilerle ABD'nin siyasi gündeminde bir numaraya yerleşen Clarke'ın, geçen hafta piyasaya çıkan kitabı ''Bütün Düşmanlara Karşı'' en çok satanlar arasına girdi. 
     Clarke'ın, kitabın satışından 1 milyon dolardan fazla para kazanmasının beklendiği belirtildi. 
     
</TEXT>
</DOC>
