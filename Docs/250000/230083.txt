<DOC>
<DOCNO> 230083 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/10/siyaset/siy04.html </URL>
<DATE> 2004/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransız bakan bihaber 
</HEADLINE>
<TEXT>

   Fransa Dışişleri Bakanı'nın 'Türkiye'nin AB üyeliğine karşı çıkacağız' sözünü eleştiren ABD'li eski Bakan Albright, "Dosyaları daha okumamış" dedi 
      ANKARA Milliyet 

   
   Eski ABD Dışişleri Bakanı Madeleine Albright, Fransa Dışişleri Bakanı Michel Barnier'nin "Türkiye'nin AB üyeliğine karşı çıkacağız" sözlerine "şaşırdığını" söyledi ve Türkiye'yi AB üyesi olarak görmek istediğini belirtti. 
   
   'Türkiye üye olmalı' 
   Yabancı Sermaye Derneği'nin YASED düzenlediği "Türkiye'de Yabancı Yatırımlar" toplantısında konuşan Albright, Barnier'nin görevi yeni üstlendiğini ve dosyaları tam okuduğunu sanmadığını söyledi, "Açıklamasının birçok yönden çok zararlı olduğunu düşünüyorum" ifadesini kullandı. 
   Albright ABD ve Avrupa'nın sıradan bir takım olmadığını belirterek, "Eğer bizim takım daha güçlü olacaksa, Türkiye AB üyesi olmalı" dedi. 
   
   'Irak'ta hata yaptık' 
   Eski ABD Başkanı Bill Clinton ile birçok kez AB'den Türkiye'yi almaları konusunda daha aktif olması ve süreci hızlandırmasını istediğini vurgulayan Albright, "AB'nin üyelik koşulları giderek artabilir, ancak bunların Türkiye'nin Avrupa ile bütünleşmesi için gerekli olduğu anlaşılmalı" dedi. Albright, Türkiye'ye gelmeden önce görüştüğü Clinton'ın da "Türkiye'yi her zaman AB'nin parçası olarak görmek istediğini" söylediğini aktardı. 
   Albright, Irak'la ilgili de şu görüşleri dile getirdi "Irak ordusunun lağvedilmesi hata. ABD olarak Irak'ta büyük hata yaptık, şimdi bu hatanın düzeltilebilmesi için uluslararası destek ve BM'ye ihtiyaç var. 11 Eylül saldırısıyla Irak arasında bağlantı bulunmadığı artık itiraf edildi. Ben baştan beri Irak işgaline karşıydım. Biz rejim değişikliğine inanıyorduk, işgale değil. Federal bir yapı altında modern Irak'ın yaratılmasında Kürtler rol almalı. Kürtler'in bağımsızlığını desteklemiyoruz, bunu anlamalılar." 
   
   
   
</TEXT>
</DOC>
