<DOC>
<DOCNO> 238328 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/08/son/sondun07.html </URL>
<DATE> 2004/05/08/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Irak'ta işgale karşı ortak platform için kongre düzenleniyor... 
</HEADLINE>
<TEXT>

     Irak'ın başkenti Bağdat'ta, ABD'nin kurduğu Geçici Yönetim Konseyi'nde GYK temsil edilmeyen Iraklı değişik siyasi grupların 500 kadar temsilcisi, işgale karşı ortak platform oluşturulması amacıyla kongre düzenliyor. 
     Kongrenin hazırlık komisyonu üyesi Abdullah Hayali, toplantının işgale son verilmesi amacıyla ortak platform oluşturulması için düzenlendiğini kaydetti. 
     Toplantıya çok sayıda kadının da aralarında bulunduğu Sünni, ılımlı Şii ve milliyetçi Arap hareket ve örgütlerinden temsilcilerin katıldığı belirtildi. Katılımcılar, toplantının bugün sona ereceğini söylediler. 
     Toplantının açılışında, Bağdatlı, Necefli ve kuzey Iraklı Sünni ve Şii din adamları, "Iraklı Ulemalar Grubu" adı verilen bir komite kurulduğunu açıkladılar. 
     Toplantıda temsil edilen gruplar arasında, Sünni Müslüman Ulema Komitesi, ılımlı Şiileri bir araya getiren Cemaat El İmam Halis grubu ve aralarında Demokratik Reform Partisi'nin de bulunduğu çok sayıda milliyetçi Arap grup yer alıyor. 
     
</TEXT>
</DOC>
