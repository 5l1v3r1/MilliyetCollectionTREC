<DOC>
<DOCNO> 201394 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/11/son/sonspo05.html </URL>
<DATE> 2003/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Romaschenko Trabzon'da kalmak istiyorum 
</HEADLINE>
<TEXT>

     Trabzonspor'un Belaruslu oyuncusu Maxim Romaschenko, herkesin bordo-mavili takımın şampiyonlar ligine kalacağına inanmasını istedi. 
     Romaschenko, Trabzonspor Dergisi'nde yayınlanan röportajında, bordo mavili takımın kaliteli bir futbolcu kadrosuna sahip olduğunu belirterek, ''Trabzonspor'da kötü futbolcu yok, olamaz da. İnsanlar, burada kötü futbolcu olmadığına ve bu takımın şampiyonlar ligine katılacağına inansınlar'' dedi. 
     Futbola profesyonel bir futbolcu olan babasının teşviki ile 5 yaşında başladığını da ifade eden Romaschenko, ''Eşim her maçıma gelir ve bana Şunu şöyle yapsaydın, bunu böyle yapsaydın biçiminde eleştiriler yapar. Ancak hiçbir zaman mesleğimden bir rahatsızlığı olmamıştır ve destek olmuştur. Kendi kendime de eleştiriler yaparım. Bir müddet kötü oynadığım maçların değerlendirmesini yaparım, ancak belli bir süre sonra bunun etkisini üzerimden atarım'' diye konuştu. 
     Trabzon'da çok iyi karşılandıklarını ve herkesten destek gördüklerini kaydeden Romaschenko, şunları söyledi 
     ''Trabzonspor'a geç katıldım ve belli bir süre hazır olamadım. Ancak 3 maç oynadıktan sonra kendimi buldum ve şu an yüzde 85-90 gibi gerçek futbolumu yakaladım. Elbette ki Trabzonspor'da kalmak istiyorum, ancak futbolda neyin ne zaman olacağı önceden belli olmaz. Şimdilik buradayız ve herhangi bir problemimiz yok. Eğer sezon sonu beni isterlerse ve anlaşabilirsek elbette burada kalırım.'' 
     
</TEXT>
</DOC>
