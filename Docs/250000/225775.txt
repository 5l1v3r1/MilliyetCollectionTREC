<DOC>
<DOCNO> 225775 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/26/son/sondun32.html </URL>
<DATE> 2004/03/26/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Hindistan Pakistan'la barış ebedidir 
</HEADLINE>
<TEXT>

     Genel seçim propaganda gezisine çıkan Hindistan Başbakanı Atal Bihari Vajpayii, ''Pakistan ile bir kez daha savaşmamız mümkün değil. Barışımız ebedi görünüyor'' dedi. 
     Batıda Pakistan'ın sınır kenti Lahor'a karayoluyla sadece 30 dakika mesafedeki Sihlerin kutsal kenti Amritsar'da halka hitap eden Vajpayii, bir yıldır Pakistan'la hız kazandırılan barış sürecine dikkat çekerek, ''Bir daha çatışacağımızı sanmıyorum. Bu barış süreci sonsuz olacaktır. Dostluğumuz ededi olacak'' diye konuştu. 
     Başbakan Birinci Yardımcısı Lal Krişna Advani ile birlikte halka hitap eden Vajpayii, genel seçimden sonra Haziran'da Pakistan ile temelli barış görüşmelerinin yeniden başlayacağını hatırlattı. 3 milyon 167 bin kilometrekarelik ülkede, genel seçim bölgeden bölgeye 20 Nisan-10 Mayıs arasında yapılacak. 
     
     BAHARAT UDAY YATRA 
     Bharatiya Janata Dal Birleşik Hindistan Partisi Genel Başkanı Başbakan Vajpayii, seçim gezilerini ''Baharat Uday Yatra'' Hindistan'ın Aydınlık Yolculuğu sloganıyla sürdürüyor. 
     Pakistan Devlet Başkanı Pervez Müşerref ile birlikte, İngiltere'den eşzamanlı bağımsızlığın kazanılmasından 57 yıl sonra başta Keşmir bölgesi için tarihi barış müzakereleri hamlesini gerçekleştiren Vajpayii, 1 milyar 50 milyonla Çin'den sonra dünyanın en büyük nüfuslu ikinci ülkesi olan Hindistan'da, son 5 yılda iktidardaki Bharatiya Janata Dal'ın koalisyon hükümetinin başkanlığını yürütüyor. 
     Nükleer savaş sanayisine karşılıklı olarak 1998 yılında sahip olan Hindistan ile Pakistan, yarım yüzyıl içinde üç büyük savaştan ikisini, zengin yeraltı kaynaklarına sahip doğa harikası Himalaya bölgesi Keşmir yüzünden yaptı. 
     
</TEXT>
</DOC>
