<DOC>
<DOCNO> 227074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/spor/spo04.html </URL>
<DATE> 2004/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Aba altından sopa 
</HEADLINE>
<TEXT>

   Trabzonspor Yönetimi, imza işini yokuşa süren Gökdeniz'e dişini gösterdi. İdareciler, "Ya önerdiğimiz parayı kabul eder, ya da Avrupa'da bir kulübe gider. Aksi taktirde kenarda oturabilir" dedi 
      
   Üstü kapalı tehdit 
   İSTANBUL kulüplerinin transfer listesinin ilk sırasında yer alan Gökdeniz ile yapılan görüşmelerden sonuç alamayan Trabzonspor Yönetimi, genç yıldızı üstü kapalı tehdit etti. Pazarlık masasında Gökdeniz'in, "Gelecek yıl alacağım olan 750 milyar lirayı, 1,5 trilyon liraya çıkarın. Daha sonraki her yıl için de 1,5 milyon dolar verirseniz, imzayı atayım" sözleriyle canları sıkılan Bordo - Mavililer, farklı yöntemler uygulayabileceklerini ileri sürdü. 
   
   Hacıoğlu gündemde 
   GÖKDENİZ'İN sözleşmesini uzatacağına inandığını söyleyen yöneticiler, "Ama işi yokuşa sürmeye kalkarsa, kendisini en iyimser ihtimalle Avrupa'da bir takıma satarız. Bu da olmazsa, Gökdeniz bir sezon yedek oturur veya tribüne çıkar. Bakalım bir sezon oynamayan futbolcuya hangi kulüp büyük paralar öder " dedi. Bu oyuncu için alternatifler de düşünen yönetimin, ilk isim olarak Diyarbakırspor'dan Murat Hacıoğlu'nu ilk sıraya aldığı öğrenildi. 
   
   Şota beklentisi    TRABZONSPOR, eski futbolcusu Şota'yı mercek altına aldı. Yeniden Bordo - Mavili formayı giymek isteyen Gürcü oyuncunun özellikle sağlık sorununu incelemeye alan Karadeniz ekibinin, teknik heyetin raporu doğrultusunda bu futbolcuya öneri götüreceği belirtildi. Basın Sözcüsü İbrahim Şahin, "Şota, Trabzon'da çok sevilen bir oyuncu ve bu konu speküle edilebilir. Bu nedenle fazla birşey söylemeyeceğiz" diye konuştu. 
   
   'İstanbulspor'a dikkat '    Doğan uyardı 
   TRABZONSPOR Teknik Direktörü Ziya Doğan, futbolcularını İstanbulspor konusunda uyardı. Rakiplerinin kümede kalmak için son kozunu oynadığını vurgulayan Doğan, oyuncularına Fenerbahçe'nin Adanaspor örneğini hatırlattı. 
   
   Kalecilere özel 
   MİLLİ futbolcularından yoksun olarak İstanbulspor maçı hazırlıklarını sürdüren Bordo - Mavililer dünü iki antrenmanla geçirdi. Doğan, idmanda kalecileri Petkoviç ve Hasan Sönmez'in üzerinde durdu, ikisine de özel çalışma yaptırdı. 
   
   100 bin üye kampanyası    TRABZONSPOR, 100 bin üyeye sahip olmak için düğmeye basıyor. Tahminen 9 milyon taraftarı bulunduğunu söyleyen Basın Sözcüsü İbrahim Şahin, "Dinamik taraftarımızı harekete geçirmek için kampanyaya başlıyoruz. Türkiye'de bu konuda bir ilki gerçekleştirmiş olacağız. Bu proje bize güç verecektir" diye konuştu. Bordo-Mavililer'in kampanyaya bugün başlayacağı ifade edildi. 
   
   Yattara'ya talip çıktı    TRABZONSPOR'UN başarılı futbolcusu Yattara'ya Belçika'nın Brugge takımının talip olduğu öğrenildi. Brugge'ün Gineli oyuncu için 1.5 milyon doların üzerinde bir bonservis bedelini gözden çıkardığı belirtildi. Yattara'nın Brugge dışında Lockeren ve Genk kulüplerinin de listesinde olduğu bildirildi. Bordo - Mavili futbolcu, transferi konusunda, "Burada mutluyum. Hiç bir takıma gitmeyi düşünmüyorum" dedi. 
   
   
   
</TEXT>
</DOC>
