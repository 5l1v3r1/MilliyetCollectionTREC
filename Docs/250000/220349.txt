<DOC>
<DOCNO> 220349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/06/son/sontur41.html </URL>
<DATE> 2004/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Muş Valisi "50 binin üzerinde vatandaşımız mağdur durumdadır" 
</HEADLINE>
<TEXT>

     Muş Valisi Yıldırım Kartal, ''Muş'un şu anda içerisinde bulunduğu durum bir afet halidir'' dedi. 
     Kartal, Karasu Nehri'nin taşması sonucu su altında kalan evleri incelemek amacıyla Sungu Beldesi'ne yaptığı ziyarette, karın erimesi ve yağmur nedeniyle ilde su taşkınları olaylarının yaşandığını belirterek, ''50 binin üzerinde vatandaşımız mağdur durumdadır'' diye konuştu. 
     Şu anda en büyük sorunlarının Alpaslan 1 Barajı'nda yaşanan taşkın nedeniyle Bulanık İlçesi'ne bağlı Dokuzpınar, Okçular ve Hoşgeldi köyleri olduğunu ifade eden Kartal, şunları kaydetti 
     ''Muş'un şu anda içerisinde bulunduğu durum bir afet halidir. Yetkililere durumumuzu ilettik. Alpaslan 1 barajının taşması nedeniyle sular altında kalan 3 köyde vatandaşları tahliye çalışmaları aralıksız devam ediyor. Tahliye edilen vatandaşlarımız ya akrabalarının yanına ya da yatılı bölge okullarına yerleştiriliyor.'' Söz konusu köylere daha önce taşkın ihtimali nedeniyle köylerini boşaltmaları konusunda yazı gönderdiklerini anlatan Kartal, köylerde yaşayan vatandaşların bu uyarılarına rağmen evlerinden ayrılmadıklarını bildirdi. 
     Kartal ayrıca, su taşkınlarından zarar gören bölgelerdeki hasar tespit çalışmalarının suların çekilmesinin ardından yapılacağını ve devletin vatandaşın zararını karşılayacağını söyledi. 
     
</TEXT>
</DOC>
