<DOC>
<DOCNO> 235230 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/son/soneko31.html </URL>
<DATE> 2004/04/27/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Unakıtan KKTC ile lokmamızı paylaşmayı sürdürürüz 
</HEADLINE>
<TEXT>

     Dilek Kocabaş 

Maliye Bakanı Kemal Unakıtan, yabancı yatırımcılarda Türkiye'ye olan ilginin tepe noktaya ulaştığını bildirdi. 
     Uluslararası finans kuruluşu Merrill Lynch'in Londra'da düzenlediği toplantılarda yabancı yatırımcılarla bir araya gelen Unakıtan, görüştüğü yatırımcıların, Türkiye'nin makro-ekonomik göstergelerindeki iyileşmeleri çok iyi gördüklerini tespit ettiğini belirtti. 
     Yatırımcıların, gösterdikleri ilgiye karşılık Türkiye'nin gerek özel, gerekse kamu sektörünün piyasalara arzını yetersiz bulmaktan şikayetçi olduklarını da kaydeden Unakıtan, ''Bana hisse senedi piyasalarında yeterince arz olmadığını, yatırımcıların ise Türkiye'den bunu beklediklerini söylüyorlar. Zira göstergeler çok iyi'' dedi. 
     Özellikle Erdemir, Telekom, Petkim gibi büyük şirketlere olan ilginin yoğun olduğunu vurgulayan Unakıtan, ''İlginin ve talebin Doğu Avrupa'ya duyulan ilgiden bile fazla olduğu görülüyor'' diye konuştu. 
     
     KKTC'DE EKONOMİ CANLANACAK 
     Unakıtan, geçen hafta sonunda Kıbrıs'ta her iki kesimde yapılan referandumların ardından gelinen noktayı değerlendirirken de KKTC'de 'evet' diyen halkın, bu kararlarıyla bugüne kadar ambargolar yüzünden eli-kolu bağlı durumda olan devletin önünü açacağına inandığını bildirdi. 
     Bu durumun ekonomik canlanmaya yol açacağını, yatırımları çekeceğini, Kuzey Kıbrıs'ta üretilen malların yurt dışına açılmasına olanak sağlayacağını da belirten Unakıtan, KKTC'nin gelecekte Türkiye'nin yardımına ihtiyaç duyup duymayacağı yolundaki soru üzerine de şunları söyledi 
     ''Biz her zaman KKTC'de yaşayan kardeşlerimizle lokmamızı paylaştık. Bundan sonra da paylaşmaya hazırız. Onlar bizim kardeşlerimizdir, iyi günde, kötü günde yanlarında oluruz. Ama tahmin ediyorum ki bundan sonra KKTC'nin Türkiye'nin katkılarına uzun vadede daha az ihtiyacı olacaktır.'' Akşama kadar yatırımcılarla olan toplantılarını Merrill Lynch'in binasında sürdürecek olan Bakan Unakıtan, yarın da bir başka uluslararası finans kuruluşu olan Morgan Stanley'in düzenlediği toplantılara katılacak. 
     Bakan Unakıtan'ın Londra'daki toplantılarını tamamlamasının ardından, 29 Nisan Perşembe günü Türkiye'ye dönmesi bekleniyor. 
     
</TEXT>
</DOC>
