<DOC>
<DOCNO> 208308 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/13/son/sondun13.html </URL>
<DATE> 2004/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ta bir kadının gözaltına alınması Felluce'yi ayağa kaldırdı .. 
</HEADLINE>
<TEXT>

     Irak'ın Felluce kentinde, bir Iraklı kadının Amerikan askerlerince gözaltına alınmasını protesto için yüzlerce kişi sokağa döküldü. 
     Göstericiler, kadının evine dün askerlerce yapılan baskında, Amerikan karşıtı eylemlerde bulundukları gerekçesiyle kocası ve kayınbiraderinin de gözaltına alındığını anlattılar. 
     Kadının birkaç saat sonra serbest bırakıldığı bildirildi, ancak Fellucelilerin kızgınlığı geçmedi. 
     Gösteriye katılan yaklaşık 500 kişi, ''Korkak Bush'', ''Bacımıza dokunmayın'' şeklinde sloganlar attı. 
     Din adamı şeyh Tafir, ''Bu kadın hepimizin şerefini temsil ediyor. Böyle bir şey bir kez daha olursa, yemin ederim ki Felluce halkından şimdiye kadar görmediğiniz tepkiyi göreceksiniz'' diye konuştu. 
     ABD ordusundan ise kadının gözaltına alınması ve serbest bırakılmasıyla ilgili açıklama gelmedi. 
     
</TEXT>
</DOC>
