<DOC>
<DOCNO> 224004 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/20/son/sondun35.html </URL>
<DATE> 2004/03/20/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Saakaşvili Ermenilerin uğradığı zulmü kınadığım doğru değil 
</HEADLINE>
<TEXT>

     Gürcistan Cumhurbaşkanı Mihail Saakaşvili, basında çıkan ''1915'te Ermenilerin uğradığı zulmü kınadığı'' yönündeki haberlerin doğru olmadığını söyledi. 
     Saakaşvili, Tiflis'te AA'ya yaptığı açıklamada, ''Ermenistan ziyaretimde, protokol gereği Ermeni anıtını ziyaret ettim. Burada dedim ki, Ermenilerin mutluluğunu da, acısını da paylaşıyoruz. Bazı Ermeni yazarlar bu sözlerimi çarpıtmış, bugün haberdar olduğum bu konuyu inceletiyorum. Tarihi olaylar tarihte kalmalıdır'' dedi. Acaristan'daki gerginlik sürecinde Rusya ve Türkiye'nin tarafsız tutumundan ve olaylara ağırlığını koymasından mutluluk duyduklarını ifade eden Saakaşvili, Acaristan'ın özerk yönetiminin değiştirilmesi gibi bir niyetleri olmadığını, burada demokrasinin yerleşmesini istediklerini, aynı zamanda bölgedeki Müslüman nüfusun din özgürlüğüne kesinlikle dokunulmayacağını belirtti. 
     Saakaşvili, iki ülkenin sıkı dostluğu bulunduğunu, Türkiye'ye müteşekkir olduklarını belirterek, ''Türk halkı, en zor dönemlerimizde elindeki bir lokma ekmeği bizimle paylaştı. Bunları hiçbir zaman unutmayacağız'' diye konuştu. 
     Türkiye'nin AB'ye girmesini temenni ettiklerini belirten Saakaşvili, bu süreçte Türk hükümetinin tecrübelerinden yararlanmak istediklerini ve gelecekte hem Gürcistan'ın, hem Türkiye'nin AB üyesi olacağı inancını taşıdığını kaydetti. 
     Saakaşvili, Başbakan Recep Tayyip Erdoğan'ın, çok sevdiği, takdir ettiği ve kendisine örnek aldığı bir lider olduğunu belirterek, ''Çok defalar Türkiye'de bulundum. Dünyanın hiçbir yerinde görmediğim sıcaklığı Türkiye'de gördüm'' dedi. 
     
</TEXT>
</DOC>
