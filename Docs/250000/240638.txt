<DOC>
<DOCNO> 240638 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/17/son/sondun04.html </URL>
<DATE> 2004/05/17/ </DATE>
<TIME> 08.45 </TIME>
<AUTHOR>  </AUTHOR>
<HEADLINE>
Kerbela ve Nasıriye'de çatışmalar 14 ölü, 46 yaralı 
</HEADLINE>
<TEXT>

     Irak'ta Kerbela kentinde koalisyon kuvvetleriyle Şii milisleri arasındaki çatışmalarda dün gece 5 milisin öldüğü bildirildi. 
     Hastane kaynaklarına göre, gece boyunca devam eden çatışmalarda 32 milis yaralandı. 
     Bazı görgü tanıkları, milislerin ölü ve yaralılarını başka yerlere naklettiklerini gördüklerini söylediler, ancak sayı vermediler. 
     Bağdat'ın 110 kilometre güneyindeki Kerbela'da dün çok şiddetli çatışmalar olmuştu. Kente giren Amerikan tankları, İmam Hüseyin ve İmam Abbas türbelerinin önünde bir süre durmuştu. 
     Güneydeki Nasıriye kentindeki çatışmalarda da 9 Iraklının öldüğü bildirildi. Kentteki hastanenin müdürü Ali Nasır Divan, radikal Şii milisleriyle İtalyan askerleri arasında dün geceki çatışmalarda 14 Iraklının yaralandığını söyledi. 
     Kentte bu sabah durumun sakin olduğu belirtildi. 
     İtalyan haber ajansı da, çatışmalarda çok sayıda İtalyan askerinin yaralandığını bildirdi. 
     
</TEXT>
</DOC>
