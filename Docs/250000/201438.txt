<DOC>
<DOCNO> 201438 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/11/son/sontur16.html </URL>
<DATE> 2003/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Nakiye Ergül sokağında terörün izleri siliniyor... 
</HEADLINE>
<TEXT>

     Şişli Belediyesi tarafından restorasyon çalışmaları tamamlanan, binaları onarılan Nakiye Ergül Sokak, cumartesi günü Hahahambaşı'nın katılacağı şölen ile açılacak. 
     Şişli Belediye Başkanı Mustafa Sarıgül'ün verdiği bilgilere göre, İstanbul'da 15 Kasım günü Beth İsrael Sinagogu'nu yönelik bombalı saldırı sonrasında harabeye dönen Nakiye Ergül Sokak'ta binaların onarımları tamamlanırken, sokak yeni bir görünüme kavuşturuldu. 
     Belediye işçilerinin on gündür, 24 saat aralıksız çalışmaları sonucunda sokağa parkeler döşendi, binalar yenilendi. 
     Sarıgül, sokağın yeni haliyle Hahambaşı İshak Haleva'nın katılımıyla düzenlenecek törenle açılacağını bildirdi. Etnik müziklerin, türkülerin, halk oyunlarının yer alacağı açılışın şölen havasında geçeceğini söyledi. 
     Sarıgül, Haleva'nın konuşma yapacağını törende Musevi Cemaati'nin de katılacağını kaydetti. 
     Nakiye Ergül Sokak'ın açılış töreni, cumartesi günü saat 12.00'de gerçekleştirilecek. 
     
</TEXT>
</DOC>
