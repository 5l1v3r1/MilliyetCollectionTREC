<DOC>
<DOCNO> 214585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/11/son/sontur40.html </URL>
<DATE> 2004/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Adalet Bakanı Kıbrıs görüşmelerinin sürmesi iyiye alamet... 
</HEADLINE>
<TEXT>

     Adalet Bakanı ve Hükümet Sözcüsü Cemil Çiçek, New York'ta Kıbrıs'lı liderler ile BM Genel Sekreteri Kofi Annan arasında görüşmelerin sürmesini ''iyiye alamet'' olarak değerlendirdi. 
     Çiçek, AK Parti TBMM Grup toplantısında gazetecilerin sorularını yanıtladı. TBMM Genel Kurulu'da bugün yapılması planlanan Kıbrıs konulu Genel Görüşme önergesinin öngörüşmesinin ertelenmesinin nedeninin sorulması üzerine Çiçek, ''New York'ta görüşmeler sürerken, burada konuyu tartışmak sakıncalı olabilirdi. Bu nedenle ertelendi'' dedi. 
     New York'ta görüşmelerin sürmesini ''iyiye alamet'' olarak değerlendiren Çiçek, konuyla ilgili sorulara karşılık, ''işin bu safhasında Kıbrıs konusunda ne kadar az konuşursak o kadar bu işe pozitif katkı sağlamış oluruz'' dedi. 
     Çiçek, Genel Görüşme'nin daha sonra yapılacağını belirterek, Hükümet'in böylesine önemli bir dış politika konusunda TBMM'yi bilgilendirme iradesini ortaya koymasının önemine işaret etti. Çiçek, ''Bu bilgiyi her zaman veririz. Bugün olmazsa yarın veririz, ama her halükarda veririz. Oradaki görüşmeler devam ediyor. Bu safhada ne kadar az konuşursak o kadar faydalı oluruz'' dedi. 
     Görüşmeleri nasıl değerlendirdiği sorusuna karşılık Çiçek, ''Siz ne anlıyorsanız odur'' karşılığını verdi. 
     Devlet Bakanı ve Başbakan Yardımcısı Abdüllatif Şener de konuyla ilgili soruları yanıtsız bıraktı. Şener, Bakanlar Kurulu'nda bakanların konuyla ilgili konuşmaması yönünde karar alınıp alınmadığı sorusuna, ''Hayır. Bazı konular vardır ki karar almaya gerek yok. İnsanlar aklıselimle bir sonuca varırlar'' dedi. 
     
</TEXT>
</DOC>
