<DOC>
<DOCNO> 222879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/16/son/sontur18.html </URL>
<DATE> 2004/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
"SSK'lılara 2. sınıf insan muamelesi yapanlara ceza var" 
</HEADLINE>
<TEXT>

     Çalışma ve Sosyal Güvenlik Bakanı Murat Başesgioğlu, ''SSK'lı hastalara ikinci sınıf vatandaş muamelesi yapanlar hakkında cezai müeyyide uygulanacak'' dedi. 
     Başesgioğlu, SSK'ya devredilen Demiryolu Doğumevi Kadın ve Çocuk Hastalıkları Hastanesi'nin açılış töreninde, 45 gün gibi kısa sürede teknik donanımı yenilenen hastanenin kentteki önemli bir boşluğu dolduracağını belirterek, hükümet olarak sağlık hizmetlerine önem verdiklerini kaydetti. 
     Sağlık kurumlarının 1 Ocak'tan itibaren ortak kullanıma açılması sonucu SSK hastanelerinde yaşanan yoğunluğun yüzde 25-30 oranında azaldığına işaret eden Başesgioğlu, şöyle konuştu 
     ''Sağlık kurumlarının ortak kullanımı konusunda başlattığımız çalışma ile SSK hastanelerindeki kuyrukların önlenmesi ve modernizasyonunda büyük yol katettik. Kaynaklarımız kısıtlı olduğu için yeni binalar yapmak yerine atıl durumdaki sağlık kurumlarını aktif hale getirip vatandaşın hizmetine sunuyoruz. Genel Sağlık Sigortası sistemine geçildiğinde vatandaşlar özel, üniversite veya kamu hastaneleri ayrımı yapmaksızın istedikleri hastaneden sağlık hizmeti alabilecek. SSK'lı hastalara ikinci sınıf vatandaş muamelesi yapanlar hakkında cezai müeyyide uygulanacak.'' Başesgioğlu, Eskişehir Fizyoterapi Merkezi'nin açılması için proje hazırlanması konusunda genel müdür ve daire amirlerine talimat verdiğini anlatarak, Bakanlığın bu konuda her türlü desteği vereceğini bildirdi. 
     Eskişehir Bölge Hastanesi'ne 3 trilyon lira kaynak aktararak Göğüs Cerrahisi ve Onkoloji servislerini hizmete açmayı planladıklarını da ifade eden Başesgioğlu, sağlık hizmetlerinin iyileştirilmesi konusunda ülke genelinde önemli projelere imza attıklarını sözlerine ekledi. 
     Çalışma ve Sosyal Güvenlik Bakanı Murat Başesgioğlu, Vali Kadir Çalışıcı, Ak Parti Eskişehir milletvekilleri Fahri Keskin ve Muharrem Tozçöken ile hastanenin açılışını yaptı, Başhekim Gültekin Güney'den sağlık kurumu hakkında bilgi aldı. 
     
</TEXT>
</DOC>
