<DOC>
<DOCNO> 232744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/19/son/sondun32.html </URL>
<DATE> 2004/04/19/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Denktaş İnşallah son 23 Nisan'ımız olmaz... 
</HEADLINE>
<TEXT>

     23 Nisan Ulusal Egemenlik ve Çocuk Bayramı kutlamalarına katılmak amacıyla KKTC'de bulunan çeşitli ülkelerden çocuklar, yöresel kıyafetleriyle Cumhurbaşkanı Rauf Denktaş'ı ziyaret ettiler. 
     Ev sahibi Kıbrıslı Türk çocuklar yanında Türkiye, Bulgaristan, Sırbistan, Makedonya, Gürcistan, Romanya ve Azerbaycan dahil birçok ülkeden gelen çocuklar, Cumhurbaşkanı Denktaş'a ülkelerine özgü yerel hediyeler verdiler, iyi dileklerini ilettiler ve Denktaş'ın elini öptüler. 
     Denktaş, KKTC İlköğretim Dairesi Müdürü Hatice Düzgün ve organizasyon komitesi üyeleri ile öğretmenler eşliğinde Cumhurbaşkanlığı'na konuk olan çocuklara zaman zaman sorular yöneltti. Azerbaycan'dan gelen minik öğrencinin ''Kuzey Kıbrıs'ın tanınmaya ihtiyacı var'' şeklindeki sözlerinden memnuniyet duyan Denktaş, KKTC okullarını temsil eden minik öğrenciye ise ''Referandumda ne diyeceksin '' diye sordu. 
     Cumhurbaşkanı Denktaş, öğrencilere hitaben İngilizce ve Türkçe olarak yaptığı kısa konuşmada da, 23 Nisan'ın önemi ve bu günü çocuklara hediye eden Atatürk'ün kişiliği hakkında kısa bilgi verdi. 
     
     ECEVİT'LER KKTC'YE GELİYOR 
     Çocuklar arasında sevgi ve kardeşliğin önemini vurgulayarak konuk öğrencileri yeniden adaya davet eden Denktaş, heyette bulunan Türk çocuklara da ülkelerini ve bayraklarını iyi tanıtmalarını tavsiye etti. 
     Referanduma yönelik kaygılarını ve ''evet'' yanıtı verilmesi halinde devletin ortadan kalkacağını tekrarlayan Cumhurbaşkanı Denktaş, ''İnşallah son 23 Nisan olmaz'' diye konuştu. 
     Cumhurbaşkanı Denktaş, Demokratik Sol Parti DSP Genel Başkanı, eski Başbakan Bülent Ecevit ve eşi DSP Genel Başkan Yardımcısı Rahşan Ecevit'in yarın KKTC'ye geleceğini de açıkladı. Denktaş, Ecevit'lerin KKTC'de bir gün kalacaklarını belirtti. 
     
</TEXT>
</DOC>
