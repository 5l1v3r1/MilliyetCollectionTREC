<DOC>
<DOCNO> 207522 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/09/son/soneko24.html </URL>
<DATE> 2004/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF Temsilcisi Brekk Maaş zamları karşısında ek önlemler alınmalı 
</HEADLINE>
<TEXT>

     Uluslararası Para Fonu IMF Türkiye Daimi Temsilcisi Odd Per Brekk, ekonomik programın kararlılıkla sürdürülmesi halinde Türkiye'nin 2004 yılında, yüzde 5 büyüme, yüzde 12'ye gerileyen enflasyon ve mali piyasalar ile Hükümet'in borç pozisyonunda gelişmeler göreceğini söyledi. 
     Brekk, A.A muhabirinin ekonomideki son gelişmeler ve beklentilerle ilgili sorularını yanıtladı. 
     2003 yılı performansına ilişkin soruya karşılık Brekk, ''Türkiye'nin, 2003 yılındaki makro ekonomik performansı güçlüydü, ayrıca mali piyasa algılaması da önemli gelişme gösterdi. Enflasyon, yüzde 20'lik hedefin altında yüzde 18.5 olarak gerçekleşti. Ekonomik büyüme muhtemelen yüzde 5 oranını aşacak. TL'nin değer kazanması ise faiz oranlarının düşmesi ve Hükümet'in borç oranının güçlenmesine katkıda bulundu'' yanıtını verdi. 
     Brekk, ''bu olumlu gelişmeler, ekonomik programın istenilen sonuçları verdiğini gösteriyor'' şeklinde konuştu. 
     
     EK ÖNLEMLER ALINMASI GEREĞİ... 

     Ekonomide genel denge açısından, yüzde 6.5'lik faiz dışı fazla hedefine dikkati çeken Brekk, yüzde 6.5 oranındaki kamu sektörü faiz dışı fazla hedefinin yakalanması için Hükümetin, emekli maaşları ve asgari ücretteki artışı karşılama çerçevesinde, ek önlemler alması gereği bulunduğunu vurguladı. 
     ''Hükümetin, programa sadık kalması ve sıkı bütçe disiplininden sapmaya izin vermemesi önemlidir'' şeklinde konuşan Brekk, programın, enflasyon ve ekonomik büyüme alanlarında çok iyi sonuçlar verdiğini, Türk Halkı'nın refahı açısından programın sapmadan devam etmesi gerektiğinin altını çizdi. 
     Enflasyonda bu yıl yüzde 12'nin hedeflendiğini ve düşüşün de sürdüğünü belirten Brekk, geçen aylarda, mevsimsel değişkenlerin hariç tutulması durumunda, enflasyonun 2004 hedefinin de altına indiğini kaydetti. 
     
     BORÇLARIN GERİ ÖDENMESİ... 

     Borçların finansmanında, piyasaların programa olan güveninin çok önemli olduğuna işaret eden Brekk, Türkiye'nin, 2004 yılında, borçlarını geri ödemede bir sorunla karşılaşacağını zannetmediklerini ifade etti. 
     Brekk bir soru üzerine, Türkiye'nin, IMF kredilerinin geri ödemesini uzatmak için prensip olarak yeni bir ödeme planı isteyebileceğini, fakat böyle bir isteğin İcra Direktörleri Kurulu tarafından onaylanması gerektiğini hatırlatırken, ancak Türk Hükümeti ile IMF arasında bu konuda herhangi bir görüşme yapılmadığını bildirdi. 
     
     TL'NİN DEĞERLENMESİ... 

     TL'nin aşırı değerlendiği şeklindeki yorumlara da değinen Brekk, Türkiye'nin dış rekabet kapasitesinin, ücretler düzeyi ve verimlilikteki büyüme dikkate alındığı zaman elverişli olduğunu, ayrıca ABD Doları dışında, TL'nin, reel efektif koşullarda, diğer para birimlerine karşı değer bile kaybettiğini kaydetti. 
     İhracatın da iyi gittiğini belirten Brekk, TL'nin değer kazanmasının bir güven işareti olduğunu, ayrıca enflasyonun düşmesine önemli katkıda bulunduğunu vurguladı. 
     
     SICAK PARA... 

     Brekk, ''sıcak para'' olarak da ifade edilen kısa vadeli sermaye hareketleri konusunda ise şu andaki Cari İşlemler açığının, Türkiye'nin yurtdışından sermaye girişine dayalı politikasını sürdürmesi anlamına geldiğini, bu çerçevede ekonomik programı tam olarak uygulamanın, piyasa güvenini kazanmaya yardım edeceğini ifade etti. 
     
</TEXT>
</DOC>
