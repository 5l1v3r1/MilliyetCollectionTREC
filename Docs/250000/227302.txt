<DOC>
<DOCNO> 227302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/son/sonspo22.html </URL>
<DATE> 2004/03/31/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
A. Sebatspor Fener maçından 3 puan alırsak müthiş olur... 
</HEADLINE>
<TEXT>

     Akçaabat Sebatspor Teknik Sorumlusu Mehmet Birinci, Fenerbahçe maçından almaları gerekenin 1 puan olduğunu ancak bunun 3 puana dönüşmesinin müthiş olacağını söyledi. 
     Birinci, Akçaabat Sebatspor Tesisleri'nde düzenlediği basın toplantısında yaptığı açıklamada, Fenerbahçe deplasmanından puansız dönmek istemediklerini belirterek, ''Ligden düşmeme mücadelesi veriyoruz. Bu doğrultuda Fenerbahçe maçı bizim için hayati önem taşıyor. Bizim için almamız gereken 1 puan ama bu puan 3 puana dönüşürse bizim için müthiş olur'' dedi. 
     Fenerbahçe'nin ceza almasını ve bu karşılaşmayı seyircisiz oynamayı beklediklerini dile getiren Birinci, ''Ancak bu gerçekleşmedi. Benim düşüncem, Fenerbahçe seyircisi 12. adam değil, 1. adam. Fenerbahçe'nin her karşılaşmada büyük bir seyirci avantajı var'' diye konuştu. 
     Birinci, taraftarlarının takıma sahip çıkmadığını da kaydederek, şöyle konuştu 
     ''Biz her zaman gelip geçiciyiz. Önemli olan Akçaabat Sebatspor'un ligde kalmasıdır. Bu da bir bütünlük içinde olur. Taraftarlar, takımını desteklemelidir. Biz, taraftar avantajımızı değerlendiremedik. Görevde olduğum dönemdeki 18 maçlık periyoda bakıldığında puan olarak 8. sıradayız. Ancak çok eleştiriler aldık. Akçaabat Sebatspor, ligde kalacaktır. Ancak ligden düşersek, geri dönüşümüz olmaz.'' 
     
     ERMAN VE OKTAY'IN GÖRÜŞLERİ 
     Kırmızı-beyazlı takımın kaptanı Erman Özgür, Fenerbahçe maçından galibiyetle ayrılarak bir sürpriz gerçekleştireceklerini söyledi. 
     Erman, Fenerbahçe maçının hazırlıklarını iyi bir biçimde sürdürdüklerini belirterek, ''Fenerbahçe maçından galibiyetle ayrılmak bizim için sürpriz olur. Ama futbol sürprizlere gebedir. Biz bunu gerçekleştireceğiz'' diye konuştu. 
     Oktay ise, Fenerbahçe maçının fazla büyütülmemesi gerektiğini kaydederek, ''Bizim için tüm maçlar önemli. Fenerbahçe maçı da bunlardan biri. Akçaabat Sebatspor'un ligde kalması için herşeyi yapacağız'' dedi. 
     
</TEXT>
</DOC>
