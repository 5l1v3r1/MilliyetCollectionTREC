<DOC>
<DOCNO> 204324 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/25/yasam/yas02.html </URL>
<DATE> 2003/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Kürtçe başladı Türkçe bitirdi 
</HEADLINE>
<TEXT>

   Tiyatrocu Murat Batki, Kurmanci lehçesiyle hazırladığı gösterisini Zazaca konuşan Tunceli'de anlayan çıkmayınca Türkçe oynadı... 
      FERİT DEMİR DHA 
   
   Diyarbakırlı tiyatrocu Murat Batki, Kurmanci lehçesiyle yapacağı Kürtçe stand - up gösterisini, izleyiciler anlamadığı için Türkçe tamamladı. 
   İstanbul'daki Mezopotamya Kültür Merkezi MKM sanatçısı Batki'nin Tunceli Halk Eğitim Merkezi Salonu'ndaki gösterisini yaklaşık 150 kişi izledi. Batki, "Uzundilli" anlamına gelen "Zimandirej" adlı gösterisinde Kurmanci lehçesiyle konuşmaya başladı. 
   Ancak yörede Zazaca lehçesi konuşulduğu için, izleyiciler Batki'yi anlamakta zorluk çekti. 
   
   Anlayacağınız dil 
   Bunun üzerine Batki de, "İzleyenlerin çoğu Kürtçe anlamıyor. Siz galiba Zazaca anlıyorsunuz. O zaman ben de sizin anlayacağınız dilden, yani Türkçe anlatayım. İnşallah bir gün birileri çıkar Zazaca bir oyun sahneler" dedi. 
   Afişlerinde Kürtçe yapılacağı duyurulan stand - up gösterisini Türkçe olarak sahneleyen Batki, zaman zaman esprilerinde Kürtçe kelimeler de kullandı. 
   
   "Tanışma süreci"    KÜRTÇEnİn dört ana lehçeden oluştuğunu belirten Kürt Enstitüsü Yönetim Kurulu Üyesi Mehdi Tanrıkulu, şunları söyledi "Lehçelerin her yerde anlaşılması mümkün değil. Şu an bir tanışma sürecindeyiz. Dil öğretme ve araştırma faaliyetleri sürüyor. Yayınlarda Kurmanci lehçesine ağırlık verilmesi gerekiyor. Yine de, diğer lehçeleri kapsayacak yayınlar yapılması, bu lehçelerin de unutulmaması gerekli." 
   
   
</TEXT>
</DOC>
