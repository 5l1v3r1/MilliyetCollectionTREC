<DOC>
<DOCNO> 230397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/11/son/soneko03.html </URL>
<DATE> 2004/04/11/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Büyük yatırıma vergi tatili... 
</HEADLINE>
<TEXT>

     Yabancı yatırımcıların Türkiye'ye çekilmesi ve yerli yatırımcıların da komşu ülkelere kaçışının önlenmesi için büyük yatırıma ''vergi tatili'' geliyor. 
     Vergi Konseyi'nin geçen yıl önerdiği büyük yatırımlara dönük teşvik tedbirleri için Gelirler Genel Müdürlüğü ile Vergi Konseyi yetkilileri ortak bir çalışma yürütüyor. Ana ilkelerde mutabakata varılan söz konusu çalışma, Hazine Müsteşarlığı ve Devlet Planlama Teşkilatı'nın DPT görüşünün alınmasından sonra vergi kanunlarında değişiklik öngören tasarıya eklenerek, Başbakanlığa gönderilecek. 
     
     BÜYÜK YATIRIMA BÜYÜK TEŞVİK 
     A.A muhabirinin Vergi Konseyi Başkanı Mustafa Uysal'dan aldığı bilgiye göre, yeni düzenleme ile hem Türkiye'nin bir yatırım üssüne dönüştürülmesi, hem de yabancı yatırımcılar için yatırım merkezi olması amaçlanıyor. Buna yönelik çeşitli vergisel teşviklerin hayata geçirilmesi öngörülüyor. 
     Büyük yatırımların teşviki çalışmalarında Vergi Konseyi, 150 milyon euro ve bunun üzerinde olan yerli ve yabancı yatırımlar için vergi tatili önerisinde bulundu. Bu öneride söz konusu yatırımlardan 10 yıl süreyle kurumlar vergisi alınmaması, bunu takip eden 5 yıllık dönemde de kurumlar vergisinin yarı yarıya tahsil edilmesi yeraldı. 
     Gelirler Genel Müdürlüğü ile yürütülen çalışmalarda, vergi tatili kabul görürken, bunun 2 kademeli uygulanması görüşü ağırlık kazandı. Buna göre, 50 milyon ile 150 milyon euro arasındaki yatırımlara daha kısa, 150 milyon euro'nun üzerindeki yatırımlara ise 10 yıl gibi daha uzun vadeli süreli kurumlar vergisi muafiyeti uygulanması üzerinde duruluyor. Buna ilişkin süreler, Hazine ve DPT ile yapılan değerlendirmeler sonrasında kesinleşecek. 
     Bu tür yatırımlara bedelsiz arsa tahsisi gibi çeşitli kolaylıklar da hayata geçirilebilecek. Aynı şekilde yabancı yatırımcıların teknolojilerini de getirmesi için de, lisans bedelleri konusunda düşük vergi uygulanabilecek. 
     
     HOLLANDA MODELİ DE GELİYOR 
     Bir başka düzenleme ile de Hollanda modeli ülkemizde de hayata geçirilerek, Türkiye, yatırım merkezi olacak. 
     Getirilecek yeni vergi düzenlemeleri ile Doğu Avrupa, Balkanlar, Ortadoğu ve Türk Cumhuriyetlerine yatırım yapacak yabancı yatırımcıların Türkiye'yi yatırım merkezi yapması sağlanacak. Bu kapsamda da, yabancı yatırımcıların kar paylarını Türkiye'ye getirmesi halinde bunlar vergilendirilmeyecek, bunların tekrar yurt dışına götürülmesi halinde ise stopaj şeklindeki vergilemede düşük oran uygulanacak. 
     
     YATIRIM FAKİRİYİZ 
     Bu arada Vergi Konseyi Başkanı Uysal, işsizlik oranının ciddi boyutlara ulaştığı Türkiye'de yerli yatırımcıların Bulgaristan, Romanya, Macaristan, Suriye gibi çevre ülkelere yatırıma yöneldiğini, yabancı sermayenin de Türkiye'ye fazla rağbet göstermediğini belirtti. 
     Bu aşamada yerli ve yabancı yatırımcının önünü açma zorunluluğu bulunduğunu kaydeden Uysal, Türkiye'nin yatırım potansiyelinin sadece 20'de birini değerlendirebildiğini bildirdi. 
     Çin'e 2000 yılında 100 milyar, 2001'de 70 milyar, 2002'de 66 milyar dolar doğrudan yabancı sermaye yatırımı yapıldığına dikkat çeken Uysal, şöyle devam etti 
     ''Doğrudan yabancı yatırımın kişi başına milli gelire oranı bakımından da Türkiye, çok düşük seviyede kalıyor. Bu oran bizde binde 4, Bulgaristan'da yüzde 8.4, Slovakya'da yüzde 10.4, Çek Cumhuriyeti'nde ise yüzde 9. Bu rakam bizde yüzde 10 olsa, yılda 25 milyar dolarlık yatırımı ifade eder.'' Yabancı yatırımcı ne istiyor Güven istiyor. Geçmişte yüzde 200 yatırım indirimi verdik, sıfır vergi alacağız dedik. Sonra yüzde 20 vergi koyduk. Adam vergi yükümüze bakıyor, yüksek buluyor. İstihdam vergilerine bakıyor. Türkiye'de yüzde 42 olan istihdam üzerindeki vergi yükü, İrlanda ve Japonya'da yüzde 24, Meksika'da 16, Yeni Zelanda'da yüzde 20.'' 
     
     TEK ÇARE VERGİ TATİLİ 
     Uysal, bu şartlarda yatırımcıya ciddi anlamda bir güvence ve vergi kolaylığı getirilmesi gerektiğini de belirterek, bunun yolunun vergi tatilinden geçtiğini söyledi. 
     Bugün yabancı yatırımlardan ciddi anlamda pay alan Orta ve Doğu Avrupa'daki 25 ülkeden 19'unun, 17 Asya ülkesinin 13'ünün, Afrika'daki 23 ülkeden de 16'sının vergi tatili uyguladığını anlatan Mustafa Uysal, bu yöndeki bir düzenleme ile Türkiye'nin de yerli ve yabancı büyük yatırımcılar için cazip hale geleceğini savundu. 
     Saydamlıkta 74 puanı olan Türkiye'nin saydamlık endeksinin eşdeğer vergisinin yüzde 36'yı bulduğuna da işaret eden Konsey Başkanı, Türkiye'nin bu tabloyu tersine döndürecek adımları acilen atmasının zorunluluğuna da dikkat çekti. 
     Hollanda Modeli ile de Türkiye'nin yatırım merkezi haline dönüşeceğini vurgulayan Uysal, ''Ne olacak Adam gelip ofisini burada açacak. Senin altyapını kullanacak. Finansal piyasalarından yararlanacak. Turizm amaçlı katkı sağlayacak. Türkiye'ye ayağı alıştığı için belki burada da yatırım yapacak'' diye konuştu. 
     
</TEXT>
</DOC>
