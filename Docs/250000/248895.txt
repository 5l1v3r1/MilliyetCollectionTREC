<DOC>
<DOCNO> 248895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/18/spor/axspo02.html </URL>
<DATE> 2004/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Ada ayağa kalktı 3-0 
</HEADLINE>
<TEXT>


Avrupa Şampiyonası'na Fransa yenilgisi ile başlayan İngiltere, İsviçre'yi farklı devirerek ilk galibiyetini aldı, çeyrek final şansını devam ettirdi 


İsviçre 10 kişi kaldı 
B Grubu'ndaki ilk maçında Fransa'ya son iki dakikada yediği şok gollerle teslim olan İngiltere, İsviçre karşısında yara sardı. Eriksson'un öğrencileri İsviçre karşısında zorlanmadan farka giderken, çeyrek final şansını da sürdürdü. Ada ekibi 18. dakikada Rooney'in attığı golle ilk devreyi 1 - 0 önde kapadı. Aynı futbolcu 76'da Stiel'ı ikinci kez avlayarak farkı ikiye çıkardı. Bitime 8 dakika kala Gerrard skoru ilan etti. Maçın 60. dakikasında İsviçre'den Haas kırmızı kartla oyun dışı kaldı. 

Fransa takıldı 2-2 

Hırvatistan karşısında zor anlar yaşayan Horozlar beraberliği güçlükle kurtardı. Liderliğini sürdürdü 


SON Avrupa Şampiyonu Fransa, Hırvatistan karşısında öldü öldü dirildi. Şampiyonaya İngiltere galibiyeti ile başlayan Horozlar 22. dakikada Tudor'un kendi kalesine attığı golle 1-0 öne geçti ve devre bu skorla kapandı. 48. dakikada eski Fenerbahçeli Rapaic'in penaltı golü skora denge getirdi. 52'de Prso'nun sayısıyla Hırvatistan üstünlüğü sağladı. 64'te Trezeguet'in golü Fransızlar'a bir puan getirdi. 

NOTLAR 

Totti şoku 
İTALYAN yıldızın golsüz berabere biten Danimarka maçında Christian Poulsen'e tükürdüğünü televizyon görüntülerinden tespit eden UEFA, Francesco Totti'ye üç maç ceza verdi. Totti, 2002 Dünya Kupası'nda da ceza alanı içinde kendini yere attığı için kırmızı kart görerek, takımının elenmesinde başrolü oynamıştı. 

Giannakopoulos sakatlandı 
YUNANİSTAN'IN çeyrek final sevincine sakatlık gölgesi düştü. İspanya maçında dizine darbe alan başarılı orta saha oyuncusu Giannakopoulos'un, Rusya'ya karşı forma giyemeyeceği açıklandı. Komşu'da sarı kart cezalısı olan Karagounis de cumartesi günü arkadaşlarını yalnız bırakacak. 

Deco, Chelsea'de 
PORTEKİZ'İN yıldızı Deco, İngiltere'nin ünlü kulübü Chelsea'ye transfer oldu. Transferini Rusya maçından açıklayan yıldız futbolcu, "Chelsea'yle görüştük ve her konuda anlaşmaya vardık. Eski hocam Mourinho'yla, İngiltere'de başarılı olacağıma inanıyorum" dedi. 

Holigan takibi 
İNGİLİZ holiganların Albufeira'da da olay çıkarması Portekiz polisini harekete geçirdi. Yetkililer bundan sonra İngiliz taraftarların adım adım izlenmesi kararını aldı. Güvenlik önlemleri o kadar arttı ki, polisin İngilizler'i otobanlarda bile takip ettiği gözlendi. 



</TEXT>
</DOC>
