<DOC>
<DOCNO> 229433 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/son/sonyas13.html </URL>
<DATE> 2004/04/07/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Hamileyken yenilen çikolata bebeği de mutlu ediyor 
</HEADLINE>
<TEXT>

     Finlandiya'da yapılan bir araştırmaya göre, çikolata sadece yiyen kişiyi mutlu etmiyor. Gebeyken yenilen çikolata, hem anneyi hem de bebeği mutlu ediyor. 
     ''New Scientist'' dergisinde yayımlanan haberde, hamileyken her gün çikolata yiyen kadınların bebeklerinin daha hareketli olduğu ve daha sık güldüğü belirtildi. 
     Helsinki Üniversitesi'nde görevli Katri Raikkönen, çikolatadaki mutluluk veren maddelerin anneden bebeğe geçtiğini tahmin ettiğini söyledi. 
     300'den fazla kadının hamileyken yedikleri çikolata miktarını kaydeden bilim adamları, doğumdan sonra da bebeklerin davranışlarını 6 ay süreyle izlediler. 
     Raikkönen, araştırma sonucunda, düzenli olarak her gün çikolata yiyen annelerin bebeklerinin daha hareketli olduğunun, daha sık güldüğünün ve daha az korktuğunun ortaya çıktığını söyledi. 
     Bilim adamları, bebeğin mutlu olmasının sadece çikolatayla açıklanamayacağını, başka bilinmeyen faktörlerin de rol oynadığını kaydettiler. 
     
</TEXT>
</DOC>
