<DOC>
<DOCNO> 238698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/10/spor/axspo03.html </URL>
<DATE> 2004/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
HESABI ASLAN KESTİ 2-4 
</HEADLINE>
<TEXT>


Bordo-Mavililer'in mutlak galibiyet parolasıyla çıktığı maçta sezonun en iyi futbollarından birini oynayan Galatasaray, farklı skora zorlanmadan ulaştı, rakibinin şansını yok etti 


90 dakika 

HALİL ÖZER 

Galatasaray'ın attığı dört golün hepsini birer birer incelerseniz vuruş inceliklerinin yanı sıra hazırlanış olarak da mükemelli taşıyan görüntülerdi. 
Bu maçı kaybedeceğine kesin gözüyle bakılan Galatasaray, oynadığı futbolla sezonun en güzel, en akıllı, en uyanık, en mücadeleci gösterisi ile son haftalarda bizlere sadece güzel futbolu konuşturan bir ekip oldu. Ve ilk kez bu renkleri taşıyan futbol keyfini son ana kadar yaşattılar. 
Maçın her anı saniye saniye, dakika dakika masaya yatırılırsa oyunun her bölümünde kesin Sarı - Kırmızılı üstünlük vardı. Trabzonspor bu futbolu ile böylesine bir Galatasaray önünde 40 gün 40 gece oynasa yenmesine olanak yoktu. 
Ayrıca Trabzonsporlu oyuncuların kupa finalinden sonra bu finali kaldırmaya psikolojik olarak mecali yoktu. Usta oyunculardan kurulu Galatasaray takımı bu gerginlikten ve zaaftan en iyi şekilde yararlandı. 
Galatasaray maçın ilk dakikalarından itibaren sinsi sinsi rakip kaleyi yoklamaya başladı. Trabzonspor gole bir an önce kavuşmak için hızlı ataklar peşinde koşarken, dönen her top tehlikeli oldu. Özellikle Ayhan'ın ve Ergün'ün yönlendirici futbolu, Necati'nin kurnazlığı, savunma motivasyonu Galatasaray'ın en pozitif yönüydü. 
37. dakikada Galatasaray mükemmel bir atak hazırladı. Arif ile başlayan pozisyon Hakan'ın ayağından Necati'ye pas oldu. Necati de şık bir vuruşla topu filelere gönderdi. 
39. dakikada Augustine'nin pası ile buluşan Mehmet, Aykut ile karşı karşıya kaldı. Ancak günün başarılı ismi Aykut bu pozisyonu önledi. 
İlk yarının uzatma dakikalarında günün başarısız ismi Gökdeniz orta alanda topu kaptırdı. Arif hızlı çıktı. Suat çok uzaklardan sert ve kavisli vurdu. Bu top Petroviç'i şaşırttı. Top filelere gittiğinde Avni Aker'de hiç ses yoktu 0 - 2 
Galatasaray ikinci yarıya Bülent'siz çıktı. Ancak Ömer takviyeli savunma dörtlüsü hatasız oynadı. 52. dakikada maçın yıldızlarından Ayhan, Ergün'den aldığı topa çok sert vurdu. Üst direkten geri geldi. Hakan boş kaleye atamadı. Ama topu da bırakmadı. Tekrar Arif'e verdi. Arif'de Necati'ye. Necati biraz debelendikten sonra sert vurdu. Bu Galatasaray'ın üçüncü golüydü. 
Trabzonspor hem bu golden hem de Denizli'den gelen haberlerle disiplinini kaybetti. Ve maç masa tenisine döndü. 50 dakikada Arif bomboş golü kaçırdı. 
Ardından 69. dakikada Trabzonspor bir serbest atış kazandı. Yatarra kullandı. Erdinç iyi yükseldi ve topu filelere gönderdi 3 - 1 
Ancak bu heves fazla sürmedi. Galatasaray 72. dakikada yine hızlı bir atak yarattı. Arif, Murat'ın önüne yuvarladı. Murat neredeyse sıfıra kadar indi. Sert vurdu 4 - 1 
77. dakikada Gökdeniz bu maçtaki ilk olumlu hareketinde sağdan ortaladı. Mehmet kafayı dokundu 4 - 2 
Galatasaray maç bittiğinde çok haklı bir galibiyet aldı. Trabzonspor'un da böylesine ustaca oynayan bir takım önünde oyun yapısındaki bütün defoları ortaya çıktı. 

Şimdi konuşsunlar 

Galatasaraylı Hakan Şükür, Trabzonspor'a yenileceklerini iddia edenlere ateş püskürdü, "Sonuç ortada. Bizi suçlayanlar şimdi hangi yüzle karşımıza çıkacak merak ediyorum" dedi 

'Şampiyon olsunlar' 
ZİRVE yarışının kızıştığı haftalarda "Trabzonspor'un şampiyon olmasını isterim" sözleriyle gündeme gelen Hakan Şükür, 4 - 2'lik galibiyetin ardından sert açıklamalar yaptı. Golcü futbolcu, "5 - 6 hafta önce söylediğim şeyler o kadar çarpıtıldı ki... Beni çok zor durumlara düşürdüler. Trabzon, Anadolu'yu temsil ediyor ve iyi oynuyor. Biz olmadığımız için onları istedim" dedi. 

'Bir şey almadık' 
HAKAN Şükür, Trabzonspor'a yenileceklerini iddia edenlerin şimdi hangi yüzle konuşacaklarını merak ettiğini belirtti. Milli futbolcu, "Ne kimseden bir şey aldık, ne de kimseye bir şey verdik. Biz sadece mesleğimizi yapıyoruz. Sonuç ortada. Şimdi ne diyecekler merak ediyorum. Ama 14 yıldır birçok insanla tanıştım. Bunu da yaşanmamış kabul eder, kapatırlar" yorumunu yaptı. 

Necati'den tepki 
TEŞVİK ve şike iddialarına bir tepki de Necati'den geldi. Trabzonspor maçının kendileri için bir onur savaşı olduğunu açıklayan genç oyuncu, "Bize bu kadar laf söyleyen insanlara, maçı verecek diyenlere en güzel cevap bu oldu. Galatasaray'ın büyüklüğünü herkes bir kez daha gördü. İki golümü de hastanede yatan anneme armağan ediyorum" diye konuştu. 

Hagi'den tam puan 

Galatasaray Teknik Direktörü, Trabzonspor karşısında 1.5 ayda geldikleri noktayı gördüklerini söyledi, güzel futbol nedeniyle futbolcularını tebrik etti 

'Güven duydum' 
SARI - Kırmızılı takımın Rumen çalıştırıcısı Hagi, Trabzonspor galibiyetinin ardından futbolcularına övgüler yağdırdı. Hagi, İstanbul'daki son basın toplantısında sürpriz yapacaklarını söylediğini hatırlatarak, "Bize çok iyi gelen bir galibiyet aldık. Takımda güvenebileceğim oyuncuların olduğunu görme şansı yakaladık. 1.5 ay içinde yaptığımız çalışmaların karşılığını alıyoruz. Trabzon önünde bunu teyit ettik" diye konuştu. 

'Çok üzüldüm' 
HAGİ, Trabzonspor'un bu yenilgi sonrasında şampiyonluğu kaybetmesine üzüldüğünü de açıkladı. Genç teknik adam şunları söyledi "Bana göre sezonun ikinci yarısında en iyi futbolu Trabzonspor oynuyordu. Çok iyi çıkış yaptılar. Ancak bu maçta daha iyi oynayan bizdik. Sanırım Türkiye Kupası Finali'nin yorgunluğu da rakibimizi olumsuz yönde etkiledi." 

'Fener'e helal olsun' 

GALATASARAY İkinci Başkanı Ergun Gürsoy, ezeli rakipleri Fenerbahçe'yi şampiyonlukları nedeniyle tebrik etti. Gürsoy, "Hiç kimseyi karalamanın anlamı yok. Fenerbahçe şampiyonluğu hak etti. Beşiktaş'ı, bizi yendi. Trabzon'u iki kere yendi. Tribünlerini doldurdu. Bu şampiyonluk onlara helal olsun" dedi. 
ERGUN Gursoy ve eşi Ayşe Gürsoy'un önceki hafta İstanbul'da eski başkanlardan Faruk Özak'ın organize ettiği gecede Trabzonspor Kulübü'ne 20 bin dolarlık maddi destek verdiği öğrenildi. Gürsoy'un kendi adına yardım yapamadığı için eşi Ayşe Gürsoy'un adını ön plana çıkardığı bildirildi. 

Maçtan notlar 
'Mazeret yok' 
BORDO - Mavililer'in Başkanı Atay Aktuğ, şampiyonluğu kaçırdıkları için üzgün olduklarını açıkladı. Aktuğ, "Galatasaray çok iyi oynadı. Herhangi mazerete sığınmanın anlamı yok. Kendi sahamızda son maçımızı kazanmalıydık" diye konuştu. 

Rekor kaçtı 
TRABZONSPOR, Galatasaray galibiyeti ile şampiyonluk yarışından koparken, en çok üst üste maç kazanma rekorunun da eşiğinden döndü. Doğan yönetiminde peş peşe 11 maç kazanan Bordo - Mavililer, 1994 - 95 sezonunda Şenol Güneş ile yakaladıkları başarıyı tekrarlamalarına rağmen, rekoru kıramadılar. 

Yanlış anons 
KARŞILAŞMANIN ilk yarısı oynanırken, stat hopörlerinden Denizli-Fenerbahçe maçında gol olduğu haberi verildi. Denizlispor'un gol attığı umarak ayağa kalkan tribünler, Fenerbahçe'nin öne geçtiğini duyunca yıkıldı. 

Tribüne çıktı 
TRABZON Belediye Başkanı Volkan Canalioğlu, karşılaşmayı maraton tribünde taraftarların arasında izledi. Canalioğlu, "Bu ilin Belediye Başkanı'yım ve benim yerim de taraftarların arası" diye konuştu. 

'Aykut faktörü' 
BORDO - Mavili takımın tecrübeli oyuncusu Hüseyin, Galatasaray'ın sezon en iyi futbolunu oynadığını iddia etti. Hüseyin, "Çok kaçırıp, basit goller yedik. Aykut faktürünü de unutmamak gerekir. Kritik toplar çıkardı" dedi. 


</TEXT>
</DOC>
