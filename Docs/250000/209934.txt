<DOC>
<DOCNO> 209934 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/20/son/sonspo09.html </URL>
<DATE> 2004/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon'da transfer bitti 
</HEADLINE>
<TEXT>

     Trabzonspor Kulübü Asbaşkanı Nevzat Şakar, transfer arayışlarının şimdilik bittiğini ve hafta sonu sahalarında Konyaspor ile yapacakları maçı düşündüklerini söyledi. 
     Şakar, devre arası transfer çalışmalarını sona erdirdiklerini belirterek, ''Transfer işi bitti. Şimdi Konyaspor maçına kilitlendik'' dedi. 
     Olağanüstü bir gelişme olmaması halinde transfer yapmayacaklarını da ifade eden Şakar, ''En son İstanbulspor'la Saidou ve Musa Kuş hakkında görüştük, ancak onlar küme düşmemek istediklerini ve oyuncuları vermeyeceklerini söylediler ve biz de transferi kapattık'' diye konuştu. 
     Göreve yeni geldiklerini ve önlerindeki ilk lig maçının Konyaspor maçı olduğunu kaydeden Şakar, şöyle devam etti 
     ''Konyaspor maçı ilk maçımız. İyi bir başlangıç yapıp, başarılı bir biçimde ligi kapamak istiyoruz. Oyuncularımızın bizi mahcup etmeyeceğine inanıyoruz. İkinci yarı çok zorlu geçecek, ancak oyuncularımızın mücadelesi ile ligi iyi yerde bitireceğimizi ve Avrupa kupalarına katılacağımızı düşünüyoruz.'' Öte yandan Antalya kampının ardından dünü izinli geçiren Trabzonspor, bu akşam kendi tesislerinde yapacağı çalışmayla Konyaspor maçının hazırlıklarına başlayacak. 
     
</TEXT>
</DOC>
