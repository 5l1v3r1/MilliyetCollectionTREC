<DOC>
<DOCNO> 221472 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/11/son/sondun08.html </URL>
<DATE> 2004/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'deki Rum lobisi Annan Planı'na karşı çıkıyor 
</HEADLINE>
<TEXT>

     ABD Dışişleri Bakanı Colin Powell, Kıbrıs'ta çözüm için düzenlenmesi öngörülen referandumlarda hem Türk, hem de Rum tarafında ''kabul'' kararının çıkacağı umudunu taşıdığını söyledi. 
     Powell, ABD Temsilciler Meclisi'nin Tahsisler Komitesi'nde yaptığı bir konuşmanın sonunda, bir milletvekilinin ''Kıbrıs'ta Rum tarafının referandumda hayır kararı vermesinden kaygılı mısınız Bunu önlemek için ne adımlar atılıyor '' şeklindeki sorusuyla karşılaştı. 
     Colin Powell, bu soruya özetle ''İki tarafta da çözüme referandumda güçlü bir destek geleceğini umuyorum'' yanıtını verdi. 
     Powell, şöyle konuştu 
     ''Son anketleri bilmiyorum. Ancak içgüdülerim bana, Kıbrıslıların, liderlerinin kabul edilebilecek bir anlaşma bulduklarını ve uluslararası topluluğun bunun arkasında olduğunu görmeleri ve adanın AB'ye sadece Rum tarafıyla değil bir bütün olarak girmesinin yararlarını incelemeleri durumunda, bu sonuç yönünde oy kullanacaklarını söylüyor. 
     Geçen yıl sınırda meydana gelen gelişmelerden etkilendim. Birdenbire insanlar, çizginin diğer tarafına geçip arkadaşlarını ziyarete başladılar, liderlerine çözüm istiyoruz dediler. Adil görünen bir çözüm referanduma götürülürse iki tarafın da biraz alıp biraz vermesi gerekecek. Ben iki tarafta da referandumda sağlam bir destek geleceğini umuyorum.'' 
     
     RUM LOBİSİ 
     Öte yandan ABD Kongresi'nde etkisi bulunan Rum lobisi, BM Genel Sekreteri Kofi Annan'ın Kıbrıs planında Kıbrıslı Rumların aleyhinde önemli unsurlar olduğunu savunarak, buna karşı Kongre'nin alt kanadı Temsilciler Meclisi'nde bir girişim başlattı. 
     Rum lobisinin önde gelen isimlerinin, imzalarını toplayabildikleri milletvekillerinin desteğiyle Başkan George Bush ve Annan'a birer mektup yazarak planda Rum tarafına karşı gördükleri unsurların ''düzeltilmesini'' isteyecekleri belirtildi. 
     
</TEXT>
</DOC>
