<DOC>
<DOCNO> 241947 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/22/son/soneko13.html </URL>
<DATE> 2004/05/22/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Bakan Güler, Hollanda'da... 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, Hollanda'da bugün başlayacak ''Uluslararası Dokuzuncu Enerji Forumu''na katılmak üzere Amsterdam'a geldi. 
     Güler, Amsterdam Schiphol Havaalanı'na gelişinde Türkiye'nin Lahey Büyükelçisi Tacan İldem tarafından karşılandı ve buradan toplantıların yapılacağı otele geçti. 
     Hollanda'nın evsahipliğinde düzenlenen ve pazartesi günü sona erecek olan forum toplantılarına 70 ülke enerji bakanı düzeyinde katılırken, çok sayıda uluslararası kuruluş da toplantılarda temsil edilecek. 
     Gayri Resmi Dünya Enerji Zirvesi olarak da adlandırılan forum toplantılarında, ağırlıklı olarak dünyada artan enerji ihtiyacı ve bu ihtiyacın karşılanabilmesi için yapılacak yatırımlar konusu ele alınacak. 
     Forumda Türkiye'yi temsil edecek olan Enerji ve Tabii Kaynaklar Bakanı Mehmet Hilmi Güler, resmi bir konuşma yapmayacak, ancak tartışmalar sırasında Türkiye'yi ilgilendiren konularda söz alacak. Bakan Güler, yarın akşam Türkiye'ye dönecek. 
     
</TEXT>
</DOC>
