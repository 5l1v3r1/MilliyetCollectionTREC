<DOC>
<DOCNO> 222238 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/14/son/soneko24.html </URL>
<DATE> 2004/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
"FreeTV" 1 milyon abone hedefliyor... 
</HEADLINE>
<TEXT>

     Doğan Medya Grup Başkanı Mehmet Ali Yalçındağ, dijital televizyon uydu alıcısı Sansui FreeTV ile önümüzdeki 5 yılda 9-10 milyon aileye ulaşmayı hedeflediklerini bildirdi. 
     Japon Sansui ve Digicom işbirliğiyle Türkiye pazarına sunulan, yayıncılığını ise Doğan Grubu'nun üstlendiği Sansui FreeTV'nin ilk bayii toplantısı İstanbul'da gerçekleştirildi. 
     Doğan Medya Grup Başkanı Yalçındağ, toplantıda yaptığı konuşmada, ''Uzun çalışmalar sonucunda ortaya çıkmış olan FreeTV'nin çok kısa sürede büyük bir başarı öyküsüne dönüşeceğine inanıyorum'' dedi. 
     Dünyada TV yayıncılığının hızla dijital teknolojiye kaydığını, bu süreci çok yakından takip ettiklerini ifade eden Yalçındağ, Türksat uyduları üzerinde bugün 51 adet Türkçe TV kanalının bulunduğunu ve bunların tamamının şifresiz dijital yayın yapabildiğini kaydetti. 
     Yalçındağ, ''Doğan Yayın Holding olarak Şubat başından itibaren Türk halkına dijital yayınların varolduğunu ve bunları izlemenin ücretsiz olduğunu anlatmaya başladık. Bu konsepte de FreeTV dedik. Biz, 1.5 ay gibi kısa sürede çok yol aldık. Hedefimiz, Türkiye'de TV izleyicilerine tek ve yeni bir çözüm yaratmak. Bu çözümü, en uygun fiyat ve en yüksek servis kalitesiyle kullanıma sunmak'' diye konuştu. Tüketici elektroniği konusunda dünyanın önde gelen markası Sansui ile işbirliği yaptıklarını anımsatan Yalçındağ, şunları kaydetti 
     ''Çok yakın gelecekte bedava izlenecek TV kanallarına ek olarak, yeni yayınların da başlayacağı müjdesini vermek istiyorum. Bu tür yayınlar, Sansui FreeTV alıcıları tarafından izlenebilecek. Gerek futbol, gerekse diğer katma değer yaratan kanallara FreeTV konsepti içinde yer vereceğiz. 
     Bunlar yeni jenerasyon dijital uydu alıcıları, telefonlardaki hazır kart gibi bir sistemle çalışmaktadırlar. Kutuları kontrol eden ve kanal değişikliklerini otomatik olarak güncelleyen bir yer kontrol kanalı da Haziran ayında devreye girecek.'' Yalçındağ, bu yıl sonunda 1 milyon, önümüzdeki 5 yıl içinde de 9-10 milyon ailenin uyduda dijital olarak yayın izlemesini sağlamayı hedeflediklerini kaydetti. 
     
     ''YÜZDE 65 PAZAR PAYI HEDEFLİYORUZ'' 
     Digicom Yönetim Kurulu Başkanı Sabri Yiğit de ''Dijital yayıncılığın tek adresi FreeTV olacak'' dedi. 
     Özellikle ABD'de 11 Eylül saldırılarının ardından dijital ürünlere talep patlaması yaşandığını belirten Yiğit, şöyle dedi 
     ''Türkiye'de ev sayısının önümüzdeki 5 yılda 17 milyona ulaşması öngörülüyor. Bunun minimum 10 milyonu TV yayınını uydulardan izleyecek. Biz, minimum yüzde 65 pazar payı hedefliyoruz. Şu anda karşı karşıya olduğumuz talep patlaması ne kadar doğu iş yaptığımızı gösteriyor. Asıl maraton başlamadı, hedeflerimiz çok büyük.'' Sansui Dünya Başkanı Ata Malik ise işbirliğinden büyük memnuniyet duyduklarını dile getirerek, ''Sansui'yi, Türkiye'de her hane halkının bildiği isim haline getireceğiz. Belirlenen satış hedeflerini aşacağız'' dedi. 
     Verilen bilgiye göre, FreeTV kullanıcıları ücretsiz kanalların yanı sıra ileride yayınlanacak şifreli yayınları da yasal abonelik sistemi ile izleyebilecekler. 
     
</TEXT>
</DOC>
