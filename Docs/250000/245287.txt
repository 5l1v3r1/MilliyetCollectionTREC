<DOC>
<DOCNO> 245287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/04/son/soneko27.html </URL>
<DATE> 2004/06/04/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Tüzmen Dış pazardaki payımızı artırmayı hedefliyoruz... 
</HEADLINE>
<TEXT>

     Devlet Bakanı Kürşad Tüzmen, ''Dünyadaki konjonktür ne olursa olsun, dış pazarlardaki payımızı artırmayı hedefliyoruz'' dedi. 
     Dış Ticaret Müsteşarlığı'nın Cumhuriyet'in 81. Yılı etkinlikleri kapsamında, ihracatçı firma sayısı ve ihracatı artırmak amacıyla düzenlediği, ''81 İlden Sınırların Ötesine-81 İlde İhracat Seferberliği'' eğitim programının sonuncusu Ankara'da yapıldı. 
     Toplantının açılışında konuşan Devlet Bakanı Tüzmen, 2006 yılında 75 milyar dolarlık ihracatı aşmayı programladıklarını belirtti. 
     Türkiye'de ihracatın yüzde 8-10'unu KOBİ'lerin yaptığını, ABD, AB ve Uzakdoğu ülkelerinde KOBİ'lerin ihracattaki payının ise yüzde 30-50 olduğunu kaydeden Tüzmen, Türkiye'de de bu oranın en kısa sürede yüzde 30'a çıkarılması gerektiğini vurguladı. 
     KOBİ'lerin bilgi eksikliğinin giderilmesi, bu işletmelerde nitelikli eleman istihdamının sağlanması halinde ihracatın artırılması konusunda önemli mesafeler alınabileceğin anlatan Tüzmen, şöyle devam etti 
     
     ''İNTERAKTİF PROJE..." 
     ''Bir taraftan destek için yeterli kaynak yok. Diğer taraftan da AB ve Dünya Ticaret Örgütü anlaşmaları gereği doğrudan, nakit ihracat desteği verilemiyor. Ancak ar-ge, eğitilmiş personel istihdamı, pazar araştırması desteği gibi anlaşmalara uygun destekler verilebiliyor. İhracat yapmak isteyen girişimcilere destek için, Cumhuriyet'in 81. yılında, 81 İlden Sınırların Ötesine İhracat Projesi başlattık. 81 ilde girişimcileri bilgilendirdik. 
     Toplantılara İGEME, ihracatçı birlikleri, Maliye Bakanlığı, Gümrük Müsteşarlığı, Türk Eximbank uzmanları da destek verdi. Bu denli interaktif bir proje bugüne kadar uygulanmamıştı. 5 bine yakın firma eğitimden yararlandı. Katılımcılara İGEME'nin yayınları verildi. Tüm destekleyen kurumlara teşekkür ediyorum.'' Türkiye'de sadece 5 ilden 1 milyar doların üzerinde ihracat yapıldığını, 1 milyar doların üzerinde ihracat yapan firma ve 5 milyar doların üzerinde ihracat yapan sektör sayısının bir elin parmaklarından az olduğunu kaydeden Tüzmen, hiç ihracat yapılmayan veya ihracatçı sayısı 5'ten az olan illerin bulunduğuna dikkati çekti. 
     İhracatçılara yönelik bilgilendirme çalışmalarının devam edeceğini belirten Bakan Kürşad Tüzmen, ''1 milyar dolardan fazla ihracat yapan firma, il ve 5 milyar dolardan fazla ihracat yapan sektör sayısını artırmamız lazım'' dedi. 
     Toplantıda daha sonra, DTM uzmanları tarafından katılımcılara, ihracat mevzuatı, ihracatta devlet yardımları ve pazara giriş konularında bilgi verildi. 
     
</TEXT>
</DOC>
