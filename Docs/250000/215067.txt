<DOC>
<DOCNO> 215067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/14/guncel/gun90.html </URL>
<DATE> 2004/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
gündeme karşı 
</HEADLINE>
<TEXT>
   Serin Duruş 
   Alper Mestçi - Hüseyin Özcan 
serindurus milliyet.com.tr Fax 0212 505 69 19 
   
   Geçen seneden bir yazı...    Bugün 14 Şubat... Bugün Sevgililer Günü... SerinDuruş olarak biz de bu anlamlı günü kutlayalım, kutlattıralım istiyoruz... Ve daha da önemlisi hediye alamamışsanız, gelecek tepkilere karşı neler yapabileceğinizi, yerimiz yettiğince anlatalım istiyoruz... Mesela 
   a Kızlı - erkekli bir ortamda kafadan "Yaa baksanıza, ne aşkı, aşk diye bir şey yoktur, seks diye bir şey vardır" konulu bir Televolesel tartışma yaratılır. Kızlar sinir edilir. Ortalık birbirine girer, hem güzel ve eğlenceli birkaç saat geçirilir hem de arada hediye kaynamış olur... 
   b Sevgiliye kitapçıdan, talihsizlik işte tanığı biziz, Yaşar Kemal ustanın hemen yanına dizilmiş "Çocuklar Duymasın" dizisinin kitap haline getirilmiş senaryosuyla birlikte Duygu Asena'nın, "Aslında Aşk da Yok" adlı kitabı hediye edilir. Bütün gece, Taş Fırın Ağzıyla konuşup aynı zamanda da feminizm savunulur. İkisini de çok sevdiğiniz iddia edilir, Onun da sevmesi için baskı yapılabilir... Diretilir... Eğer sevgiliniz sizden ayrılmamışsa, seneye bir daha "Hediye-mediye" demez. Asla demez... 
   c Sevgiliye, "Aslında köpek insana en yakın canlı" geyiği yapılabilir ve "Köpeğim beni çok iyi anlıyor, inanır mısın hiç kimsenin yanında kendimi öyle huzurlu hissetmiyorum, keşke insanlar da onun gibi olsa" denilerek melankolik bir havaya bürünülür ve hediye gargaraya getirilir... 
   d "İyi diyorsun da, en azından bir çiçek alabilirdin" diyorsa şayet, daha önceden evde hazırlanan Greenpeace kartı cepten çıkarılır ve "Canisin sen , Doğal denge... Seni şiddetle kınıyorum .." merkezli bir tartışma başlatılır... 
   Ya da bin tane mazeret bulmadan, düşündüğünüzde kalp atışınızı hızlandırıp, buz gibi havada içinizi ısıtan kişiye sevginizin değil ama bütçenizin göstergesi bir hediye alınır ve gerçekten bulunmuşsa şayet aşk, hamama girenin terlediği kabullenilerek gereği yapılır. Bugün sevgilinize hediye alın. Sakın ola ki, "Eskiden sevgililer günü mü vardı " deyip geçmeyin... Artık sevgililer günü var ve "Bugün sevgilinize hediye almayı unutmayın " Binlerce dükk n sahibinden iyi mi bileceksiniz. Alın diyorlarsa alın. Vardır bir bildikleri... 
   
   Güncelleme şart oldu ..    Geçen seneden bu yana, ne çok şey değişmiş... 
   1 Birinci madde gerçek oldu. Ortada aşk meşk kalmadı. Eski metalciler bilir, Megadeth'in bir albümü vardır "Peace Sells... But Who's Buying " yani "Barış Satılık... Ama Hani Alan " diye... İşte "aşk" da, televizyonda satılan somut bir "madde" halini aldı. Ve alıcısı o kadar çok ki. Bir ev, bir araba, para, balayı oldu mu işin ucunda Leyla-Mecnun aşkı solda çift haneli sıfır kalıyor... 
   2 Çocuklar Duymasın'ın ne kitabı kaldı ortada, ne kendisi. Dizi Star Tv'ye Pınar Altuğ sevgiliye kaçtı, İmar Bankası hepsini içti, herkes yandı-bitti-kül oldu. Feminizm'den de konuşan kalmadı pek. Bir tek Yaşar Kemal usta ayakta. Daha yıllarca da kalacak zaten... 
   3 Ve hepsinden önemlisi... Bu sene kar kıyamet. Sevgiliye bırakın hediye almayı, görüşebilirseniz ne ala... 
   
   SerinDuruş Büyük Kar Araştırması    1 Kirli kar temiz kardan daha çabuk erir... 
   2 Birbirine tıpatıp benzeyen iki kar tanesine henüz rastlanmamıştır... 
   3 Bir kar tanesinin 500 metre yükseklikten toprağa düşmesi yaklaşık 15 dakika sürmektedir... 
   4 Bugüne kadar ölçülmüş en büyük kar tanesi 20 cm genişliğindedir... 
   5 Bir avuç karın suya dönüşmesi için gereken ısı oda sıcaklığındaki bir tas çorbanın kaynaması için gerekli olan ısıdan daha fazladır... 
   6 Bir dönüm araziyi yarım santim yüksekliğinde kaplayan kar tabakası eridiğinde yaklaşık 2.500 litre suya denk gelir... 
   7 Eskimo dilinde "kar"ı tanımlamak için 20'den fazla kelime mevcuttur. 
   8 18 Şubat 1979'da Sahra Çölü'ne düşen kar, ilk ve tek kar yağışı olarak kayıtlara geçmiştir... 
   9 16. Yüzyıl'da yaşamış olan filozof yazar Francis Bacon, soğuğun çürümeyi önleyip önlemediğini ölçmek amacıyla ölü bir tavuğu karla doldurarak yaptığı deney sırasında soğuk algınlığına yakalanarak ölmüştür... 
   10 M.Ö. 2000 yıllarında Çinliler süt, pirinç ve karı karıştırarak ilk dondurmayı keşfetmişlerdir. Bundan yaklaşık 2000 küsur yıl sonra Roma İmparatoru Neron kölelerini Apenin Dağlarına göndererek saraya taze kar getirtmiş, meyve ve balla tatlandırarak dondurma yaptırmıştır... 
   
   Mickey Mouse'u tanıdığım tüm kadınlardan daha çok sevdim... 
   Walt Disney 
   
   
   Sinirlenme Nedeni 
   "Torunlarım evde kızlarım dışarıda. Bu ne biçim dünya Orhaaannn .." 
</TEXT>
</DOC>
