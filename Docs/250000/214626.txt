<DOC>
<DOCNO> 214626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/12/guncel/gun02.html </URL>
<DATE> 2004/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul alarmda 
</HEADLINE>
<TEXT>

   Yoğun kar yağışının bugün başlaması bekleniyor. Belediye Başkanı Gürtuna, bütün güçleriyle kış koşullarına hazır olduklarını belirtti. Okullarda kar tatili başladı. Bazı üniversitelerde de eğitime ara verildi 
      İSTANBUL Milliyet 
   
   İstanbul'da, bugün başlayacak ve 3 gün etkili olması beklenen yoğun kar yağışı nedeniyle alarm durumuna geçildi. Büyükşehir Belediye Başkanı Ali Müfit Gürtuna, "Her alanda gerekli tedbirleri önceden aldık" dedi. İstanbul Meteoroloji Bölge Müdürü Mustafa Yıldırım, bu sabah başlayacak olan karla karışık yağmurun, öğleden sonra kuvvetli poyraz fırtınasıyla birlikte yoğun kar yağışına dönüşeceğini söyledi. Yıldırım, geçen pazardan bu yana hava sıcaklıklarında 11 - 12 derece düşüş olduğunu, bugünden itibaren de 5 - 6 derece daha düşeceğini belirterek, hava sıcaklığının bugün en yüksek 5 derece olacağını, akşama doğru tekrar sıfırın altına inmesinin beklendiğini bildirdi. 
   
   EKSİKSİZ HAZIRIZ 
   Başkan Gürtuna, dün düzenlediği basın toplantısında, kışla mücadele çalışmaları hakkında bilgi verdi. Bütün güçleriyle kış koşullarına hazır olduklarını belirten Gürtuna, 5 bin personel, 20 bin araç ve 20 bin ton tuzun hazır olduğunu, malzeme ve ekip olarak da hiçbir eksikleri bulunmadığını dile getirdi. 
   
   SÜTTEN AĞZI YANAN 
   Daha sonra soruları yanıtlayan Gürtuna, "Biraz erken duyurulmuş bir karar değil mi " sorusu üzerine "Sütten ağzı yananın yoğurdu üfleyerek yemesi gibi bir şey bu" dedi. 
   İSKİ Genel Müdürü Dursun Ali Çodur da, depolarının dolu olduğunu, ancak enerji kesintisi meydana gelmesi halinde su kesintisinin de kaçınılmaz olacağını bildirdi. Çodur, İstanbulluların önlemlerini almalarını istedi ve tasarruflu su kullanılmasını önerdi. 
   
   KAR TATİLİ BAŞLADI 
   İstanbul'u etkilemesi beklenen olumsuz hava koşulları nedeniyle, okulların bugün ve yarın için tatil edildiği kentte, kamu görevlileri de öğleye kadar çalışacak. Bu arada, bazı üniversitelerde eğitime ara verildi. İl Milli Eğitim Müdürlüğü, olumsuz hava koşulları nedeniyle bazı sınavların ertelendiğini bildirdi. 
   
   KAR CEZASI ERKEN GELDİ 
   İstanbul Valiliği Afet Yönetim Merkezi'nden yapılan yazılı açıklamada, olumsuz hava şartlarına karşı sürücülerin zincir bulundurmalarının yasal zorunluluk olduğu hatırlatıldı. İstanbul Trafik Denetleme Şube Müdürlüğü ekipleri, dünden itibaren trafik denetimlerine başladı. Denetimlerde, otomobillerinde zincir, çekme halatı ve takoz bulundurmayan 1982 sürücüye ceza yazıldı. Ana güzerg hlar üzerinde gerçekleştirilen uygulamalarda, otomobil bagajlarında arama ve kontrol yapıldı. Zincir, takoz ve çekme halatı bulundurmayan sürücülere 41 milyon 200 bin lira ceza kesildiği kaydedildi. 
   
   
   
   
</TEXT>
</DOC>
