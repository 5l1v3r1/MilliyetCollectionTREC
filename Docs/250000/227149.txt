<DOC>
<DOCNO> 227149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/son/sondun30.html </URL>
<DATE> 2004/03/31/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Berlin'de Afganistan'a yardım zirvesi 
</HEADLINE>
<TEXT>

     Elliden fazla ülkenin dışişleri bakanları, Afganistan'a yapılacak yardım konusunun görüşüleceği uluslararası bir konferans için Berlin'de biraraya geldi. 
     Toplantıya ev sahipliği eden Almanya Başbakanı Gerhard Schröder, açılış konuşmasında ülkenin şiddet döngüsünden kurtarılması gerektiğini vurguladı. 
     Schröder katılımcı ülkelerden, özgür, güvenli ve demokratik bir Afganistan yaratılması konusunda karalılıklarını göstermelerini istedi. 
     Afgan hükümeti, ülkenin yeniden yapılandırılması için önümüzdeki yedi yıl için yaklaşık 28 milyar dolara ihtiyacı olduğunu açıkladı. 
     Afganistan Maliye Bakanı Eşref Gani, BBC'ye yaptığı açıklamada hükümetin kendisine bu yıl içinde yapılacak proje ve programlarda kullanılabilecek kesin tahhütler verilmesini istediğini söyledi. 
     Ancak yetkililer talep edilen bu miktarın yarısının bile sağlanmasının büyük başarı olacağını söylüyorlar. 
     Taleban'ın devrilmesinden bu yana Afganistan'ın gelişmesi yavaş bir seyir izliyor. 
     Ülkenin güneyinde ve doğusundaki güvensiz ortam uluslararası yardım örgütlerinin buralarda faaliyet göstermesini güçleştiriyor. 
     Yardım kuruluşları uluslararası barışı koruma güçlerinin Afganistan'a konuşlandırılması çağırısında bulundular. 
     Ancak pek çok bağışçı ülke Afganistan'a bulunan askerlerinin sayısını önemli ölçüde artırma konusunda gönülsüz davranıyor. 
     
     Maliyet karşılaştırması 
     Afgan yetkililer ise talep ettikleri yardımım haklılığını savunmak için tam da buı noktaya işaret etmek istiyor. 
     Uluslararası toplum, Afganistan'da askeri operasyonlar ve barış gücü faaliyetleri için her yıl 13 milyar dolar harcıyor. Kabil hükümeti ise yedi yıla yayılan bir sürede 28 milyar doların kendilerine aktarılması halinde ülkenin çehresinin tamamen değişeceğini belirtiyor. 
     Berlin'deki konferans bundan 2 yıl önce aynı amaçla Japonya'da düzenlenen bir toplantının devamı niteliğinde. Toplantı sırasında Afgan hükümeti ile ülkedeki bazı çalışmaları yürüten Dünya Bankası'nın raoprları da incelenecek. 
     Afganistan'dan sorumlu Birleşmiş Milletler elçisi Jean Arnault yardım sözlerinin Afgan yönetiminin dünyaya ne sinyal göndereceğine bağlı olduğunu söylüyor. 
     Ülkede süregelen güvenlik ve altyapı sorunları nedeniyle Haziran'da yapılması öngörülen devlet başkanlığı ve milletvekilliği seçimleri, Eylül ayına ertelenmişti. 
     
</TEXT>
</DOC>
