<DOC>
<DOCNO> 212280 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/30/son/sontur35.html </URL>
<DATE> 2004/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Arkadaş bulma sitesine telefonu verilen gencin hayatı karardı 
</HEADLINE>
<TEXT>

     Cep telefonu numarasının, arkadaş bulmak amacıyla hazırlanan internet sitesinde, bir bayana aitmiş gibi gösterildiğini belirten Göksel Kutlu adlı kişi, savcılığa suç duyurusunda bulundu. 
     İstanbul Adalet Sarayı'na gelen Kutlu, hazırladığı suç duyurusu dilekçesini Müracaat Savcılığı'na verdi. 
     Dilekçede, arkadaş bulmak amacıyla hazırlanan bir internet sitesinde ''Gamze23'' rumuzlu bir bayana ait bilgilerin yer aldığını, ancak irtibat telefonu kısmında kendisine ait cep telefonu numarasının verildiğini belirten Kutlu, bu nedenle 25 Ocak'tan beri rahatsız edildiğini anlattı. 
     Kutlu, dilekçesinde, numarasını bu siteye veren kişi ya da kişilerin cezalandırılmasını, ayrıca telefon numarasının da siteden çıkarılmasını istedi. 
     Özel bir şirkette güvenlik görevlisi olarak çalışan Kutlu, gelen telefonlardan çok rahatsız olduğunu belirterek, şunları söyledi 
     ''İlk telefon geldiğinde yanlış numara diye kapattım. Ancak telefonlar ve mesajlar birbiri ardına gelmeye başladı. Sonunda öğrendim ki internet sitesinde bayan rumuzlu tanıtım bilgisinin altına benim telefon numaram yazılmış. Bu bayanla tanışmak ya da beraber olmak isteyen erkekler durmadan arıyorlar. İşte olduğum zamanlar işimi etkilemesin diye telefonumu kapatmak zorunda kalıyorum.'' 
     
</TEXT>
</DOC>
