<DOC>
<DOCNO> 222863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/16/son/sontur02.html </URL>
<DATE> 2004/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir... Kirayı ödeyemediler, evden atıldılar... 
</HEADLINE>
<TEXT>

     Karşıyaka ilçesinde, kirayı ödeyemeyen 4 kişilik aile, ev sahibi tarafından evden atıldı. 
     Örnekköy'deki bir parkta 4 kişilik ailenin perişan durumda olduğu, vatandaşlar tarafından polise ihbar edildi. Olay yerine gelen güvenlik güçleri, baba Tarık Arı 33 ve anne Emine Arı 26 ile çocukları Merti 4 ve Onur'u 1 battaniye altında birbirlerine sarılmış halde buldu. 
     Talihsiz aile, Örnekköy karakoluna götürüldü. Ev sahibine 3 aydır kira ödeyemediğini belirten Tarık Arı, ''Düğün salonlarında çalışarak geçimimi temin ediyordum, işten çıkarıldım. Yaklaşık bir yıldır oturduğum ve 100 milyon lira kira ödediğim evden çıkarıldım. Ev sahibim, 3 aydır ödemediğim kirayı en kısa zamanda ödememi istedi. İşsizdim, karım iş bulmuştu. Ancak onu da kısa süre sonra işten çıkardılar. Para bulamadığım için eşyalarımı dahi almadan evden ayrıldım. Parklarda yatıp kalkıyorduk. Polisler bize sahip çıktılar'' dedi. 
     Basın mensuplarının girişimi sonucu Arı ailesi, geceyi Basmane semtinde bulunan Dekim Otel'de geçirdi. 
     
</TEXT>
</DOC>
