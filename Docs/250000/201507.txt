<DOC>
<DOCNO> 201507 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/12/yasam/yas03.html </URL>
<DATE> 2003/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Beygiri yetmedi 
</HEADLINE>
<TEXT>

   Michael Schumacher, bu kez bir savaş uçağıyla yarıştı. Ama 74 bin 500 beygir gücündeki uçağa karşı yarışı 2 - 1 kaybetti 
      FRANKFURT Milliyet 
   
   Formula 1 yarışlarında altı kez dünya şampiyonu olan Ferrari sürücüsü Alman Michael Schumacher'in son rakibi bir İtalyan Eurofighter savaş uçağıydı. 
   İtalya'nın Grosseto kentindeki askeri havaalanında sesten iki kat daha hızlı uçabilen 'Eurofighter Typhoon' savaş uçağına karşı Schumacher, 900 beygir gücündeki kırmızı F2003 - GA modeli Ferrari yarış otomobiliyle kafa tutmaya çalıştı. 
   Schumacher 600, 1000 ve 1500 metre olmak üzere üç kategoride yapılan yarışın sadece ilk etabını kazanabildi. Test pilotu astronot Maurizio Cheli'nin kullandığı savaş uçağı Eurofighter'i sadece 600 metrede geçebilen Schumacher, 1000 ve 1500 metrelerdeki yarışta savaş uçağının üstünlüğünü kabul etmek zorunda kaldı. 
   
   Montoya'dan eğlenceli 
   Toskanalı 20 bin seyircinin heyacanla izlediği yarış sonrası basına açıklama yapan Schumacher, "Montoya'yla yapılacak bir yarışla kıyaslandığında bu çok daha eğlenceliydi. Üzerimde daha az baskı vardı" dedi. 
   Schumacher, kırmızı Ferrari'siyle ilk 600 metreyi 9.4 saniyede aldı. Savaş uçağının hızı ise 9.6 saniye olarak ölçüldü. 900 metrede ibre savaş uçağından yana döndü. Schumacher bu mesafeyi 13.2'de alırken, savaş uçağının süresi 13.0 saniye oldu. 1500 metrede savaş uçağı arayı açarak bu mesafeyi 14.2 saniyede aldı. Schmacher'in derecesiyse 16.7 saniyede kaldı. 
   Bu sonucu önceden tahmin ettiğini kaydeden Schmacher, 74 bin 500 beygire karşı mücadele ettiğini ve bu güç farkının dikkate alınması gerektiğini söyledi. Ayrıca yarışın yağışlı bir havada gerçekleştiği de bildirildi. 
   
   
</TEXT>
</DOC>
