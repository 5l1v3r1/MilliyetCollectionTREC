<DOC>
<DOCNO> 240450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/16/son/sondun10.html </URL>
<DATE> 2004/05/16/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Mahkeme 'Gazze'de yıkımlara devam' dedi 
</HEADLINE>
<TEXT>

     İsrail Yüksek Mahkemesi, ordunun Gazze'deki Filistinliler'in evlerini yıkmayı durdurması amacıyla yapılan başvuruyu görüştüğü oturumda, dün alınan yıkımları durdurma kararını kaldırdı. 
     BBC'nin haberine göre, mahkeme, Gazze Şeridi'ndeki evlerin güvenlik gerekçelerine dayanarak yıkılmasına devam edilebileceğine karar verdi. 
     Dün Refah'ta oturanların ve Filistinli insan hakları gruplarının başvurusu üzerine aynı mahkeme yıkımları geçici olarak durdurmuştu. 
     Birleşmiş Milletler, İsrail ordusuna ait buldozerlerin Gazze Şeridi'nde 90 binayı yıkması sonucu binden fazla Filistinli'nin evsiz kaldığını açıkladı. 
     Birleşmiş Milletler Sözcüsü Paul MacCann, İsrail ordusunun güneydeki Refah kasabasında 200 aileyi ortada bıraktığını kaydetti. 
     Refah'ta hafta başında bir İsrail askeri aracı pusuya düşürülmüş, olayda beş İsrail askeri ölmüştü. 
     Birleşmiş Milletler ve insan hakları grupları İsrail ordusunun insan haklarını ihl l ettiğini savunurken ordu, sadece Filistinli militanların saldırı düzenlemek için kullandığı evleri yıktığını savunuyor. 
     Evi yıkılan bir Filistinli yaptığı açıklamada, evinden İsrail askerlerine kimsenin ateş açmadığını ve buldozerlerin hiçbir uyarı yapmadan evini yerle bir ettiğini söyledi. 
     
     ORDU, EV YIKMAYA HAZIRLANIYOR 

     İsrail Genelkurmay Başkanı Moşe Yalon, Gazze Şeridi'nde Filistinlilere ait yüzlerce evin yıkılmak üzere işaretlendiğini söyledi. 
     Yalon, İsrail Yüksek Mahkemesi'nin, Refah mülteci kampındaki evlerin yıkımının durdurulması yönünde çıkarılan geçici yasağı kaldırmasından sonra yapılan kabine toplantısında, konuyla ilgili bilgi verdi. 
     Filistinli militanların İsrail'e yönelik saldırı girişimlerinin sürdüğünü söyleyen Yalon, bölgede güvenliğin sağlanabilmesi için Mısır sınırı yakınındaki yüzlerce evin yıkılmasını savundu. 
     Öte yandan, İsrail Savunma Bakanı Şaul Mofaz, ordunun Gazze-Mısır sınırı boyunca yapılan silah kaçakçılığını önlemek için bölgede ''başka bir gerçeklik'' yaratacağını söyledi. 
     Mofaz, İsrail askerlerinin hava operasyonlarına başladığını ve askeri müdahalenin genişletileceğini belirtti. 
     Yetkililer, Mofaz'ın ''Savaşı derinleştireceğiz'' ifadesini kullandığını aktardı. 
     
</TEXT>
</DOC>
