<DOC>
<DOCNO> 240938 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/18/son/soneko20.html </URL>
<DATE> 2004/05/18/ </DATE>
<TIME> 13.12 </TIME>
<AUTHOR>  </AUTHOR>
<HEADLINE>
İzocam'ın ilk çeyrekte 2.3 trilyon lira kar elde etti... 
</HEADLINE>
<TEXT>

     Yalıtım sektörü kuruluşu İzocam'ın yılın ilk çeyreğindeki net satışları 25 trilyon lira, net dönem karı da 2 trilyon 279 milyar 256 milyon lira olarak gerçekleşti. 
     Şirket, geçen yılın ilk 3 ayında 2.7 milyon dolar olan ihracatını bu yılın aynı döneminde yüzde 92 artırarak, 5.2 milyon dolara yükseltti. 
     İzocam'ın 2004 yılı ilk 3 aylık dönem sonuçlarının açıklandığı basın toplantısında konuşan Genel Müdür Arif Nuri Bulut, son 3 yılda inşaat sektöründe işlerde azalma, yatırımların durması, devlet ihalelerinde yavaşlama, kriz ve güvensizlik olduğunu, bugün ise belirsizliğin kalktığını, canlılık ve büyüme yaşandığını söyledi. 
     Bulut, Türkiye yalıtım pazarının geçen yıl yüzde 16 büyüme kaydederek 2.9 milyon metreküpe ulaştığını, kişi başına tüketimin de 0.04 metreküp olduğunu dile getirerek, bu oranın Avrupa'da 0.60 metreküp, ABD'de ise 1 metreküp olduğunu bildirdi. 
     Türkiye'deki yalıtım pazarının yarısının plastik ürünlerle dolu olduğunu vurgulayan Bulut, camyünü ve taşyününde İzocam'ın pazar lideri durumunda bulunduğunu, foamboard XPS üretiminde ise darboğaz yaşanıldığını ve pazar için yeterli malın temin edilemediğini söyledi. 
     İzocam'ın geçen yıl Ortadoğu'da yüzde 35, Balkanlar'da yüzde 26, Rusya ve Türk cumhuriyetlerinde yüzde 190 büyüme kaydettiğini belirten Arif Nuri Bulut, Rusya ve Türk cumhuriyetlerindeki cirolarının 3 milyon dolar olduğunu, İzocam için geçen yıl cazip bir pazar olan İran'a 2 bin 700 ton satış yapıldığını, bu yıl Romanya'ya da 1600 tonluk satış yapmayı hedeflediklerini bildirdi. 
     Bu yıl planladıkları foamboard yatırımının mevcut kapasitesinin yıllık 125 bin metreküp olduğunu, 2.4 milyon Euro'ya malolacak yeni yatırımın Temmuz ayında işletmeye alınmasının planlandığını ve bu yatırımla toplam kapasitenin 245 bin metreküpe çıkartılacağını anlatan Bulut, 2003 yılının İzocam için yeni ürünler açısından da çok faal geçtiğini söyledi. 
     
     2003 YILI VE 2004 İLK ÇEYREK SONUÇLARI 
     Arif Nuri Bulut, 2003 yılında toplam varlıklarının 99 trilyon lira, net satışlarının 92.9 trilyon lira, net dönem karlarının da 10.3 trilyon lira olarak gerçekleştiğini belirterek, iç piyasada yüzde 18, dış piyasada yüzde 33, toplamda ise yüzde 22 fiziki büyüme kaydettiklerini ve ihracat hasılatlarının da bu dönemde 14.2 milyon Euro olduğunu kaydetti. 
     UFRS'ye göre, bu yılın Mart sonu itibariyle toplam varlıklarının 103.3 trilyon lira, net satışlarının 25 trilyon 68 milyar lira ve net dönem karının da 2 trilyon 279 milyar 256 milyon lira olduğunu açıklayan Bulut, tüm rasyolarda iyileşme kaydedildiğini, iç piyasada yüzde 47, dış piyasada yüzde 76 ve toplamda yüzde 54'lük fiziki büyümeye ulaştıklarını bildirdi. 
     Bulut, bu yılın ilk çeyreğinde ihracat hasılatının da 4.2 milyon Euro olduğunu belirterek, ''Yıl sonu itibariyle 114 trilyon lira ciro, 15 milyon Euro ihracat, yüzde 20 fiziki büyüme ve bu faaliyetlerimiz sonucunda 22 trilyon lira kaynak yaratmayı hedefliyoruz'' dedi. 
     Basın mensuplarının sorularını da yanıtlayan Bulut, toplam satışları içinde yüzde 55 paya sahip Ortadoğu'da bir kaos bulunduğunu, buradaki pazarların kısılmış durumda olduğunu ifade ederek, ''Bu kaos biterse Irak pazarı da başlarsa burası çok daha cazip olacaktır. Buradaki payımız artacaktır'' diye konuştu. 
     İzocam Genel Müdür Yardımcısı Hasan Eröktem de yaratılan kaynakların likit olması yönünde ve özellikle kısa vadeli borçlardan uzun vadeli borçlara doğru bir politika izlediklerini söyledi. 
     
</TEXT>
</DOC>
