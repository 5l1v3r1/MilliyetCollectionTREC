<DOC>
<DOCNO> 229503 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/08/yasam/yas01.html </URL>
<DATE> 2004/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Meksika'da 'Türk usulü ' sezaryen 
</HEADLINE>
<TEXT>

   Meksikalı bir kadının kendine 'sezaryen' yapması, tıp dünyasını ayağa kaldırdı. Oysa, ilk olduğu sanılan bu yöntemi 1996'da bir Türk uygulamıştı 
      DIŞ HABERLER SERVİSİ 
   
   Meksika'da bir kadın, mutfak bıçağı kullanarak kendi kendine sezaryenle doğum yaptı. San Pablo'daki Dr. Manuel Velasco Suarez hastanesi doktoru Dr. R.F. Valle, elektrik ve su bulunmayan, en yakın hastaneye sekiz saat uzaklıktaki bir bölgede yaşayan ve adı açıklanmayan 40 yaşındaki kadının sağlıklı bir erkek bebek dünyaya getirdiğini söyledi. 
   
   Karnını bıçakla kesti 
   Valle, kadının normal doğum yapamayınca önce 3 küçük kadeh sert içki içtiğini, ardından da karnını bıçakla keserek bebeğini doğurduğunu belirtti. Kadının bilincini kaybetmeden önce hemşire çağırttığını, hemşirenin yarayı dikiş iğnesi ve iplikle diktikten sonra kadının, Valle'nin bulunduğu hastaneye nakledildiği kaydedildi. "Bir annenin çocuğunu kurtarma güdüsü, kadına sıradışı eylemler yaptırabilir" diyen Valle, dünyada 'ilk olduğunu sandığı' olayı, International Journal of Gynecology and Obstetrics'teki bir makalede yazdı. 
   
   İlki, Manisalı Halime 
   Halbuki 1996 mayısında Manisa'da doğum sancılarına dayanamayan Halime Yılmaz isimli 35 yaşındaki kadın, çocuklarının da yardımıyla kendisine jiletle sezaryen yapmış, bebeğini çıkarıp karnına 10 dikiş attıktan sonra bayılmıştı. Komşuların haber vermesiyle bebek ve Yılmaz hastaneye kaldırılmış, bebek kurtarılırken anne, rahmi alınarak hayata döndürülmüştü. 
   
   
</TEXT>
</DOC>
