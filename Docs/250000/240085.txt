<DOC>
<DOCNO> 240085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/14/son/sontur06.html </URL>
<DATE> 2004/05/14/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Adana'da ''çete'' operasyonu... 34 kişi DGM'ye sevkedildi 
</HEADLINE>
<TEXT>

     Adana'da, çıkar amaçlı suç örgütü oluşturdukları iddiasıyla yakalanan 34 kişi DGM'ye sevk edildi. 
     İl Jandarma Komutanlığı'ndan alınan bilgiye göre, bir ihbar üzerine harekete geçen jandarma ekipleri, düzenledikleri operasyonda Karataş İlçesi ve çevresinde çıkar amaçlı suç örgütü oluşturarak, adam öldürme ve yaralama olaylarını gerçekleştirdikleri belirlenen 34 kişiyi yakaladı. 
     Operasyonda yakalanan ve çıkar amaçlı suç örgütü oluşturdukları iddiasıyla DGM'ye sevk edilen 34 kişi arasında 4 kamu görevlisinin bulunduğu bildirildi. 
     Adana İl Jandarma Komutanlığı'ndan yapılan açıklamada, 11 Mayıs'ta 250 güvenlik görevlisinin katılımıyla merkez ilçe Yüreğir ve Karataş ilçeleri ile bağlı köylerde ''Çukurova-04'' adı verilen operasyon başlatıldı. Operasyon sırasında güvenlik güçleri çetenin elebaşısı olduğu bildirilen Cemal K'yi yakaladı. 
     Bu kişinin verdiği bilgiler doğrultusunda, Eyüp K, Eyyüp K, Kemal K, Yusuf K, Nihat K, Şahin M, Ahmet A, Ramazan B, Mustafa A, Ramazan P, Yakup P, Ali G, Ahmet K, Ali D, Emin K, Emin M, Fehmettin D, Hacı K, Hıdır D, Hüseyin A, Mehmet A, Ramazan A, Hasan K, Erdal P, Hüseyin A, Kemal R, Serhat P, Bahri P, Mustafa Y. ile kamu görevlisi oldukları bildirilen Çağlayan Ç, Mehmet E, Nihat K. ve Ramazan Y. yakalanarak gözaltına alındı. 
     Çete mensuplarının, bölgedeki arazi sahibi çiftçilere bilinçli ve planlı olarak tehdit, korku, baskı ve şiddet uygulayarak öldürme ve yaralama eylemleri ile vatandaşları yıldırıp kendilerine ait olmayan tarım arazileri üzerinde haksız menfaat sağladıkları belirtildi. 
     Ayrıca, 28 Mart'taki yerel seçimlerde Yunusoğlu Beldesi'nde oy pusulalarını gasp edip, aynı gün ANAP Belde binasını otomatik silahlarla taradıkları, köy muhtarlarına silah zoruyla resmi belge imzalattıkları, geçen yıl Dolaplı Köyü'nde Mustafa Ekiz'in öldürülmesi olayını gerçekleştirdikleri ifade edildi. 
     ANAP belde binasının taranması olayıyla ilgili yakalanan Aytaç Acartekin, Mustafa Ekiz'i öldürdüğü bildirilen Abdülkadir Kurt'un da tutuklandığı kaydedildi. 
     Açıklamada, yakalanan kişilerin Doğrudan Gelir Desteği'nden yardım almak için yanıltıcı kira sözleşmeleri, sahte tapular kullanmak yolu ile kredi alma suçlarını işledikleri bildirildi. 
     Çete mensuplarının gösterdikleri ev ve işyerlerinde yapılan aramalarda ise 3 tane savunma tipi el bombası, 3 kalaşnikof silah, 9 tabanca, 10 av tüfeği, 2 bin 802 fişek, 419 boş kovan, 6 kilo av tüfeği saçması, 5 kutu tabanca kapsülü, 200 gram barut, bir adet hassas tartı, 6 sıfırlama aparatı, 7 muhtelif silah parçası, bir temizleyici sprey, 2 nişancı dürbünü, arazi tapuları, vekaletnameler, sözleşmeler ve borç senetlerinin bulunduğu 6 klasör evrak, 362 adet muhtelif belge, 2 adet pasaport, Fahrettin Doğan adına düzenlenmiş askeri kimlik kartı, 2 hesap cüzdanı, 13 yaprak çek, 19 adet CD ve video kaseti, 2 adet traktör, bir adet minibüs, 2 taksi, 200 gram toz esrar ele geçirildi. 
     Sanıkların DGM'deki ifadeleri sürüyor. Bu arada, jandarma ekiplerinin koliler halinde ele geçirilen silah ve evrakı DGM'ye getirdiği gözlendi. 
     
</TEXT>
</DOC>
