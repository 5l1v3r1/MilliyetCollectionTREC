<DOC>
<DOCNO> 237460 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/05/son/sondun55.html </URL>
<DATE> 2004/05/05/ </DATE>
<TIME> 21.15 </TIME>
<AUTHOR>  </AUTHOR>
<HEADLINE>
Talat "Türkiye'nin Rum tarafını tanıması KKTC'yi tanımaması değil" 
</HEADLINE>
<TEXT>

     KKTC Başbakanı Mehmet Ali Talat, referandumda ''evet'' oyu veren Kıbrıs Türklerinin izolasyonuna zaman içinde son verilmezse çözüm için Kıbrıs Türk tarafında yakalanan olumlu siyasi atmosferin devam etmeyebileceği uyarısında bulundu. 
     Talat, New York'ta BM Genel Sekreteri Kofi Annan ve ABD Dışişleri Bakanı Colin Powell ile görüştükten sonra Washington'da düşünce kuruluşu Stratejik ve Uluslararası Etüdler Merkezi'nde CSIS yaptığı konuşmada, ''Biz çözüm vizyonunu halen devam ettiriyoruz. Şimdi Kıbrıs Türk tarafında çözüm yönünde olumlu bir siyasi atmosfer var. Ancak bu siyasi atmosfer, uluslararası toplumun izolasyonu devam ederse sonsuza kadar sürmeyebilir. Bu fırsatı, uluslararası toplumun da başını ağrıtan bu sorunun çözümü için kullanmak istiyoruz'' dedi. 
     
     "ABD'den umut verici, yapıcı yanıt" 
     Kıbrıs Türklerine uygulanan uluslararası izolasyonu kaldırmanın, Kıbrıslı Rumları da çözüme zorlayacağını kaydeden KKTC Başbakanı, New York'ta ABD Dışişleri Bakanı Powell ile görüşmesini, ''çok yapıcı ve umut verici'' olarak niteledi. 
     Powell'ın, Kıbrıslı Türklerin çözüm çabalarını ve kararlı tutumunu tebrik ettiğini söyleyen Talat, kendisinin de Powell'a, Kıbrıslı Türklerin davasına destek olması ve izolasyonun kaldırılması talebini ilettiğini anlattı. 
     Talat, ''ABD'den çok umut verici, çok yapıcı bir yanıt aldım. Bizim çok mütevazı beklentilerimiz vardı. Ama beklentilerim, bu görüşmeden sonra ilerledi'' dedi. 
     Kuzey Kıbrıs'ta, izolasyonun sona ermesi yönünde büyük bir beklenti bulunduğuna işaret eden Talat, ''Benden somut sonuçlar soruyorlar. Belki henüz somut bir şey yok, ama yakın gelecekte bir şeyler elde edeceğimizi umuyorum'' diye konuştu. 
     ABD'den beklentilerinin sorulması üzerine Talat, atılması gereken adımları sıralamak yerine neye ihtiyaçları olduğunu ifade ettiklerini belirtti ve ilk önceliğin, KKTC'ye uçuş kısıtlamasının kalkması olduğunu ifade etti. 
     Talat, bunun gelişmekte olan turizm sektörüne destek olacağını ve KKTC için büyük önem taşıdığını kaydetti. 
     KKTC pasaportlarıyla sadece ABD, İngiltere ve Fransa'ya seyahat edebildiklerini, başka ülkelere seyahat için Türkiye'nin pasaportunu kullandıklarını hatırlatan Talat, bu durumun değişmesinin, uluslararası toplumun desteğiyle sağlanabileceğini belirterek, ''Dünyanın en büyük gücü olarak Amerika, izolasyona son verilmesinde yardım edebilir'' dedi. 
     KKTC'nin, bir ''realite'' olarak uluslararası toplumdan dışlanmaması gerektiğini söyleyen Talat, AB'nin KKTC'ye vermeyi kararlaştırdığı 259 milyon euroluk yardımın izolasyon devam ederken sadece kısa dönemli çözüm getireceğini belirtti. 
     Talat, ''İzolasyonu bitirmeden bu sadece bir yardım olarak kalacak. İzolasyon bitmeden biz yatırımlarımızı, ekonomimizi geliştirme şansı bulamayacağız. Biz çok şey beklemiyoruz. KKTC'nin tanınmasını talep etmiyoruz. Sadece izolasyonun sona erdirilmesini ve dünyaya açılmayı istiyoruz. Çözüm vizyonumuzu kaybetmiyoruz. Biz, adanın birleşmesini istiyoruz'' diye konuştu. 
     ABD'nin, Kıbrıs'ta çözüm durumunda ayırdığı 400 milyon dolarlık yardım konusundaki bir soruya karşılık Talat, bu yardımın çözüm koşuluna bağlı olduğunu, ancak mevcut durumda bu paranın en azından bir kısmının KKTC ekonomisine katkı için ayrılması konusunu da Amerikalı yetkililerle görüşeceklerini söyledi. 
     Talat, KKTC'ye malların Yeşil Hat'tan Güney Kıbrıs üzerinden aktarılması yönündeki düzenlemenin kendilerini tatmin etmediğini, KKTC'nin kendi liman ve havayollarını da kullanmak istediğini belirtti. 
     Mehmet Ali Talat, ''Limasol'dan mal beklemek, Kuzey Kıbrıs'taki ekonomik faaliyetlere destek vermeyecektir. Örneğin Magosa limanı kullanılabilir'' dedi. 
     
     İKÖ'ye üyelik 
     KKTC'nin politikalarının Türkiye ile eşgüdümlü olduğunu belirten Talat, İslam Konferansı Örgütü'ne İKÖ üye olmak istediklerini söyledi. 
     Talat, bu örgütün konferansına ''Müslüman Kıbrıs Türk toplumu'' olarak davet edildiklerini, ancak Kıbrıs Türklerinin bunun ötesine geçtiğini kaydetti. 
     Talat, ''Bizim bir devletimiz var. Demokrasimiz var. Referandumda da demokrasimizi kanıtladık'' diye konuştu. 
     Annan planının geleceği için yargıda bulunmak istemediğini söyleyen Talat, BM Genel Sekreteri Kofi Annan'ın raporunu hazırlamakta olduğunu ve yeni öneri getirip getirmeyeceğini bilmediğini bildirdi. 
     Talat, New York'ta görüştüğü zaman Annan'a bu konuyu sorduğunu ve henüz konuyu değerlendirmekte olduğu izlenimini edindiğini belirtti. 
     Kuzey Kıbrıs için Annan planının yeniden müzakere edilmesinin mümkün olmadığını söyleyen Talat, bu planın çok uzun süre müzakere edildiğini ve uzlaşma sağlandığını kaydetti. 
     
     Türkiye'nin Rum tarafını tanıması 
     Türkiye'nin Kıbrıs Rum kesimini tanımasının, KKTC'nin varlığını artık tanıyamayacağı anlamına geldiğini söyleyen bir katılımcıya karşılık Talat, bunun önemli bir mesele olduğunu, ancak Türkiye'nin Rum kesimini tanımasının, KKTC'yi tanımaması anlamına geleceğini sanmadığını söyledi. 
     ''Kıbrıslı Türklerin adanın bölünmesinde sorumluluğu yok'' diyen Talat, Rum kesimini tanıma kararının, Türkiye için kolay bir karar olmayacağını da kaydetti. 
     Talat, IMF ve Dünya Bankası yetkilileriyle de Washington'da görüşeceğini belirterek, uluslararası kuruluşlarla temasta bulunmaları gerektiğini ifade etti. 
     KKTC Başbakanı, Annan planı üzerinde müzakereler sürerken bu kuruluşlarla, teknik yardım, rehabilitasyon, ekonomi konularında görüşmelerde bulunduklarını da hatırlattı. 
     
     Erken seçim 
     Talat, Demokrat Parti'den iki milletvekilinin istifa etmesinin ardından azınlık hükümeti olarak kaldıklarının hatırlatılması üzerine, hükümetin gücünün halktan geldiğini belirtti. 
     Talat, KKTC'ye döndüğü zaman konuyu ele alacağını ve anlaşma sağlamaya çalışacağını, aksi takdirde erken seçime gidilmek zorunda kalınacağını söyledi. 
     Talat, ''Bu iyi bir gelişme değil. Şu anda izolasyondan kurtulma çabası varken, erken seçim zor olur. Birinci önceliğimiz, izolasyonun sona erdirilmesi'' dedi. 
     ''Şu sıralar erken seçime gitmenin sadece kendi partisi için kazançlı olacağını'' ifade eden Talat, yüzde 40'tan fazla destekleri bulunduğunu, ancak şu aşamada erken seçimi düşünmek istemediklerini kaydetti. 
     
</TEXT>
</DOC>
