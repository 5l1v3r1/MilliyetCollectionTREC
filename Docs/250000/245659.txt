<DOC>
<DOCNO> 245659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/05/son/sonyas23.html </URL>
<DATE> 2004/06/05/ </DATE>
<TIME> 20.55 </TIME>
<AUTHOR>  </AUTHOR>
<HEADLINE>
Kızılcaham'da cephanelik gibi ev... 
</HEADLINE>
<TEXT>

     Ankara'nın Kızılcahamam İlçesi'nde, evinde yapılan aramada çok sayıda patlayıcı madde, el bombası ve mermi ele geçirilen emekli yüzbaşı Ali İhsan A, çıkartıldığı mahkemece tutuklandı. 
     Ankara Kaçakçılık ve Organize Suçlar Şube Müdürlüğü ekipleri ile jandarma ekipleri tarafından yakalanan Ali İhsan A, Emniyetteki işlemlerinin ardından, Gölbaşı Nöbetçi Savcılığı'nda ifadesi alındı. 
     Buradaki ifadesinin ardından tutuklanması istemiyle nöbetçi mahkemeye sevk edilen Ali İhsan A, duruşmanın ardından tutuklanarak Gölbaşı Kapalı Cezaevi'ne konuldu. 
     Güneydoğu Anadolu Bölgesi'nde çeşitli illerde görevlerde bulunan ve İskenderun'da görev yaparken emekli olan Ali İhsan A'nın, Kızılcahamam Yukarıviran Köyü'ndeki evinde yapılan aramada, 413 Kaleşnikof mermisi, 500 G-3 mermisi, çok sayıda kısa 9 milimetre tabanca mermisi, 10 adet el bombası, 70 dinamit lokumu, çok sayıda TNT kalıbı ele geçirilmişti. 
     
</TEXT>
</DOC>
