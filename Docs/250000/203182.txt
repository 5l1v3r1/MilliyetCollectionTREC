<DOC>
<DOCNO> 203182 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/19/son/sondun28.html </URL>
<DATE> 2003/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Talat ziyaret turunda... Serdar Denktaş ile görüştü... 
</HEADLINE>
<TEXT>

     Cumhuriyetçi Türk Partisi CTP Genel Başkanı Mehmet Ali Talat, hükümet arayışları çerçevesinde, Ulusal Birlik Partisi'nin UBP ardından, Demokrat Parti DP Genel Başkanı, Devlet Bakanı ve Başbakan Yardımcısı Serdar Denktaş'ı ziyaret etti. 
     Serdar Denktaş, DP Genel Merkezi'ndeki görüşmenin ardından yaptığı açıklamada, içinde bulunulan sürecin normal koalisyon pazarlıklarının yapılacağı bir süreç olmadığını belirterek, normal koşullarda tavırlarının daha farklı olacağını söyledi. 
     Halkın geniş kesimini ve farklı düşüncelerini temsil eden birinci ve ikinci partinin CTP ve UBP hükümet sorumluluğunu üstlenmesi gerektiğini düşündüğünü dile getiren Serdar Denktaş, ortaya bir tıkanıklık çıkarsa bu tıkanıklığın nedeni olmayacaklarını kaydetti. 
     ''DP'nin hem anahtar, hem tıkaç konumuna geldiğini, niyetlerin tıkaç olmak değil, ülkenin önünü açmak olduğunu'' belirten Denktaş, ''Niyetimiz, içinde bulunduğumuz süreç devam ederken, haklarımızı koruyan bir çözüm için uğraş verilebilmesinin önünü açmaktır. Türkiye ile birlikte, Cumhurbaşkanıyla Rauf Denktaş birlikte oluşacak bir hükümetin Aralık-Mayıs arası süreci olumlu değerlendirmesini sağlayacak politikalar üretmektir'' dedi. 
     Serdar Denktaş, Başbakan Recep Tayyip Erdoğan'ın, Cumhurbaşkanı Rauf Denktaş için, ''danışmanlarını gözden geçirmesi'' yönündeki sözlerinin hatırlatılarak görüşlerinin sorulması üzerine, bunun Erdoğan'ın düşüncesi olduğunu ifade ederek, ''Düşüncelerini basın aracılığıyla değil de bire bir görüşmelerinde söylemesinin daha iyi olacağını'' belirtti. Serdar Denktaş, gelinen aşamada Türk hükümetiyle karşılıklı görüşmeye ihtiyaçları olduğunu da bildirdi. 
     CTP Genel Başkanı Mehmet Ali Talat da Annan planı temelinde müzakerelere başlayarak, Mayıs 2004'de Rumlarla Avrupa Birliği'ne girme hedefinde olan tüm hükümet modellerine açık olduklarını söyledi. 
     Meclise giren dört partinin yer alacağı bir koalisyona kapalı olmadıklarını ifade eden Talat, Kıbrıs sorununun artık bu haliyle devam etmemesi gerektiğini kaydetti. 
     Hükümeti kurma konusundaki temaslarına devam edeceklerini belirten Talat, ''Halkın bu sorumluluğu kendilerine verdiğini'' söyledi. 
     
</TEXT>
</DOC>
