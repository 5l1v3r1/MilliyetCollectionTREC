<DOC>
<DOCNO> 208848 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/15/son/sonspo10.html </URL>
<DATE> 2004/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Engin Ahmet Hassan spekülasyonları gerçek dışı 
</HEADLINE>
<TEXT>

     Beşiktaş Kulübü Menajeri Sinan Engin, Rumen futbolcu Adrian İlie'yi kadrolarındaki rezerv oyuncu sayısını arttırmak için transfer ettiklerini belirterek, ''İlie kalitesini ispat etmiş bir oyuncu. Beşiktaş taraftarları çok yakında kendisini keyifle izleyecek'' dedi. 
     Adrian Ilie'nin henüz tam kapasitede olmadığını vurgulayan Engin, ''Önemli olan bu futbolcumuzun performasını herhangi bir sakatlık yaşanmadan yüzde 70-80'lere çıkartmak'' diye konuştu. 
     Beşiktaş'ın yabancı kontenjanı dolu olduğu halde Ilie'yi transfer etmesinin spekülasyonlara yol açtığını ve Ahmet Hassan'ın Beşiktaş'tan ayrılacağının iddia edildiğini hatırlatan Engin, bu iddiaların asılsız olduğunu söyledi. Ahmet Hassan ile konuştuklarını ve Beşiktaş'tan ayrılma gibi bir düşüncesinin olmadığını öğrendiklerini ifade eden Sinan Engin, ''Ilie'nin gelmesiyle tribüne çıkacak futbolcunun Ahmet Hassan olacağını iddia etmek yanlış. Maça, rakibe ve taktiğe göre tribüne çıkan Cordoba, Zago yada bir başka oyuncu da olabilir'' diye konuştu. 
     Galatasaray'ın gözden çıkardığı iddia edilen Arif, Hakan Ünsal ve Bülent'in transferinin düşünülüp düşünülmediği şeklindeki bir soruya ise Engin, şöyle cevap verdi 
     ''Bu bir arz-talep meselesidir. Bu futbolcular halen Galatasaray'da ve satışa konulmuş değiller. Şayet Galatasaray satışa koyarsa ve bizim de ihtiyacımız olursa, bu transferler düşünülebilir. Fakat bugüne kadar böyle bir şey gündeme gelmedi.'' Sinan Engin, Brezilyalı futbolcu Zago'nun da Beşiktaş'tan ayrılmak istediği iddialarının gerçek dışı olduğunu da vurgulayarak, istedikleri takdirde bu futbolcuyla yeniden anlaşabileceklerini sözlerine ekledi. 
     Bu arada Beşiktaş, bu sabah Topkapı Palace Oteli'nin sahasında, teknik direktör Mircae Lucescu yönetiminde yaklaşık 1.5 saat süren bir idman yaptı. 
     Antrenmana siyah-beyazlı takımın Gençlerbirliği'nden transfer ettiği eski futbolcusu Ali Cansun ile sakatlığı tamamen geçen Tümer de katıldı. Dün akşam yapılan Feyenoord maçında hafif bir sakatlık geçiren İbrahim haffif koşu yapmakla yetinirken, aynı maçta sakatlanan İlhan ile Zago ise çalışmada yer almadı. 
     Kulüp doktoru Ayhan Optur, 3 futbolcunun da sakatlıklarının çok ciddi olmadığını, tedbir amacıyla bu sabahki çalışmaya katılmadıklarını açıkladı. 
     
</TEXT>
</DOC>
