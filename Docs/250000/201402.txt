<DOC>
<DOCNO> 201402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/11/son/sonspo13.html </URL>
<DATE> 2003/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte Avrupa faturası 13 trilyondan olduk 
</HEADLINE>
<TEXT>

     A Milli Futbol Takımı'nın Portekiz'de düzenlenecek 12. Avrupa Futbol Şampiyonası finallerine katılamamasının ardından, Beşiktaş ve Galatasaray'ın Avrupa Şampiyonlar Ligi'nden elenmesi, Türk futbolunda bu sezon yaşanan talihsizliklere adeta tuz biber ekti. 
     Futbolda bu yılın son döneminde yaşanan şanssızlıklar, 11 Ekim Cumartesi günü 12. Avrupa Şampiyonası 7. Eleme Grubu'nda İngiltere ile FB Şükrü Saracoğlu Stadı'nda yapılan maçla başladı. Türk Milli Takımı mutlak galibiyet gerekirken, bu karşılaşmada 0-0'lık sonuçla grubunda ikinciliği alarak, baraj maçına kaldı. 
     Avrupa Şampiyonası baraj maçında Letonya ile eşleşen A Milli Takım, zayıf görünen rakibine ilk maçta 1-0 yenilirken, 11 Ekim Cumartesi günkü rövanş karşılaşmasında da İstanbul'da alınan 2-2'lik skorla elendi. 
     Bu arada Ümit Milli Takım da Almanya ile yaptığı 14. Avrupa Şampiyonası elemeleri play-off baraj maçında son dakika golüyle elenmekten kurtulamadı. 
     
     DÜŞ KIRIKLIĞI SÜRDÜ 

     Avrupa Şampiyonlar Ligi'nde gruptan çıkma şanslarını son maçlara taşıyan Beşiktaş ve Galatasaray da kötü sonuçlar halkasına, yenilerini ekledi. 
     Beşiktaş, AC Sparta Prag'ın son dakikada SS Lazio'ya attığı gol nedeniyle ''Devler Ligi''ne veda ederken, Galatasaray da öne geçtiği maçta Real Sociedad'ın golüne engel olamayarak büyük bir fırsat kaçırdı. 
     2 takım da tüm Türkiye'yi üzerken, UEFA Kupası'nda yollarına devam edecek. Türk futbolunun en büyük avuntusu ise Beşiktaş, Galatasaray, Gaziantepspor ve Gençlerbirliği'nin UEFA Kupası'nda mücadelelerini sürdürmeleri oldu. 
     
     BÜYÜK GELİR KAYBI 

     Portekiz'de gelecek yıl düzenlenecek 12. Avrupa Futbol Şampiyonası finallerine gitme şansını yitiren A Milli Takım, Futbol Federasyonu'nun, UEFA tarafından 12. Avrupa Futbol Şampiyonası finallerine katılım payı olarak verilecek yaklaşık 8 trilyon liradan oldu. 
     Beşiktaş ve Galatasaray, Avrupa Şampiyonlar Ligi'nde en iyi 16 takım arasına giremeyerek, 2.5'şar milyon İsviçre Frangı ödülü kaçırdılar. 2 takım, elenmeseydi toplam 5 trilyon 660 milyar lira gelir elde edecekti. İki takım yollarına devam etmeleri durumunda alabilecekleri, ekstra gelirlerden de oldu. 
     
</TEXT>
</DOC>
