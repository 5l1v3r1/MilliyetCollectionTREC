<DOC>
<DOCNO> 226202 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/28/ekonomi/eko01.html </URL>
<DATE> 2004/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaçak işçi faturası 9.9 katrilyon 
</HEADLINE>
<TEXT>

   Çalışma Bakanı Başesgioğlu, 4.5 milyon kaçak işçi nedeniyle devletin sadece 2004'teki prim kaybının 9.9 katrilyon olacağının tahmin edildiğini söyledi 
      ANKARA ANKA 
   
   Çalışma ve Sosyal Güvenlik Bakanı Murat Başesgioğlu, 2004 yılında devletin kaçak işçilerden sigorta prim kaybının 9.9 katrilyon lira civarında olacağının tahmin edildiğini bildirdi. 
   CHP Milletvekili Mehmet Nuri Saygun'un soru önergesini yanıtlayan Başesgioğlu, Devlet İstatistik Enstitüsü'nün verilerine göre, istihdam edilen 22 milyon 411 kişiden, ücretsiz aile işçileri, kendi hesabına çalışanlar ve işverenler hariç, 1 milyon 648 bini ücretli ve 1 milyon 752 bini de yevmiyeli olarak çalışmak üzere, toplam 3 milyon 400 bin kişinin herhangi bir sosyal güvenliği olmaksızın kayıt dışı çalıştığının anlaşıldığını kaydetti. 
   
   Tahmin var, kanıt yok 
   Başesgioğlu, Türkiye'de özellikle Uzakdoğu ve komşu ülkelerden olmak üzere 1 milyon yabancının kaçak olarak çalıştığının zaman zaman çeşitli kaynaklarca da dile getirildiğini ancak bu konunun doğruluğunu teyit edebilecek herhangi bir bilgi veya kayıtın Bakanlıkta bulunmadığını vurguladı. 
   Başesgioğlu, kayıt dışı çalışanların kayıtlı olarak asgari ücret üzerinden çalışmaları gerektiği varsayıldığında, SSK'nın bir ayda kişi başına 184 milyon 126 bin lira sigorta primi kaybına uğradığını vurgulayarak, "2004 rakamlarını esas aldığımızda, tahminen 4,5 milyon kaçak işçinin kamu kurumlarına bildirilmemesinden kaynaklanan sigorta prim kaybı, aylık 828.5 trilyon, yıllık tutarı ise 9.9 katrilyon lira olacağı tahmin edilmekte" dedi. 
   
   
</TEXT>
</DOC>
