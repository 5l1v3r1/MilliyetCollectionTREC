<DOC>
<DOCNO> 206066 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/02/son/sontur05.html </URL>
<DATE> 2004/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Eskişehir... Milli piyango talihlisi merak konusu... 
</HEADLINE>
<TEXT>

     Milli Piyango'nun yılbaşı özel çekilişinde 10 trilyon liralık büyük ikramiyenin isabet ettiği çeyrek biletlerden birini satan Eskişehirli seyyar bayii Talat Sami Bayrak da talihliyi arıyor. 
     Emekli öğretmen Bayrak, büyük ikramiyesi 10 trilyon lira olan ''5196322'' numaralı çeyrek bileti Hamamyolu Caddesi'nde sattığını belirterek, kendisinin de büyük ikramiyenin ortağı talihliyi merak ettiğini söyledi. 
     Sattığı diğer biletlere de birçok ikramiye çıktığını ifade eden Bayrak, ''İkramiye bana çıksaydı okul yaptırırdım. Talihliden paranın bir bölümünü eğitim harcamaları için kullanmasını isterdim'' dedi. 
     Bayrak, Vişnelik Mahallesi muhtarlığı için aday olacağını da belirterek, ''Talihlinin Vişnelik Mahallesi'nde oturması durumunda muhtarlık için oyunu bana vermesini isteyeceğim'' diye konuştu. 
     Milli Piyango İdaresi Eskişehir Şube Müdürü yetkilileri, talihlinin, çekini almak için henüz kendilerine başvurmadığını bildirdiler. 

     
</TEXT>
</DOC>
