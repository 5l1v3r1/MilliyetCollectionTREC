<DOC>
<DOCNO> 219656 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/04/siyaset/siy09.html </URL>
<DATE> 2004/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Demokrasi sınavını geçtik 
</HEADLINE>
<TEXT>

   Avrupa Konseyi'nin, Türkiye'yi denetim mekanizmasından çıkaran raporu onaylaması, AB'nin aralıktaki kararını olumlu yönde etkileyecek 
   GÜVEN ÖZALP Brüksel 

   
   Avrupa Konseyi Denetim Komisyonu, Türkiye'nin denetim mekanizmasından çıkarılmasını öngören rapor ve tavsiye kararını oybirliğiyle kabul etti. Bu karar, Türkiye'nin Kopenhag kriterleri açısından büyük önem taşıyan insan hakları, demokrasi ve hukuk devleti alanında Avrupa standartlarına büyük ölçüde ulaştığı ve "demokrasi sınavını geçtiği" şeklinde yorumlandı. 
   Türkiye'nin anayasal ve hukuki reformları gerçekleştirmedeki kararlığını kanıtladığını ve demokratik eksiklikleri için bundan böyle denetlenmesine gerek olmadığını ifade eden rapora onay verilmesi AB'nin aralıkta Türkiye konusunda vereceği karara da büyük etki yapacak. Denetim Komisyonu'nun oybirliğiyle karar vermesi, nisan sonunda Strasbourg'da gerçekleştirilecek Avrupa Konseyi Parlamenterler Meclisi'ndeki AKPM nihai oylama öncesi "olumlu sonuç için garanti" niteliği taşıyacak. 
   
   'Biz yapamazdık' 
   Raporun onaylanmasıyla Ankara'ya verilen mesaj "Biz kendi parlamentolarımızda bu kadar değişikliğin bu kadar kısa sürede yapılabileceğine ihtimal vermiyoruz. Bunu gerçekleştiremezdik" oldu. 
   AKPM'deki Türk heyetinin başkanlığını yapan AKP'li Murat Mercan, "1980'den bu yana Avrupa Konseyi'nin Türkiye hakkında verdiği en olumlu karar" dedi. 
   
   
   
</TEXT>
</DOC>
