<DOC>
<DOCNO> 208140 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/12/son/sonspo03.html </URL>
<DATE> 2004/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe için "Alex düğümü" yarın çözülüyor... 
</HEADLINE>
<TEXT>

     Birinci Süper Lig'de ikinci yarı hazırlıklarını Antalya'da sürdüren Fenerbahçe'de Teknik Direktör Christoph Daum, yarın yapılması planlanan 2 antrenmanı basına ve taraftara kapattı. 
     Alman çalıştırıcının, futbolcularıyla baş başa kalarak bir antrenman yapmak istediği bildirilirken, kamp yapılan Limak Limra Oteli'nin karşısında bulunan sahaya basının yanı sıra çevreden gelen vatandaşların da izleyici olarak alınmayacağı ifade edildi. 
     Fenerbahçe'nin transferi için uzun süredir uğraştığı Brezilya futbolcu Alex Souza'nın, gelip gelmeyeceği konusunda yarın kesin bir yanıt vereceği öğrenildi. Fenerbahçe Kulübü'nün bu konuda Brezilyalı futbolcuya verdiği sürenin yarın sona erdiği öğrenilirken, Alex'in eşinin, doğum yapıncaya kadar Brezilya'da kalmak gibi bir düşüncesinin olduğu da ifade edildi. 
     Bu arada, elverişsiz hava koşulları nedeniyle sarı-lacivertli takımın öğleden sonraki antrenmanının iptal edilmesi, Van Hooijdonk ve Rebrov'a yaradı. Van Hooijdonk'un, Belek'te kamp yapan eski takımı Nac Breda'daki arkadaşlarını, Rebrov'un ise aynı bölgede kamp yapan Spartak Moskova'da oynayan kardeşini ziyaret ettiği bildirildi. 
     Öte yandan, Fenerbahçe Yönetim Kurulu Üyesi Hakan Bilal Kutlualp, Kemer'deki Türkiz Otel'de, Fenerbahçe kampını izleyen muhabirlere bir akşam yemeği verdi. 
     
</TEXT>
</DOC>
