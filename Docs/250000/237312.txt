<DOC>
<DOCNO> 237312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/04/son/sontur36.html </URL>
<DATE> 2004/05/04/ </DATE>
<TIME> 20.28 </TIME>
<AUTHOR>  </AUTHOR>
<HEADLINE>
7 limanda sağlık hizmet verecek TCG İskenderun gemisi hareket etti 
</HEADLINE>
<TEXT>

     Deniz Kuvvetleri Komutanlığı'nca 19 Mayıs Atatürk'ü Anma Gençlik ve Spor Bayramı kutlamaları çerçevesinde vatandaşlara sağlık hizmeti vermekle görevlendirilen ''TCG İskenderun'' gemisi, Pendik Tersanesi'nden Karadeniz'e açıldı. 
     ''TCG Gökova'' firkateyni eşliğinde Karadeniz'de 7 limanı ziyaret edecek ''TCG İskenderun'', ilk olarak 5-6 Mayıs tarihlerinde Karadeniz Ereğli Limanı'na demirleyecek. ''TCG İskenderun'' 7-8 Mayıs'ta Sinop, 9-10 Mayıs'ta Ordu, 11-12 Mayıs'ta Rize, 13-14 Mayıs'ta Hopa ve 15-16 Mayıs'ta Giresun limanlarında sağlık hizmetlerini sürdürecek. 
     Kasımpaşa, Gölcük, Çanakkale ve İskenderun deniz hastaneleri ile Erdek Deniz Reviri'nden toplam 40 sağlık personelinin görev yapacağı gemide, çocuk, göz, diş, kulak-burun-boğaz poliklinikleri bulunuyor. 
     ''TCG İskenderun''un görevi süresince 4 bin 500 vatandaşın sağlık hizmetlerinden yararlanması, hatta bu sayının 10 bine ulaşması bekleniyor. 
     1 sabit ve 3 mobil sağlık ekibinin bulunduğu gemide, mobil ekipler önceden belirlenen okullarda ve köylerde sağlık taramasına katılacak, gerekli görülen hastalar gemiye getirilerek laboratuvarda tetkikleri yapılacak. 
     Her limanda bando gösterisi sunacak olan ''TCG İskenderun'', ayrıca ''TCG Gökova'' ve bir denizaltının katılımıyla 19 Mayıs Atatürk'ü Anma Gençlik ve Spor Bayramı kutlamalarına katılacak. ''TCG İskenderun'', bu kapsamda konser verecek Cumhurbaşkanlığı Senfoni Orkestrası'na da ev sahipliği yapacak. 
     
</TEXT>
</DOC>
