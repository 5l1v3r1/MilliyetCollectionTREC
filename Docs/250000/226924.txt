<DOC>
<DOCNO> 226924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/30/son/sonsiy36.html </URL>
<DATE> 2004/03/30/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Ankara'da oy sayımı bitti... Gökçek 3. kez seçildi 
</HEADLINE>
<TEXT>

     Ankara'da, Büyükşehir Belediye Başkanlığı seçiminde oy ayrım ve sayımı tamamlandı. AK Parti adayı Melih Gökçek, üçüncü kez Büyükşehir Belediye Başkanı seçildi. 
     Sincan İlçe Seçim Kurulu, Büyükşehir Belediye Başkanlığı için kullanılan oyların ayrım ve sayım işlemini bugün saat 16.30 civarında bitirebildi. Böylelikle, Ankara'da büyükşehir belediyesi için oy kullanan tüm metropol ilçelerindeki oy ayrım ve sayım işlemi tamamlanmış oldu. 
     İlçe seçim kurullarının bildirdikleri resmi olmayan kesin sonuçlara göre, AK Parti adayı Melih Gökçek, geçerli oyların yüzde 55.034'üne isabet eden 900.317 oy alarak yeniden Büyükşehir Belediye Başkanı seçildi. 
     
     GÖKÇEK'İN ÖZGEÇMİŞİ 
     Melih Gökçek, 1949'da Ankara'da doğdu. 1975 yılında Gazi Üniversitesi Gazetecilik Yüksekokulu'ndan mezun oldu. Yedek subaylığını Kıbrıs'ta yapan Gökçek, ticaret ile uğraşırken ANAP'a girdi. 1984 yılında Keçiören Belediye Başkanı seçilen Gökçek, 1989-91 yılları arasında Başbakanlık Sosyal Hizmetler ve Çocuk Esirgeme Kurumu Genel Müdürlüğü yaptı. 
     1991 yılında Refah Partisi'nden RP Ankara Milletvekili olan Gökçek, 1994 yılında milletvekili iken Ankara Büyükşehir Belediye Başkanlığı'na seçildi. 
     Gökçek, 1999 yılında yapılan yerel genel seçimlerde ikinci kez Ankara Büyükşehir Belediye Başkanı oldu. 
     28 Mart seçimlerinde üçüncü kez Büyükşehir Belediye Başkanı seçilen Gökçek, evli ve 2 erkek çocuk sahibi. 
     
</TEXT>
</DOC>
