<DOC>
<DOCNO> 208817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/15/son/soneko33.html </URL>
<DATE> 2004/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Alışveriş festivali başladı, ilk satış Çağla Şıkel'e... 
</HEADLINE>
<TEXT>

     İstanbul'un dünya çapında bir alışveriş merkezi olması amacıyla bu yıl ikincisi düzenlenen alışveriş festivali ''Shopping Fest 2004'', başladı. 
     Festival, İstanbul Büyükşehir Belediye Başkanı Ali Müfit Gürtuna, İstanbul Vali Vekili Şener Can, İstanbul Ticaret Odası Başkanı Mehmet Yıldırım, Türkiye Seyahat Acentaları Birliği Başkanı Başaran Ulusoy ve Türkiye Otelciler Birliği Başkanı Sinan Babila'nın katılımıyla, HSBC Bank'a yönelik terörün zarar verdiği Metrocity alışveriş merkezinde başlatıldı. Festival, 15 Şubat akşamına kadar devam edecek. 
     Festivalin açılışında konuşan Gürtuna, yeni yılın ilk ayının ortalarında bulunulduğunu belirterek, ''Bugün güzel bir başlama vuruşu yapacağız'' dedi. 
     Geçen yılın Irak savaşının gölgesinde geçtiğini, bugün de Kuzey Irak, Kıbrıs ve AB meselelerin bulunduğunu ifade eden Gürtuna, festivalin tüm bunlara bir haykırış olacağını söyledi. 
     Gürtuna, ''Bombalar patlayabilir, savaşlar olabilir. Ama hepimiz iyi bilmeliyiz ki biz büyük bir milletiz. Bunlar olup bitecek ve biz hep kalacağız. Daha güçlü adımlarla yolumuza devam edeceğiz'' dedi. 
     İstanbul Büyükşehir Belediye Başkanı Ali Müfit Gürtuna, enflasyonun düştüğünü, bu düşüş seyrinin tüketimde ve üretimde canlılığa dönüştürülebileceğini vurguladı. 
     İstanbul'un problemsiz bir şehir olduğunu dile getiren Gürtuna şunları söyledi 
     ''Problemsiz olmak yetmez. İstanbul karizmatik bir şehirdir. İddia sahibi bir şehir olarak üzerine düşenleri yapmalıdır. İstanbul artık sorunlarla boğuşan değil, dünyayla yarışan bir şehir haline gelmiştir'' dedi. 
     
     500 MİLYON DOLARLIK EK TİCARET 

     İTO Başkanı Mehmet Yıldırım da üç ay önce bu alışveriş merkezinin karşısında arzu edilmeyen bir olay olduğunu, bunun bu bölge ticaretine önemli ölçüde zarar verdiğini belirterek, ''İş alemi olarak böyle olayların ekonomimize zarar vermesine müsaade etmemek üzere öncelikle Metrocity'de alışveriş festivalinin başlangıcını yaptık'' dedi. 
     Festivalin bundan sonra Akmerkez, Carousel, Profilo gibi alışveriş merkezleri ile Laleli'de ay boyunca devam edeceğini kaydeden Yıldırım, ''Hedefimiz, 500 milyon dolarlık ek bir ticaret oluşturmak'' diye konuştu. 
     Yıldırım, İstanbul'un bir dünya markası olmasının üzerine biraz toz geldiğini ifade ettiği konuşmasında, bu tozun alınmasında hükümetten belediyelere, kurum ve kuruluşlara büyük görevler düştüğünü söyledi. 
     Türkiye Seyahat Acentaları Birliği Başkanı Başaran Ulusoy da İstanbul'un bugün hak ettiği yerde bulunmadığını dile getirerek, kentin 10 milyon ziyaretçiyi ağırlayabilecek kapasitesi bulunduğu kaydetti. 
     Ulusoy, ''İstanbul bir kültür başkenti. Onu eski günlerine kavuşturmaya çalışıyoruz. Eğer İstanbul'u ayağa kaldırabilirsek Türkiye'yi uçururuz'' diye konuştu. 
     Daha sonra kurdele kesimiyle festivalin açılışı yapıldı. 
     
     İLK SATIŞ ÇAĞLA ŞİKEL'E 

     Bu arada, İTO Başkanı Mehmet Yıldırım, açılışa katılan manken Çağla Şikel'e festival boyunca 1.5 milyar liralık alışveriş yapma fırsatı tanıdıklarını bildirdi. 
     Yıldırım, festivale katılan mağazalardan More More'dan Şikel'e kırmızı renkli bir hırka satarak, festivalin ilk satışını gerçekleştirdi. 
     Festival kapsamında İstanbul'un her yerinde cazip indirimler, hediyeler ve sürprizler sunulacak. 
     Etkinliğe, bireysel katılımcı mağazalar ve Metrocity, Akmerkez, Carousel, Olivium, Profilo, Galeria, Kule Çarşı, Tepe Natilius, Capitol, Fly Inn ve Carrefour gibi alışveriş merkezlerinin yanı sıra çarşılardan restoranlara, müzelerden galerilere, gece kulüplerinden güzellik merkezlerine, optikten kuyumculara kadar çok sayıda firma ve kuruluş katılıyor. 
     
</TEXT>
</DOC>
