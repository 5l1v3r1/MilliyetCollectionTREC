<DOC>
<DOCNO> 205877 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/02/dunya/dun04.html </URL>
<DATE> 2004/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, 1973'te petrol için Ortadoğu'yu işgal edecekti 
</HEADLINE>
<TEXT>

   NEVSAL ELEVLİ Londra 

   
   İngiltere'nin 1973 yılında ABD'nin petrol yataklarını ele geçirmek için Körfez'i işgal etmesinden korktuğu ortaya çıktı. 
   Dönemin Başbakanı Edward Heath'e sunulan 12 Aralık 1973 tarihli 22 sayfalık "UK Eyes Alpha" istihbarat raporunda, hükümet, ABD'nin 1973 yılında Arap ülkelerinin petrol fiyatlarını artırmasını engellemek için askeri eyleme geçmeye hazırlandığı yönünde uyarıldı. 
   İngiliz istihbarat servisinin zorunlu olarak 30 yıl gizli kaldıktan sonra dün açıklanan eski belgelerinde Ortak İstihbarat Komitesi JIC yetkilileri, Heath'e ABD'nin Arap ülkelerine esir olmaktansa harekete geçeceği ve en kuvvetli ihtimal olarak petrol üretimi yapılan Suudi Arabistan ve Kuveyt'i ele geçireceği uyarısını yaptı. 
   1973'ün ekim ayında petrol üretimini önemli derecede azaltarak petrol fiyatlarının artmasına ve ilk petrol şokuna yol açan Arap ülkeleri, ardından İsrail'e destek vermekle suçladıkları Batı ülkelerine petrol ambargosu koymuştu. 
   Rapora göre, Amerikalılar işgali 10 yıl sürdürmeyi düşünüyordu. 
   
   
   
</TEXT>
</DOC>
