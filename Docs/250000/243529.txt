<DOC>
<DOCNO> 243529 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/28/son/soneko02.html </URL>
<DATE> 2004/05/28/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Kentbank'ın eski sahibi Süzer Bankacılık sektörüne döneceğiz 
</HEADLINE>
<TEXT>

     Kentbank'ın eski sahibi Mustafa Süzer, bankacılık sektörüne döneceklerini, hukuki prosedürün tamamlanmasını beklediklerini söyledi. 
     Kentucky Fried Chicken ve Pizza Hut'ın ödül töreni sırasında gazetecilerin sorularını yanıtlayan Süzer, ''Kentbank'la ilgili Danıştay'dan lehinize bir karar çıktı, bankacılığa dönecek misiniz'' sorusu üzerine, ''Bankacılık sektörüne döneceğiz. Hukuki prosedürün tamamlanmasını bekliyoruz. Bu zaman alıcı bir unsur. Zannederim daha 2-3 ay sürecek, 2-3 ayın sonunda BDDK gereğini yerine getirir'' dedi. 
     Süzer, ''Yine Kentbank'la mı, isim konusunda bir endişeniz yok mu'' şeklindeki soru üzerine, ''Evet Kentbank'la tabii. Tam tersine ismimiz Kentbank olarak, yüksek yargının kararıyla hakkın yerini bulduğu için halkımıza daha samimi ve sıcak geleceğine inanıyoruz'' diye konuştu. 
     ''Kaybettiğiniz 3 sene ne olacak'' sorusuna Süzer, ''Onu başkalarına sormak gerek. Bazı şeyler ne yazık ki tekrar yerine gelmiyor. Mesela sağlık sorunu geçirdim, onu nasıl yerine getirebilirsiniz '' dedi. 
     Ülke için yanlışlıklara katlanacaklarını söyleyen Süzer, yanlışlığı yapanların da gerekli hukuki cezayı göreceğine inandığını belirtti. 
     ''Hukuki yollara başvuracak mısınız'' sorusu üzerine Süzer, ''Başvurmamıza gerek yok, zaten şu anda onlar hakkında her türlü Meclis soruşturması yapılıyor. Bu, Allah'ın takdiridir. Bizim bankamızı Fon'a alan 5 kişi şu anda yargılanıyor'' diye konuştu. 
     
     ''O GÜNKÜ ŞARTLARI YENİDEN SAĞLAMALARI GEREKECEK'' 
     Süzer, bir gazetecinin, bankayı devralmalarıyla ilgili sorusunu da şöyle yanıtladı 
     ''Kanun bunu açıkça tarif etmiş. O günkü şartları yeniden sağlamaları gerekecek. Danıştay Genel Kurulu'nun kararı gayet açık Fon'a alınmak Kentbank için yersizdir, lüzumsuzdur, yanlış yapılmıştır. Bu kararın gereğinin de yapılması şu demektir O günkü şartları aynen bankada sağlamaları gerekir. Ama sağlanamayacaklar olursa da anlayışla, karşılıklı görüşmelerle bunların sağlanacağına inanıyoruz.'' Hiçbir şekilde ülkeye zarar vermek istemediklerini söyleyen Süzer, ''ama yanlış yapanların yanına kalmaması için de dua ettiklerini'' belirtti. Süzer, ''Biz, onlara da Allah akıl fikir versin diyoruz. Çünkü bir insan, devlet gücünü arkasına aldığı zaman bunu yanlış kullanırsa, onun devlete zarar vereceğini düşünmesi lazım. Bir kere ülkeye zarar verir bu'' dedi. 
     ''Başkalarının baskısıyla, birilerinin siyasi sıkıştırmasıyla işlem yaparsanız, sonradan başınız belaya girer'' diyen Süzer, ''Dünyada adil olmayan, hukuk devleti olmayan bir ülkenin sağlıklı yaşaması, büyümesi mümkün değildir. Türkiye bir hukuk devletidir, geç de olsa hukuk tecelli ediyor'' dedi. 
     Süzer, bir soru üzerine, kamuoyunda bilinenin aksine bankacılığın Türkiye'de her dönemde çok zor olduğunu söyledi. 
     
     ''YABANCI ORTAK ARAYIŞINA GİRMİŞ BULUNUYORUZ'' 
     Yeterli sermayeleri bulunduğunu söyleyen Süzer, 9 yılda Kentbank'a 186 milyon dolar sermaye koyduklarını, 9 yıl boyunca bir kuruş temettü almadıklarını, grup olarak hiç kar dağıtmadıklarını söyledi. 
     Süzer, ''Bundan daha büyük sermaye olur mu 186 milyon dolar koyuyorsunuz 9 sene boyunca, bugünkü değeriyle milyar dolar eder. Bizim yeterli sermayemiz var, gerekirse daha da fazlasını koyarız, ama iyi bir yabancı ortak, dünya çapında bir yabancı ortak olursa birlikte çalışmaktan da çok memnun oluruz. Böyle bir arayış içerisine de girmiş bulunuyoruz'' diye konuştu. 
     Bir başka soru üzerine de Süzer, TMSF'ye yaptıkları ödemelerin borçtan dolayı değil, onların koydukları tedbirlerin karşılığında biriken paralar olduğunu ifade ederek, ''Bizim Fon'a hiçbir borcumuz yok, alacağımız var'' dedi. 
     Süzer, Erol Aksoy olayıyla ilgili soru üzerine, o konuda yorum yapmak istemediğini söyledi. 
     
</TEXT>
</DOC>
