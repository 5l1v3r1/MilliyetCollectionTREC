<DOC>
<DOCNO> 224241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/21/son/sonsiy15.html </URL>
<DATE> 2004/03/21/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Masum Türker İstanbul'u kent haline getireceğiz 
</HEADLINE>
<TEXT>

     DSP'nin İstanbul Büyükşehir Belediye Başkan adayı Masum Türker, ''Biz İstanbul'un işsizlik sorununu çözeceğiz ve köy olmaktan çıkarıp kent haline getireceğiz'' dedi. 
     Türker, Okmeydanı Örnek Mahallesi'nde DSP Kağıthane Belediye Başkan adayı Nihat Bulut ve Beyoğlu Belediye Başkan adayı Şener Karahan ile birlikte esnafı ziyaret etti. 
     Masum Türker, burada başkan adayları ve partililerle bir süre yürüyerek halkı selamladıktan sonra yaptığı konuşmada, ''Bir hafta sonra yapılacak yerel seçimlerde bir nevi Türkiye'nin kaderi belirlenecek. Bu seçim, mandacılarla halkçıların seçimi olacak'' dedi. 
     İstanbul'un her geçen gün geriye gittiğini savunan Türker, ''Biz İstanbul'un işsizlik sorununu çözeceğiz ve köy olmaktan çıkarıp kent haline getireceğiz. Türkiye'yi kendi kaderini tayin edemeyen ülke konumundan çıkarıp, kendi kaderini tayin eder hale getireceğiz'' şeklinde konuştu. 
     Nihat Bulut ise, Örnek Mahallesi'nin bir kısmının Beyoğlu bir kısmının Kağıthane sınırları içinde kalmasından dolayı yıllarca belediyecilikten çok az faydalanma imkanı bulduğunu ifade ederek, ''İnanıyorum ki halkın seçimiyle Beyoğlu ve Kağıthane belediyeleri el ele verecek ve mahalleye hak ettiği hizmeti sunacaktır'' diye konuştu. 
     
</TEXT>
</DOC>
