<DOC>
<DOCNO> 238554 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/09/son/sondun15.html </URL>
<DATE> 2004/05/09/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Talat Annan, izolasyonun kaldırılması çağrısı yapacak 
</HEADLINE>
<TEXT>

     KKTC Başbakanı Mehmet Ali Talat, Kıbrıs Rum yönetiminin, ''Kıbrıs Cumhuriyeti'' olarak görülmesinin artık mümkün olmadığını belirtti. 
     ABD temaslarını tamamlayarak dün gece KKTC'ye dönen Başbakan Talat, temaslarıyla ilgili yaptığı açıklamada, hedeflerinin, Kıbrıs Türkünü dünyayla bütünleştirerek, dünyaya açılmasını sağlamak olduğunu ifade etti ve ''Kıbrıs Türkü bunu hak etti'' dedi. 
     BM Genel Sekreteri Kofi Annan'ın Güvenlik Konseyi'ne sunacağı Kıbrıs raporunun gelecekteki adımlara ışık tutacağını kaydeden Başbakan Talat, ''Çok büyük ihtimalle Genel Sekreter izolasyonun kaldırılması çağrısı yapacak'' dedi. 
     ABD temaslarını, ''Kıbrıs Türkünü dünyayla kucaklaştırma yolunda atılan adımlardan bir tanesi'' olarak nitelendiren Talat, bu temasların devam edeceğini bildirdi. 
     ''Kıbrıs Türkünün, kendi ülkesi içinde politik iklimini değiştirmeyi başararak, çözümden yana bir hükümet kurulmasını sağladığını'' belirten Talat, ''Kıbrıs Türkünün referandumdan büyük bir çoğunlukla 'evet' çıkararak, yükümlülüklerini ve uluslararası topluluğun taleplerini yerine getirdiğini, dolayısıyla dünya ile bütünleşmeyi hak ettiğini'' kaydetti. 
     ''Kıbrıs Türkünün dünya ile aynı dili konuşmasına karşılık, Rum tarafının adada kalıcı çözümü engelleyici tutum sergileyerek referandumdan 'hayır' oyu çıkarması dolayısıyla esas hedefe ulaşılamadığına'' işaret eden Talat, ''Bu aşamadan sonra Kıbrıslı Türklerin kendi kendilerini yönetebilen, kendi kaderini kendilerinin belirleyeceği koşulları yaratma hedefinde olduklarını'' belirtti. 
     
     ZİYARET POLİTİK MESAJ VERDİ 
     ABD ziyaretinin oldukça yararlı geçtiğini ifade ederek, ''Bu ziyaret, bana göre oldukça iyi bir sonuç vermiş durumdadır'' diyen Başbakan Talat, ''Bu ziyaretin özellikle Rum tarafına politik mesaj verdiğini'' kaydetti. Başta ABD Dışişleri Bakanı Colin Powell ve BM Genel Sekreteri Kofi Annan olmak üzere bütün yetkililerden üst düzeyde karşılama gördüklerini belirten Talat, şöyle devam etti 
     ''Amerikan Dışişleri Bakanı, ilk kez Kuzey Kıbrıs Türk Cumhuriyeti Başbakanı ile görüşmüştür. BM Genel Sekreteri de aslında ilk kez KKTC Başbakanı'nı kendi makamında kabul ederek görüşmüştür. Orada üst düzeyde bir karşılama gördük.'' 
     
     ARTIK YENİ BİR DÖNEM BAŞLADI 
     Talat, ''40 yıldır ülkede yaratılan yıkıntıyı bir ayda ortadan kaldırmanın mümkün olmayacağına'' ifade ederek, ''Kıbrıs Türk halkının yıllardır yanlış politikalarla bu hale getirildiğini'' söyledi. 
     ''Ülkedeki yanlış politikaların yeni hükümet tarafından düzeltilerek, değişmesiyle artık yeni bir dönem başladığını'' belirten Başbakan Talat, ''Bu yeni dönem, çok kısa sürede sonuç verecek gelişmeleri ortaya koymakla birlikte, kesin sonuçların ortaya çıkması belli bir zamanı gerektirecektir. Bunun bilinci içinde hareket etmek zorundayız, hayale kapılmamak zorundayız'' dedi. 
     ABD Dışişleri Bakanlığı'nda Kıbrıs Türklerine yönelik yapılan yoğun çalışmalar ve değerlendirmelerle ilgili bilgi de veren Başbakan Talat, ''Bunların bir kısmı sonuçlarını üretti. Bunlar önümüzdeki günlerde bildirilecek ve uygulanacak. Bir kısmı daha da belki araştırmayı gerektirecek'' dedi. 
     
     İZOLASYONUN KALDIRILMASI TEMELDİR 
     ABD'de yaptıkları temaslarda Kıbrıs Türklerine uygulanan izolasyonun ortadan kaldırılmasını istediklerini anlatan Talat, başta uçuş yasağı olmak üzere, ticaret, spor ve seyahat sınırlamalarının kaldırılması yönünde taleplerde bulunduklarını bildirdi. 
     Başbakan Talat, ''Bizim talep ettiğimiz en başta, tabii ki en geneliyle ifade ettiğimiz izolasyonun ortadan kaldırılması, ama bunun temel ögeleri olarak en başta uçuş yasağının kaldırılmasını istedik. En temel talebimiz buydu. Bunun insanlık dışı bir durum olması yanında artık bizim ekonomimizi, turizmimizi geliştirmek için buna ihtiyacımız olduğunu ortaya koyduk ve bunun üzerinde ısrarla durduk'' dedi. 
     
     DIŞ YATIRIM İSTEDİK 
     Başbakan Talat, KKTC ekonomisine yeni kan sağlamak için ABD temaslarında dış yatırım konusunda da yetkililerden yardım istediklerini, ancak izolasyonların kalkmaması halinde bu yardımların bir yararı olamayacağının altını çizdiklerini belirtti. Talat, bu konuda şunları kaydetti 
     ''Bir şeyin altını ısrarla çizdik ne kadar yardım yaparsanız yapınız, ne kadar açıktan veya yıllara bölünmüş veya koşullara bağlanmış para verirseniz veriniz, eğer izolasyon kalkmazsa bunun hiçbir yararı yoktur. Biz, izolasyonun kalkmasını temel görüyoruz, en birincil ihtiyacımız olarak görüyoruz. Bunu anladılar, anladıklarını bize ifade ettiler.'' Başbakan Talat, bir gazetecinin, ''Ercan Havaalanı'nın açılacağı gün ABD'den izolasyonun en büyük ayağı olan uçuş yasağının kaldırılması yönünde herhangi bir jest bekliyor musunuz '' sorusu üzerine, ''Bu işler kolay değil. Belli bir değerlendirmeye, belli bir zamana ihtiyaç var. BM Genel Sekreteri'nin raporu gelecekteki adımlara ışık tutacak. Çünkü çok büyük ihtimalle Genel Sekreter izolasyonun kaldırılması çağrısı yapacak'' dedi. 
     Başbakan Talat, şöyle devam etti 
     ''Bu çok önemli bir saptama olur. Böyle bir şey yapılırsa o zaman ülkeler de bunun gereğini yerine getirme yükümlülüğü altına girmiş olurlar. Bu gelişmeler yaşanmadan, birden bire yarın açılış yapıldığı sırada bir Amerikan uçağı geçerken buradan karar verir de inerse, şaka tabii, bunu bilmiyorum ama yani böyle bir planlama şu an itibariyle yoktur, böyle bir bilgi bize verilmemiştir, böyle bir kararları henüz yoktur. Ancak 'karar alınamaz' diye bir şey de yoktur tabii ki. Ama bu bir anlık olur. Biz anlıktan ziyade kalıcı düzenlemeler istiyoruz. Yani bir şeyi kırmak ve orada bırakmak değil, sürekli kılmak.'' 
     
</TEXT>
</DOC>
