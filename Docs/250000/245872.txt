<DOC>
<DOCNO> 245872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/07/siyaset/siy02.html </URL>
<DATE> 2004/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara'da bunlar konuşuluyor 
</HEADLINE>
<TEXT>


Geziyi bırak, rakamlara bak... Milletvekili Doğan neden 9 bin bilet dağıttı .. Cumhurbaşkanı için "gensoru" sistemi... 

Ayhan Aydemir 


Başbakan'la gezmek pahalıya mal oluyor 

Erdoğan'ın yurtdışı ziyaretlerinde katılanlardan alınan fahiş rakamlar kafa karıştırdı. Başbakan'ın gezilerine genellikle 100'e yakın işadamı ve yaklaşık 40 gazeteci eşlik ediyor. Belirlenen rakamların, uçak, otel ve "diğer masraflar"ı karşıladığı bildiriliyor. Bu "diğer masrafların" neler olduğunu geziye katılanlar h l anlamış değil, çünkü seyahatlerde Başbakanlığın karşıladığı "diğer masraf" sadece ulaşım. Erdoğan'ın gezi ücretlerinden Ukrayna 1500 dolar, Romanya 1250 euro, Yunanistan 1400 euro. İki gün olarak belirlenen ve bu hafta gerçekleşecek iki günlük Hollanda gezisiyse 2000 euro. Erdoğan'ın Ukrayna gezisi üç gün olarak planlanmış ve rakam 1500 dolar olarak duyurulmuştu. Daha sonra gezi iki güne düşürüldü ama rakam aynı kaldı. Gezide de 1500 doların karşılığında sadece ulaşım sağlandı. 
Başbakanlık, rakamların yüksekliğini, "Uçak beklediği için kira ücreti ödeniyor" sözleriyle açıklasa da Romanya, Yunanistan seyahatlerinde uçakların İstanbul'a geri döndüğü biliniyor. 
Seyahat fiyatını kimin belirlediği sorulunca da Başbakanlık kaynakları topu birbirine atıyor. 

Piyango biletine Mardin'i koydurdu 

1980'lerde piyangodan büyük ikramiye kazanan ve bu parayı yoksullara dağıtan CHP Mardin Milletvekili Muharrem Doğan, onca iş arasında Milli Piyango biletlerinin üzerinde niye kendi şehrinin resminin yer almadığı sorusuna takılmış. Sonunda, yoğun kulis çalışmaları sonucu, Milli Piyango'nun 29 Mayıs çekilişi için bastırılan biletlere Mardin resimlerinin konulmasını sağlamış. Daha sonra 24 milyar lira ödeyerek 9000 çeyrek, yarım ve tam bilet almış. Bu biletleri esnaf ve dostlarına dağıtan Doğan bir de şart koşmuş. İkramiye kime çıkarsa Mardin'e okul yaptıracak. Biletlerin fotokopisini de çekerek "işi sağlama" almış. Biletlere ikramiye isabet etmemiş, ama o bu çabalarını Mardin'in tanıtımına katkı olarak yorumluyor. 

AKP'nin derdi Cumhurbaşkanı'yla 

Hükümetin önünde bulunan 40 maddelik yeni Anayasa değişiklik paketinde Cumhurbaşkanı Sezer'in hem görev süresinin hem de yetkisinin azaltılması yer alıyor. AKP Sezer için Meclis denetimini hayata geçirmek istiyor. Cumhurbaşkanı'nı seçen Meclis'in gerekirse görevine son vermesi tasarlanıyor. Anayasa'ya göre Cumhurbaşkanı sadece "Vatana ihanet" suçu nedeniyle, Meclis üye tam sayısının 4'te 3'ünün oylarıyla suçlu bulunabiliyor. Peki cumhurbaşkanları başka şekilde görevden alınamazlar mı AKP, Bülent Arınç'ın kendi makamı için geliştirdiği bir sistem üzerinde duruyor. Arınç, başkan seçildikten sonra, Meclis başkanlarının nasıl yargılanacağını merak etmiş ve araştırmış. Ancak, başkanların nasıl yargılanacağı, nasıl görevden alınabileceği belli değil. Meclis başkanları da "milletvekili" muamelesi mi görecek Tarafsızlığını kaybetmiş bir başkan, görevinden istifa etmezse ne olacak Arınç, bu konuyu detaylı bir biçimde araştırırken, Cumhurbaşkanlığı makamına da uygulanması için AKP'de çalışma yapılıyor. Nitekim AKP MKYK İstanbul'da yaptığı toplantıda bu konuyu gündemine taşımış. Önümüzdeki günlerde parti organlarında oluşturulacak konu Meclis'in gündemine getirilecek. 


</TEXT>
</DOC>
