<DOC>
<DOCNO> 237542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/05/son/sonsiy20.html </URL>
<DATE> 2004/05/05/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
TOKİ'ye imar yetkisi TBMM'de görüşülüyor... 
</HEADLINE>
<TEXT>

     Toplu Konut İdaresi Başkanlığı'na imar yetkisi veren tasarı, TBMM Genel Kurulunda görüşülüyor. 
     Tasarının geneli üzerinde yapılan görüşmelerde CHP Grubu adına söz alan İstanbul Milletvekili Ali Kemal Kumkumoğlu, Plan ve Bütçe Komisyonu'na Toplu Konut İdaresine 55 kadro ihdası için gelen tek maddelik tasarının, komisyonda verilen önergelerle 6 maddeye çıkarılmasını eleştirerek, ''Bu, kervan yolda düzelir anlayışıdır ve doğru değildir'' diye konuştu. 
     ''Tasarı hem kendi içinde hem de hükümetin yerel yönetimler politikası ile çelişkiler içermektedir''diyen Kumkumoğlu, tasarının yasalaşması ile devasa bir KİT yaratılacağını ileri sürdü. Hükümetin genel politikasındaki ikircikli tavrını bu tasarı ile de ortaya koyduğunu savunan Kumkumoğlu, ''Bu tavrınızı vatandaş eninde sonunda görecek ve gereğini yapacaktır. Ama en önemlisi ülkede açtığınız onulmaz yaralar olacaktır'' dedi. 
     AK Parti Grubu adına söz alan İstanbul Milletvekili Yahya Baş, Türkiye'de konut meselesinin sorun olmaya devam ettiğini ve çarpık yapılaşmanın bu sorunu daha da önemli bir hale getirdiğini söyledi. Türkiye'nin bir deprem ülkesi olduğunu ve binaların iyileştirilmesi ile depremin yaratacağı olumsuzlukların ortadan kaldırılamayacağını kaydeden Baş, çözümün, döşüm projeleri ile yeni konutlar yapmak olduğunu ifade etti. Tasarının bu amaca yönelik olarak hazırlandığını belirten Baş, ''Komisyon ve meclis genel kurulu noter değildir. Elbette ilaveler yapılacaktır'' diye konuştu. 
     Çevre ve Orman Bakanı Osman Pepe de Türkiye'de olası bir depremin maliyetinin milyarlarca dolar maddi kayıp ve onbinlerce insan olabileceğine dikkat çekerek, tasarının ülkenin çarpık yapılaşması ve konut sorununun çözümüne büyük katkısı olacağını söyledi. Yapılacak dönüşüm projeleri ile yüzbinlerce insana istihdam olanağı yaratılacağını kaydeden Bakan Pepe, TOKİ'ye verilecek imar yetkisinin daha önce Özelleştirme İdaresi, Sanayi ve Ticaret Bakanlığı, Kültür ve Turizm Bakanlığı'na da verildiğini hatırlattı. 
     TBMM'nin kanun çıkarırken Türkiye'nin gerçeklerini görmezden gelemeyeceğini ve bu yetkinin alınmaması durumunda konutların yapımının onlarca yıl süreceğini ifade eden Pepe, ''Bu yetki, Türkiye'de imarlı parsel alanlarının onbinde birinde kullanılacaktır'' dedi. Pepe, TOKİ'nin, tasarının yasalaşması ile yeni bir yapıya kavuşacağını ve 100 bin konutun temelinin atılacağını sözlerine ekledi. 
     
</TEXT>
</DOC>
