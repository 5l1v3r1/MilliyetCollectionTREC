<DOC>
<DOCNO> 215063 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/14/guncel/gun01.html </URL>
<DATE> 2004/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Esrahan hastane kapısından çevrildi 
</HEADLINE>
<TEXT>

   Hastaneden 2 ay önce iyileştiği gerekçesiyle taburcu edilen uyuşturucu bağımlısı Esrahan'ın annesi, "Kızımın krizleri arttı, şimdi ben ne yapacağım" diye ağlıyor 
      Lube Ayar 
   
   Uyuşturucu batağında 10 yıldır çırpınan Esrahan Koçyiğit 32 , bağımlılıktan kurtulamadı. Çaresiz kalan annesi, hastaneye yatırılması için mahkemeye başvurdu. Talebi kabul edildi. Esrahan defalarca yatırıldığı hastaneye götürüldü. Ancak bu kez, tatil gerekçesiyle yatışı yapılmadı ve evine gönderildi. 
   Anne Nahide Koçyiğit'in verdiği bilgiye göre Esrahan daha önce 24 kez Bakırköy Ruh ve Sinir Hastalıkları Hastanesi'ne tedavi için yatırıldı. Ama o, her seferinde hastaneden kaçtı. Son olarak, iki ay önce anne Koçyiğit'in şik yeti üzerine yatırıldığı hastaneden iyileştiği gerekçesiyle taburcu edildi. 
   
   Bir kez daha yenildi 
   Uyuşturucu madde kullanmak suçundan yargılandığı Şişli 9. Asliye Ceza Mahkemesi, bunun üzerine hakkında, kovuşturmaya yer olmadığı kararı verdi. Fakat, uyuşturucu tacirleri Esrahan'ın peşini yine bırakmadı. 
   Esrahan, tekrar eski günlerine döndü. Annesine saldırdı. Kendisini krizden kurtaracak, bir gram uyuşturucu için annesinin cep telefonunu da alarak kayıplara karıştı. Anne Koçyiğit, Şişli Cumhuriyet Savcılığı'na verdiği dilekçesinde, "Kızımın krizleri arttı, saldırgan olmaya başladı. Tedavisi için maddi gücüm yok, hastaneye yatırılmasını istiyorum" dedi. 
   
   Yeniden dava açılmıştı 
   Dilekçe üzerine Esrahan'ın 'uyuşturucu kullanmaktan' yargılandığı dava yeniden açıldı. Şişli 9. Asliye Ceza Mahkemesi, Esrahan'ın tedavisinin yaptırılmasına karar verdi. Esrahan, polis nezaretinde önceki gün 20.00 sıralarında Bakırköy Ruh ve Sinir Hastalıkları Hastanesi'nin Acil Psikiyatri Servisi'ne götürüldü. 
   Ancak, nöbetçi doktorun mesai saati sona erdiği gerekçesiyle hastaneye yatış işlemleri yapılmadığı öne sürülen Esrahan tekrar annesine teslim edildi. Gözü yaşlı anne, "Şimdi ben ne yapacağım" diyor. Hastane ise neden kabul edilmediği sorumuza yanıt vermedi. 
   
   H kime söz vermişti    Esrahan, tedavi gördüğü dönemde Şişli 9. Asliye Ceza Mahkemesi H kimi Hilmi Aslan'a gönderdiği mektubunda, uyuşturucuyu bırakacağına söz vererek, şu satırları yazmıştı 
   "Yıllarımı, esir alan bu madde, gençliğimi, hayallerimi, ümitlerimi, sevincimi, gözyaşımı tutsak etmiş, beni toplumdan ailemden, sevdiklerimden soyutlamış, sizi de bana küstürmüştür. Bütün bunların farkına vardığım bugün, izin verirseniz hasret güttüğüm anacığıma, özlem duyduğum aileme sarılarak, her sosyal birey gibi, sorumluluğumu taşıyarak yaşamımı devam edeceğime, sahibi olduğum bağımlılığı iyileştirmek adına vermiş olduğum kararımı değiştirmeyeceğime söz veriyorum. Bana bir şans vermeniz dileğiyle..." 
   Esrahan, annesine yazdığı mektubunda ise "İki yaralıyız. Zaman yaralalarımızı iyileştirecek. Güven annem. İnan annem. Çünkü ben inanıyorum" diyordu. 
   
   
   
</TEXT>
</DOC>
