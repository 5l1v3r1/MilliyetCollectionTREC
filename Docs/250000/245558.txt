<DOC>
<DOCNO> 245558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/05/son/sondun38.html </URL>
<DATE> 2004/06/05/ </DATE>
<TIME> 18.50 </TIME>
<AUTHOR>  </AUTHOR>
<HEADLINE>
Körfez ülkeleri dışişleri bakanları Cidde'de toplandı... 
</HEADLINE>
<TEXT>

     Körfez İşbirliği Konseyi KİK dışişleri bakanları, Suudi Arabistan'ın Cidde kentinde bir araya geldiler. 
     Konsey üyeleri toplantıda, Irak'taki yeni geçici hükümete desteklerini açıklayarak, bu sürecin, bağımsız ve birleşik bir Irak'a götürmesi umudunu dile getirdiler. 
     KİK bakanları ayrıca, İsrail'in Filistinli militanların liderlerine suikast düzenlemesi ve Filistinlilerin evlerini yıkmasını eleştirdiler. 
     Toplantıda konuşan Kuveyt Dışişleri Bakanı Şeyh Muhammed El Salim El Sabah, Irak devlet başkanı seçilen Gazi El Yaver'i ve geçici hükümet üyelerini kutlayarak, ''Irak'ın inşası, bölgedeki ve uluslararası alandaki etkili rolünün yeniden tesis edilmesindeki görevlerinde, onlara başarılar diliyoruz'' dedi. 
     Şeyh Muhammed, Irak'taki durumun, bağımsızlıklarını ve toprak bütünlüklerini korumaları için dost Irak halkına destek olmalarını gerektirdiğini söyledi. 
     
</TEXT>
</DOC>
