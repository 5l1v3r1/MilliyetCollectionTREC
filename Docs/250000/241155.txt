<DOC>
<DOCNO> 241155 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/19/son/sondun16.html </URL>
<DATE> 2004/05/19/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Hırsızlar 3.5 milyon dolarlık viyolenseli 'işe yaramaz' diye çöpe attı 
</HEADLINE>
<TEXT>

     ABD'nin Los Angeles Filarmoni Orkestrası'nda görevli bir müzisyenin evinden çalınan 3,5 milyon dolar değerindeki Stradivarius marka viyolonselin çöplükte bulunduğu bildirildi. 
     Ünlü müzik aletleri yapım ustası Antonio Stradivari tarafından 1684 yılında yapılan viyolonselin zarar gördüğü, ancak tamir edilebileceği belirtildi. 
     Değerli viyolonselin nisan sonunda Los Angeles Filarmoni Orkestrası'nın bir üyesinin evinden çalındığı, 3 gün sonra 29 yaşındaki bir kadın tarafından çöplükte bulunduğu kaydedildi. 
     Kimliği belirtilmeyen kadının avukatı, kadının viyolonseli çöp kutusundan aldığını ve erkek arkadaşından tamir etmesini ya da viyolonseli CD rafına dönüştürmesini istediğini, ancak daha sonra 7 Mayıs'ta polise başvurduğunu belirtti. 
     Adını açıklamayan bir kaynağın, Los Angeles Filarmoni Derneği'ne ait viyolonseli geri getirene 50 bin dolarlık ödül vermeyi teklif ettiği de kaydedildi. 
     Dernek sözcüsü Elizabeth Hinckley, dernek bünyesinde müzisyenler tarafından çalınan ''az sayıda'' Stradivarius marka müzik aleti bulunduğunu ve müzisyenlerin genelde bunları evlerine götürdüklerini söyledi. 
     Hinckley daha önce, ustanın elinden çıkan 60 viyolonselden biri olan müzik aletinin 30 yıl kadar önce dernek tarafından satın alındığını, aleti Filarmoni Orkestrası baş viyolonselisti Peter Stumpf'un kullandığını ve viyolonselin Stumpf'un Los Feliz'deki evinden geçen ay sonunda cumartesi ya da pazar günü çalındığını açıklamıştı. 
     1644'te doğan Stradivari, İtalya'nın Cremona bölgesindeki dükkanında yüzlerce keman, arp, gitar, viyola ve viyolonsel yapmıştı. Smithsonian Enstitüsü, Stradivari'nin müzik aletlerinden 650 kadarının bugüne kadar ulaştığını bildirmişti. 

     
</TEXT>
</DOC>
