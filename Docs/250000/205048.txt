<DOC>
<DOCNO> 205048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/29/spor/spo15.html </URL>
<DATE> 2003/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

   
   Havuzun kralı Galatasaray    SUTOPUNDA Türkiye Kupası'nı Galatasaray kazandı. Ataköy Havuzu'nda dün oynanan maçta Kınalıadayı 19 - 3 mağlup eden Sarı - Kırmızılılar geçen hafta garantiledikleri şampıyonluk kupasını başkan Özhan Canaydın'dan aldılar. Cim-Bom gelecek yıl Türkiye'yi Avrupa Şampiyonlar Ligi'nde temsil edecek. 
   
   Snowboard sezonu açıldı    SERHAN EGEMEN 

   SNOWBOARD sezonu Jim Beam Big Air Pro-Tour, Uludağ'daki Freestyle yarışlarıyla başladı. 19 kişinin katıldığı ilk etapta erkeklerde Babür Vatansever birinci olurken, Can Polatkan ikinci, Ferdi Gökmen de üçüncülüğü elde etti. Bayanlarda ise mutlu sona Özge Ekin ulaştı. İlk ayakta dereceye giren sporcular 1.450 dolarlık ödülü paylaştılar. Sezonun ikinci yarışlı 10 Ocak'ta Kartalkaya'da yapılacak. 
   
   Devekuşu kutlaması    MUĞLA Birinci Amatör Küme A Grubu'nda Gölköyspor'u yenerek birinciliği garantileyen Turgutreis Belediyespor, maç sonrasında şampiyonluğunu takımın formasını giyen iki devekuşuyla kutladı. Belediye ve Kulüp Başkanı Server Ali Yazgan, kulübün amblemini devekuşu olarak değiştireceklerini açıkladı. 
   
   Ülker, Zagrep yolunda    ÜLKERSPOR, Avrupa Ligi'nde hakem hatası nedeniyle tekrarlanan maçını oynamak için bugün Hırvatistan'a gidiyor. İlk karşılaşmada Turuncu-Yeşilliler'in sayısı, masa hakeminin yanlışı nedeniyle Cibona Zagrep'e yazılmış ve Hırvat takımı maçı 69-68 kazanmıştı. Ülker'in ULEB'e yaptığı itiraz sonucu Disiplin Komitesi maçın 30 Aralık'ta tekrarlanmasına karar vermişti. 
   
   Tarihi galibiyet    İNGİLTERE'DE Tugay'ın formasını giydiği Blackburn Rovers, Newcastle United'ı 1-0 yendi. Mavi-Beyazlılar, rakibini Premier Lig tarihinde deplasmanda ilk kez mağlup etme başarısını gösterdi. Tugay'ın sahaya kaptan olarak çıktığı ve 90 dakika mücadele ettiği maçta Blackburn'ün golünü 72'de Gallagher attı. Rovers ligde 3 maç sonra galip geldi. 
   
   Diğer sonuçlar 
   Chelsea - Portsmouth 3 - 0 
   Aston Villa - Fulham 3 - 0 
   Bolton - Leicester 2 - 2 
   Everton - Birmingham 1 - 1 
   Manchester City - Liverpool 2 - 2 
   Tottenham - Charlton 0 - 1 
   Wolverhampton - Leeds 3 - 1 
   Middlesbrough - Manchester United 0 - 1 
   1.Manchester Utd. 46p , 2. Arsenal 42p , 
   3. Chelsea 42p 
   
   Tunçeriler'den parti    UĞRAŞ ÖZYURT 

   YAKLAŞIK bir yıldır Florya Selim Pars Koleji ve Ataköy Cumhuriyet Lisesi'nde hizmet veren Kemal - Kerem Tunçeri Basketbol Okulları yeni yılı öğrencileriyle neşe içinde kutladı. Eğlenceye Harun Erdenay, Alper Yılmaz, Antonio Granger gibi ünlü basketbolcular ile Nefise Karatay, Umut Sezgin, Şahnaz Çakıralp gibi isimler katıldı. 
   
   
   
</TEXT>
</DOC>
