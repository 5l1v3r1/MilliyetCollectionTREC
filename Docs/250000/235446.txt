<DOC>
<DOCNO> 235446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/28/siyaset/siy03.html </URL>
<DATE> 2004/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
'İslam ülkeleri bir adım atsın' 
</HEADLINE>
<TEXT>


İslam Konferansı Örgütü üyelerinden, KKTC'nin tecridinin bitirilmesi için ilk adımı atmalarını isteyen Ankara, "Öncelikle ambargolar kaldırılsın" dedi 

UTKU ÇAKIRÖZER Ankara 


Türkiye, İslam Konferansı Örgütü İKÖ üyesi ülkelerin Ankara'daki büyükelçilerine, "Kıbrıs Türklerinin üzerindeki ambargonun kalkmasında ilk adımı sizden bekliyoruz" çağrısı yaptı. Dışişleri Müsteşar Yardımcısı Baki İlkin, Dışişleri Bakanlığı'na çağrılan büyükelçilere "KKTC'yle ticari, sportif ve kültürel ilişkiler, havaalanları ve limanlarının kullanılması konusunda ilk adımları dost ve kardeşlerimizden görmek isteriz" dedi. 
AB üyesi 15 ve BM Güvenlik Konseyi üyesi 15 ülkenin büyükelçilerine önceki gün KKTC üzerindeki izolasyonun kaldırılmasına yönelik taleplerini ileten Ankara, dün de İKÖ üyesi Müslüman ülkelerin büyükelçilerini Dışişleri Bakanlığı'na çağırdı. 

Dost ülkeler adım atsın 
İlkin, Kıbrıs Türk tarafına yönelik tecrit politikasının ortadan kalkmasında Türkiye'nin "dost ve kardeş Müslüman ülkelerden ilk adımı atmalarını beklediği" mesajını iletti. 
Ankara'nın önceliğinin "resmi tanınma" değil, "Kıbrıs Türkleri üzerindeki ambargoların kalkması" olduğunu kaydeden İlkin, İslam ülkelerinden beklentileri şöyle sıraladı 
Kıbrıs Türkleriyle ticaret ilişkisi kurulması.KKTC liman ve havaalanlarının kullanılması.KKTC ile sportif müsabakalar yapılması.İKÖ vatandaşlarının turistik amaçla KKTC'ye gelişinin teşvik edilmesi. Brifinge Ankara'da büyükelçiliği bulunan şu İKÖ üyelerinin büyükelçileri katıldı Afganistan, Arnavutluk, Azerbaycan, Bangladeş, Birleşik Arap Emirlikleri, Bosna - Hersek, Endonezya, Fas, Filistin, Irak, İran, Katar, Kazakistan, Kırgızistan, Libya, Lübnan, Malezya, Mısır, Umman, Özbekistan, Sudan, Suriye, Suudi Arabistan, Tacikistan, Tunus, Türkmenistan, Ürdün, Yemen. 

Toplantıya katılan bir Arap ülkesinin büyükelçisi, mayısta İstanbul'da yapılacak olan İKÖ hazırlık toplantısında KKTC'ye yönelik açılımların tartışılacağını, 14 Haziran'daki Dışişleri Bakanları toplantısına da bu konuda bir paket hazırlanacağını söyledi. 

BM üyelerinden talep 
İlkin, önceki akşam da BM Güvenlik Konseyi'nin 15 üyesinin büyükelçilerini bakanlığa çağırarak, "Bir Güvenlik Konseyi açıklaması yapmanızı, ambargonun kalkması için gerekeni yapmanızı istiyoruz" dedi. 
Türkiye, böylece Kıbrıs'ta çözümü hangi tarafın engellediğinin tüm dünyaya duyurulmasını talep etmiş oldu. 


</TEXT>
</DOC>
