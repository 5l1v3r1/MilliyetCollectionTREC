<DOC>
<DOCNO> 209055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/16/son/sondun38.html </URL>
<DATE> 2004/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC'nin tartışılan bakanı "Geri dönmekten onur duyuyorum" 
</HEADLINE>
<TEXT>

     KKTC'de Cumhuriyetçi Türk Partisi CTP - Demokrat Parti DP koalisyon hükümetinde Tarım ve Orman Bakanı olarak görev alan Raşit Pertev, ''Yıllardır hasretini duyduğum vatanıma görev için gelmekten büyük onur duyuyorum'' dedi. 
     İkamet sorunu nedeniyle üzerinde tartışma olan DP'li Pertev görevini devraldı. Pertev'in bakanlığa gelişinde eski Tarım ve Orman Bakanı İrsen Küçük bakanlıkta bulunmadı. 
     Tarım ve Orman Bakanı Pertev, gazetecilere yaptığı kısa açıklamada, yıllar boyunca hasretini duyduğu vatanına görev için gelmekten büyük onur duyduğunu söyledi. Pertev, ''halktan gelen sevgi ve desteğin, vermiş olduğu kararın doğruluğunu gösterdiğini'' kaydetti. Pertev, gelecek günlerde incelemelerde bulunup çiftçilerle temaslar yapacağını söyledi. 
     ''Beyin göçünün KKTC'nin bir iç kanaması olduğunun'' altını çizen Pertev, ''Kanayan bir yara olmadığı için görülmüyor, ama bizi daha derinden etkileyen, ailelerimizi ve geleceğimizi etkileyen bir sorunumuzdur. Bunun manen de olsa bir temsilcisi olarak bu beyin göçünün geriye döndürülebileceğini kanıtlar bir şekilde karşınızda olmaktan büyük gurur duyuyorum'' diye konuştu. 
     Gazetecilerin, bakanlığına itirazları ve Başsavcılığın açıklamasına ilişkin soruları üzerine Pertev, ''Bunlara cevap vermem uygun olmaz. Bu Anayasa'nın, diğer organların görevidir. Ben buraya görev için geldim ve görevime devam edeceğim'' dedi. 
     Pertev, Küçük'ün görevi devretmemesiyle ilgili sorular üzerine de, ''Onu burada görmeyi istiyordum. O, bir parti kararı olduğu için burada olamadı. Daha sonra bir araya geleceğimizi umuyorum'' diye konuştu. 
     
     ÖZGEÇMİŞİ 
     KKTC Tarım ve Orman Bakanı Raşit Pertev, 1958'de Larnaka'da doğdu, 1976'da Türk Maarif Koleji'ni bitirdi. Daha sonra Cambridge Üniversitesi ve Londra Üniversitesi ekonomi fakültelerinden mezun olan Pertev, Cambridge Üniversitesi Ekonomi Fakültesi'nden Bachelor of Arts Honours , Master of Arts ve Londra Üniversitesi Kalkınma Ekonomisi bölümünden Master of Science unvanlarını aldı. 
     1985-87 yıllarında Afrika'da, Zambiya'nın uzak bir köyü olan Kaşinakaji'de yaşadı ve o bölgedeki kalkınma projesini yürüten Pertev, 1987-2000 yılları arasında Paris'te Dünya Çiftçiler Federasyonu IFAP'ın Genel Sekreter Yardımcılığı görevini yaptı, Asya, Güney Amerika ve Afrika'da yirmiyi aşkın ülkede tarımsal projeler ve kalkınma girişimlerini yönetti. 
     Pertev, Asya, Güney Amerika, Afrika ve Akdeniz'de IFAP'ın bölgesel örgütlenme ve kalkınma girişimlerini yeni stratejiler çerçevesinde yenileyip geliştirdi, Birleşmiş Milletler ve diğer uluslararası kurumların tarım ve çevre politikaları çalışmalarında önemli rol oynadı. 
     Pertev, 2000 yılında Türkiye'ye döndü ve Dünya Bankası'yla tarımın yeniden yapılandırılması ve tarımsal kooperatiflerin özerkleştirilmesi üzerinde çalıştı. 
     2003'ten itibaren Dünya Bankası'nın Türkiye'de yürüttüğü tarımsal, kırsal ve çevre projeleri ile stratejilerinden sorumlu olan Pertev, İngilizce ve Fransızca biliyor. 
     
</TEXT>
</DOC>
