<DOC>
<DOCNO> 216136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/19/spor/aspo.html </URL>
<DATE> 2004/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
ACEMİ BİRLİĞİ 0-1 
</HEADLINE>
<TEXT>

   Dünya üçüncüsü olan kadronun misyonunu tamamlamasından sonra yeniden yapılanmaya giden Ay-Yıldızlı ekip, tek golle yenildiği Danimarka karşısında umut vermedi 
      
   90 dakika    BİLAL MEŞE 

   Değişime asla karşı değiliz. Hele hele futbol gibi zor bir oyunda elbette devrini tamamlayan, yerini gence bırakacak... Ancak Dünya Kupası finallerinde üçüncü olmuş bir Ay - Yıldızlı ekibi tepeden tırnağa yenilemek, sancıları da birlikte getirir. Bu da işin gerçek yanı... Yani ustaları unutup, tamamen çıraklara dönmek hatadır. Bu değişim yavaş yavaş olmalıdır. 
   Adana'daki 90 dakikalık mücadeleye bakacak olursak, gençlerden oluşan ekibimiz, güçlü rakibi karşısında hiç de ezilmedi. Özellikle ilk yarıda rakibinden çok pozisyon da buldu, mücadele de etti, alkış da aldı. Dedik ya tecrübe futbolun mayasında var. Danimarka'da yer alan futbolcuların tamamı lejyoner... Sahanın her yerinde pres yapıyorlar, rakibi uzun topa zorluyorlar. Böylesi bir rakip karşısında "çırakların" mücadelesinde göze batan isim, Hamit Altıntop'tu. Bu değişimde ustalar kadrosunu zorlayacak futbolcular var. Bu isimleri yapılacak hazırlık maçlarında hepimiz göreceğiz. 
   Maçın ilk yarısında Nihat ve Tuncay ikilisi, rakip savunmayı zorlayan isimlerdi. 5. dakikada sağdan kazanılan serbest atışı Nihat kullandı, tecrübeli futbolcunun 25 metreden attığı sert şut yan direkte patladı. 
   Danimarka'nın bitmek, tükenmek bilmeyen presi, savunmamızda paniğe neden oldu. Nitekim 7. dakikada İbrahim Toraman'ın topla riske girmesi bize pahalıya maloluyordu. Tomasson yay üzerinden sert vurdu, top az farkla auta gitti. 
   10'da Claus Jensen sağdan ortaladı, Martin Laursen yükseldi, kafa şutunda top Rüştü'yü geçti, İbrahim Üzülmez çizgi üzerinden çıkardı. 
   17. dakikada Gökdeniz, orta sahadan aldığı topla indi. Sağdan Nihat'ı kaçırdı. Bu futbolcunun ortasına Hamit vurmakta gecikince takımımız mutlak golden oldu. 
   25. dakikada yine Gökdeniz orta alandan indi. Sağında hareketlenen Nihat'ı gördü. Bu oyuncunun sert şutu yerden az farkla auta gitti. 
   33. dakikada maçın tek golü geldi. Helveg sağdan kesti. Arka direkte Jorgensen gelişine soluyla sert vurdu. Top, Rüştü'nün kapadığı köşeden fileleri buldu 0-1. 
   İkinci yarıya dört değişiklikle başlayan Ay - Yıldızlı ekibimiz, 76. ve 84. dakikalarda Tuncay ile iki pozisyon buldu. Bunlardan ilki doğrudan auta çıkarken, ikincisi direğe çarpıp dışarı gitti. 
   87. dakikada Nihat, sağdan hareketlenen Zafer Biryol'u kaçırdı. Bu futbolcunun sert şutu yan ağlarda kaldı. 
   
   Hamit Altıntop Türkiye'yi seçti    ALMANLAR'IN Hamit hayali suya düştü. UEFA'nın bir defaya mahsus çıkardığı statüyle bu futbolcuyu kazanmak isteyen Almanya, gurbetçi oyuncunun A milli olmasıyla bu şansı kullanamadı. Hamit tercihini Türkiye'den yana kullandı. 
   
   Gençlerin ilk heyecanı    ŞENOL Güneş, dünkü Danimarka maçıyla birçok gencin önünü açtı. Trabzonsporlu Tolga, Denizlisporlu Çağdaş, Galatasaraylı Orhan, Konyasporlu Zafer, İstanbulsporlu Faruk, Schalke'den Hamit ve Vestel Manisasporlu Uğur ilk kez A milli olma heyecanını tattı. 
   
   Maçtan notlar 
   Bir sıra düştük 
   FIFA'NIN dünya klasmanında Türkiye, şubatta bir sıra gerileyip, 737 puanla 9.'luğu aldı. 204 ülke arasındaki değerlendirmede Dünya Kupası eleme grubundaki rakiplerimiz Danimarka 14., Ukrayna 63., Yunanistan 36., Arnavutluk 90., Gürcistan 94. ve Kazakistan ise 135. sırada yer buldu. 
   
   İstifa çağrısı 
   DANİMARKA milli marşının çalınması sırasında bir grup taraftar, Futbol Federasyonu Başkanı Haluk Ulusoy'u istifaya çağırdı. Tribünlerde de "Şenol Güneş istifa" pankartı dikkati çekti. Ulusoy, bugün Ankara'da bir basın toplantısıyla yeniden adaylığını açıklayacak. Maçı Fenerbahçe'nin hocası Daum da izledi. 
   
   Türel'e anjiyo 
   MAÇI izlemek için önceki gün Adana'ya gelen ve kaldığı otelde aniden rahatsızlanarak hastaneye kaldırılan B Genç Milli Takım'ın hocası Metin Türel anjiyo oldu. Kalp damarlarından bir kısmı kapalı olan Türel'in operasyon sonrası durumunun iyi olduğu bildirildi. 
   
   Hırsız var 
   SATIŞA sunulan 1100 adet 10 milyon liralık açık tribün biletleri gişeden çalındı. Görevliler hiçbir bileti satamayan zanlıları yakaladılar. 12 yıl aradan sonra milli maça ev sahipliği yapan Adana'da maça büyük ilgi gösterildi, 15 bin kişilik 5 Ocak Stadı tıklım tıklım doldu. 
   
   Güneş ısıttı    Milli Takım Teknik Direktörü, Danimarka karşısında iyi mücadele ettiklerini söyledi, güç, denge ve kazanma isteği olarak takımı beğendiğini vurguladı 
      'Denk bir maç' 
   MİLLİ Takımlar Teknik Direktörü Şenol Güneş, Danimarka karşısında yenilmelerine rağmen, genç kadrodan olumlu mesajlar aldığını ifade etti. Rakiplerinin güçlü ve tecrübeli olduğuna dikkat çeken Güneş, "Buna rağmen denk bir maç oldu. Biz de kazanabilirdik. Özellikle ilk yarıda iyiydik. İkinci devrede de oyunun hakimi olduk ama galibiyet golünü bulamadık. Maçın geneline bakarsak artılarımız fazlaydı" diye konuştu. 
   
   Hataları da sıraladı 
   GÜÇ, denge ve kazanma isteği olarak takımı beğendiğini vurgulayan Güneş, eksikleri ise şöyle sıraladı "Savunmada top kullanırken hatalar yaptık. Kanatlardan verim alamadık. Lider oyun kurucumuz yoktu." Danimarka Milli Takımı Teknik Direktörü Olsen de Türkiye'nin kontratak futbolunu çok iyi uyguladığını ifade etti. Federasyon Başkanı Haluk Ulusoy da, milli takımda yaşanan değişime destek vererek, "Oynanan futboldan memnunum. Gelecekten umutluyum" dedi. 
   
   Yunanistan zorlanmadı    2006 Dünya Kupası'nda A Milli Takımımız'ın bulunduğu 2. Grup'ta yer alan takımlar da dün hazırlık maçı yaparak, son durumlarını görme imkanı buldular. Kazakistan, Letonya'ya deplasmanda 3 - 1 yenilirken, Gürcistan da Romanya'ya 3 - 0 ile boyun eğdi. Gruptaki en güçlü rakiplerimizden Yunanistan, evinde Bulgaristan'ı 2 - 0, Arnavutluk ise İsveç'i 2 - 1'le geçti. Ukrayna ise Libya deplasmanından 1 - 1 beraberlikle döndü. 
   
   'Rizikolu değişim'    ENGİN VEREL 

   BEŞİKTAŞ Teknik Direktörü Lucescu, Danimarka maçıyla birlikte kadroda değişim sinyalleri veren Şenol Güneş'in acemice davrandığını iddia etti. Rumen hoca, "Takımın tamamının gençleştirilmesini doğru bulmuyorum. Bir anda kadroyu tamamen değiştirmek rizikoludur. Takımda en az 3-4 tane tecrübeli oyuncu bırakılmalı. Bu kadro ancak 7 - 8 maç yaparsa birbirini tanıyabilir" dedi. 
   LUCESCU, bu tür gençleştirme operasyonu yapan takımların durumunu herkesin bildiğini de belirtti. Rumen hoca şunları söyledi "Şenol Güneş tecrübe eksikliği olması nedeniyle bu kararı almış olsa gerek. Geniş çaplı operasyonla başarı yakalamak zordur. Türkiye'nin hazırlık maçlarındaki sonuçlarına göre kimse ağır eleştiri yapmasın." 
   
   Diğer maçlar 
   Kıbrıs R.K. - B.Rusya 0 - 2 
   Estonya - Moldova 1 - 0 
   İsrail - Azerbaycan 6 - 0 
   Macaristan - Ermenistan 2 - 0 
   Makedonya - Bosna Hersek 1 - 0 
   Polonya - Slovenya 2 - 0 
   Fas - İsviçre 2 - 1 
   Belçika - Fransa 0 - 2 
   Hollanda - ABD 1 - 0 
   İrlanda - Brezilya 0 - 0 
   Hırvatistan - Almanya 1 - 2 
   İtalya - Çek Cumhuriyeti 2 - 2 
   Galler - İskoçya 4 - 0 
   K.İrlanda - Norveç 1 - 4 
   
</TEXT>
</DOC>
