<DOC>
<DOCNO> 207196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/08/spor/spo04.html </URL>
<DATE> 2004/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon'a terapi 
</HEADLINE>
<TEXT>

   Teknik Direktör Turgay Semercioğlu, gençlerin zaman zaman özgüven sorunu yaşadığını, bunu aşmak için mentor desteği alacaklarını söyledi 
      
   Seans düzenlenecek 
   KARADENİZ ekibinde oyuncuların başarısını artırmak için düzenlenen psiko terapilerin sistematik bir şekilde uygulanması konusunda harekete geçildi. Teknik Direktör Turgay Semercioğlu, genç oyuncuların özgüvenini artırmayı amaçladıklarını vurgulayıp, "Onları dünyanın büyük kulüplerinde olduğu gibi iyi motive etmek için psiko terapi desteği alacağız. Bu işi profesyonellere vereceğiz" diye konuştu. 
   
   Çalışma yapılıyor 
   FUTBOLCULARINA gerekenleri anlattıklarını, eksikleri de kapatmaları için çaba harcadıklarını kaydeden Turgay Semercioğlu, psikolojik desteğin uzun maratonda kendilerine büyük avantaj sağlayacağını vurguladı. Bordo - Mavili teknik adam, "Özgüvenin sarsılmaması, motivasyonun en iyi şekilde sağlanması için bu tür bir düzenlemeye gidilmesi gerekir. Bu konudaki çalışmalarımız devam ediyor" açıklamasını yaptı. 
   
   Hamal İbrahim    Trabzon'un 21 yaşındaki genç yeteneği İbrahim Ege merdivenleri yavaş yavaş tırmandığını söyledi. İbrahim, "Bazen bu noktaya geldiğime inanamıyorum. İlk aşamayı gerçekleştirdim. Şimdi üç büyükler ve sonrasında Avrupa var. Takım arkadaşlarım beni orta sahanın yükünü taşıyan, tabir - i caizse hamallık görevi üstlenen biri olarak tanımlıyor" dedi. 
   
   Petkoviç idmana çıktı    ÜLKESİ Avustralya'dan önceki akşam dönen kaleci Petkoviç de Antalya kampına katıldı. Tecrübeli kaleciye özel bir yükleme programı uygulanacağı bildirildi. İlk çalışmada 15 dakika koştuktan sonra otele dönen Petkoviç'in çalışma temposunu önümüzdeki günlerde artıracağı açıklandı. Bu arada sağ ayak bileğinde iltihap oluşan Fatih, yeniden takımla çalışmalara başladı. 
   
   Mehmet Polat gün sayıyor    TRABZONSPOR'UN, uzun süredir peşinde olduğu Gaziantepspor'un savunma oyuncusu Mehmet Polat ile prensipte anlaştığı öğrenildi. Mehmet Polat'ın menajeriyle bir araya gelen transfer komitesi üyesi Ömer Sarı'nın ön sözleşme yaptığı iddia edildi. Tecrübeli oyuncunun bonservisi konusunda Gaziantepspor ile 50 bin dolarlık pürüzün kaldığı, bunun giderilmesine çalışıldığı bildirildi. 
   
   
</TEXT>
</DOC>
