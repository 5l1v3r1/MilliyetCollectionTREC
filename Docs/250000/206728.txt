<DOC>
<DOCNO> 206728 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/06/yazar/bila.html </URL>
<DATE> 2004/01/06/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Görüşmeci Denktaş... 
</HEADLINE>
<TEXT>

   
   KKTC'de henüz yeni hükümet kurulmadan Ankara, Cumhurbaşkanı Denktaş'tan yana ağırlık koymaya başladı. 
   Önce Dışişleri Bakanı Abdullah Gül, görüşmeci olarak Denktaş'ın devam etmesi gerektiğini açıkladı, sonra da Adalet Bakanı ve hükümet sözcüsü Cemil Çiçek, Türkiye'nin Annan planı zemininde görüşmelerden yana olduğunu ve görüşmeleri Denktaş'ın yürütmesinin faydalı olacağını kamuoyuna duyurdu. 
   Her iki bakanın açıklamalarında vurgu yaptıkları iki husus vardı 
   "Kıbrıs milli bir davadır. Denktaş milli bir liderdir." 
   Ankara'nın KKTC seçimlerinden sonraki süreçte vardığı bu sonuç, önemlidir. 
   Seçim öncesinde Denktaş karşıtı bir duruş sergileyen Ankara'nın, bugün itibarıyla Denktaş'ı arkalayan bir tutuma geçmesi, yeni bir aşama olarak nitelenebilir. 
   Ankara'da hükümetin bu noktaya gelmesi KKTC seçim sonuçlarına da, Türkiye'de kamuoyunun eğilimine de uygundur. 
   Başbakan Erdoğan ve Dışişleri Bakanı Gül'e yakın AKP kurmayları bu tercihi şöyle yorumluyorlar 
   "Türkiye ve KKTC nasıl bir öneriyle masaya oturacaklarını saptayıp, ortak bir çizgi oluşturduktan sonra bunu masada en iyi müzakere edebilecek kişi kuşkusuz Denktaş'tır. Onun milli lider niteliği Türk kamuoyunun desteğini sağlayacağı gibi karşı tarafın ikna edilmesinde de önemli bir faktördür." 
   AKP iktidarının Denktaş'a yeni yaklaşımı bu... 
   Bu noktaya gelinmesinde kuşkusuz Cumhurbaşkanı Ahmet Necdet Sezer'in ve Türk Silahlı Kuvvetleri'nin yaklaşımları da etken... 
   Ankara ve KKTC kendi içinde uyumlu bir çözüm paketi oluşturduktan sonra, buna ister Annan planı değişikliği, isterseniz yeni plan deyin, esası değişmez. Türk tarafı böyle bir ortak çizgi ile masaya oturduğunda uzlaşmaz taraf olmakla suçlanamaz. 
   Türkiye ve KKTC'nin ortak çizgide buluşmaları, çözümsüzlük sorumluluğunu karşı tarafın duyması ve dünya kamuoyunun tutumunun etkilenmesine katkıda bulunacaktır. 
   Eğer Rum tarafı ve AB gerçekten çözüm istiyorsa, Türk tarafının masaya getireceği önerileri ciddiye almak zorundadır. 
   Ankara - KKTC uyumu, Rum tarafını buna zorlayacaktır. Uyumsuzluk ise karşı tarafın işine yarayacaktır. 
   
      
   
   
</TEXT>
</DOC>
