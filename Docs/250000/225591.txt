<DOC>
<DOCNO> 225591 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/25/son/sontur15.html </URL>
<DATE> 2004/03/25/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Sivaslı gaziye ödenen para faiziyle geri istendi 
</HEADLINE>
<TEXT>

     ERAYDIN AYTEKİN Sivas DHA 

Kuzey Irak'ta 1998'de PKK'ya yönelik operasyonda kullandığı aracın uzaktan kumandalı mayınla patlatılması sonucu iki bacağını kaybeden Sivaslı Jandarma Uzman Çavuş Kazım Daşbaş'a, fazladan ödendiği gerekçesiyle 57 milyar 240 milyon lira tazminatın faiziyle geri alınmasına karar verildi. 
     Malulen emekli olan, evli ve iki çocuk babası Daşbaş'a 16.5 milyar lira emekli ikramiyesi ve Jandarma Genel Komutanlığı'nca da 19 milyar lira tazminat ödendi. Daşbaş, ardından İçişleri Bakanlığı aleyhine dava açarak 57 milyar 240 milyon lira daha tazminat kazandı. Bakanlık, Daşbaş'a ikinci kez tazminat ödenmesini "sebebsiz zenginleşme" olarak nitelendirerek itiraz etti. Bakanlığın itirazı üzerine, Askeri Yüksek İdare Mahkemesi Daşbaş'a tazminat ödenmesi yönünde daha önce verdiği kararı iptal etti. İçişleri Bakanlığı'nın talebi üzerine Daşbaş'ın tazminat parasıyla aldığı Şarkışla ilçesindeki iki katlı evle Mercedes marka özürlü otomobiline ihtiyati tedbir kararı konuldu. Bakanlık bunun üzerine Daşbaş'a verilen 57 milyar 240 milyon lira tazminatın faiziyle geri ödenmesi için Sivas 1. Asliye Hukuk Mahkemesi'nde dava açtı. Davanın dünkü karar duruşmasında Daşbaş'ın avukatı Mehmet Sevim, müvekkiline ödenen paranın iddia edildiği gibi sebepsiz zenginleşmeye yol açmadığını, davayı kaybetmeleri halinde müvekkilinin sağlık durumunun eskisinden daha kötü duruma düşeceğini söyledi. Sevim davanın reddine karar verilmesi yönündeki talebini tekrarladı. 
     Mahkeme hakimi Nuran Canpolat Daşbaş'a ödenen 57 milyar 240 milyon liralık tazminatın faiziyle geri ödenmesini kararlaştırdı. Tazminatın faiziyle birlikte yaklaşık 120 milyar lirayı bulacağı açıklandı. 
     
     'AYAKLARINI DA GERİ VERİN' 

     Gazi Daşbaş karar üzerine annesi Yeter Daşbaş'a sarılarak ağladı. Sinir krizi geçiren anne- oğul koridora çıkarılırken, anne Daşbaş, adliye koridorunda baygınlık geçirdi. Kendisine gelen anne Daşbaş, "Parayı geri aldınız, o zaman oğlumun ayaklarını da geri verin" diye bağırdı. 
     Kararı protesto için tekerlekli sandalyesini adliyede bırakan Gazi Daşbaş, kardeşinin kucağında adliyeden ayrılırken, "Ayaklarımı bu devlet için kaybettim. Kuzey Irak'a giderken hiç korkmadım. Şehit de olabilirdim. Devlet önce bana sahip çıktı. Ancak şimdi kaşıkla verdiklerini kepçeyle geri istiyorlar. 7 kişinin yaşadığı bir evim var. Onu verip çadırda mı yaşayalım Bu devletin ayıbıdır" dedi. 
     Sevim de karara tepki göstererek, "Bu gaziye karşı yapılmış büyük bir ayıptır. Devletin bu paraya ihtiyacı varsa, Maliye Bakanı Kemal Unakıtan kına yaksın. Hakkımızı sonuna kadar arayacağız. Gazinin evinin satılmasına kimse müsaade etmez. Bunu milletin vicdanına bırakıyoruz. Temyize başvuracağız" diye konuştu. 
     
     OLAY 

     Kazım Daşbaş, Cizre İlçe Jandarma Komutanlığı'nda Uzman Çavuş olarak görev yaparken, 1998 yılında Irak'ın kuzeyindeki Amedya Bölgesi'nde kullandığı aracın mayına çarpması sonucu bacaklarını kaybetmişti. 
     Daşbaş'a, Askeri Yüksek İdare Mahkemesi 2. Dairesi'nin kararı gereğince maddi ve manevi tazminat karşılığı ve yargılama gideri olmak üzere toplam 57 milyar 240 milyon 40 bin lira ödenmişti. 
     Daha sonra Milli Savunma Bakanlığı'nın karar düzeltme yoluna gitmesiyle Askeri Yüksek İdare Mahkemesi 2. Dairesi, önceki kararını kaldırarak, Gazi Daşbaş'a ödenen paranın iadesine karar vermişti. 
     
</TEXT>
</DOC>
