<DOC>
<DOCNO> 221381 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/11/ekonomi/eko03.html </URL>
<DATE> 2004/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
DİE'ye milli gelir davası 
</HEADLINE>
<TEXT>

   Keban Barajı geliri yüzünden kişi başı milli geliri yüksek göründüğü için teşvik yasasından yararlanamayan Elazığlılar DİE'ye dava açtı 
      ERDAL KILINÇ İstanbul 
   
   Kişi başı yıllık geliri bin 500 doların altındaki iller için uygulanan Vergi ve Sigorta Primi Teşvik Yasası kapsamına alınmayan Elazığlılar, hukuk mücadelesi başlattı. Keban Barajı'ndan elde edilen gelirin Elazığ halkının kazancına eklenerek rakamların yukarıya çekildiğini savunan iki dernek, Devlet İstatistik Enstitüsü'ne DİE dava açtı. 
   Geliri düşük illerde enerji desteği, bedelsiz arsa ve arazi tahsis ederek, istihdam imk nlarının artırılmasını öngören 4325 sayılı yasa, DİE'nin 2001 yılı için belirlediği kişi başına yıllık gelirin bin 500 dolar veya daha az olan illeri kapsayacak şekilde kabul edilerek Resmi Gazete'de yayımlandı. 
   
   Bilirkişi istediler 
   Elazığ'ın yasa kapsamına alınmaması üzerine Karakoçanlılar Yardımlaşma ve Dayanışma Derneği ve Fırat Havzası Gazeteciler Cemiyeti harekete geçti. 
   Elazığ Nöbetçi Asliye Hukuk Mahkemesi'ne 13 Şubat'ta verilen dilekçede, Elazığ'da kişi başına düşen gelirin bin 500 doların çok altında olduğu belirtilerek, "DİE'nin ilimiz sınırları içerisinde bulunan Keban Barajı gölünde üretilen enerjiden elde edilen tüm gelirleri Elazığlılar'ın gelirlerine eklemesi, fert başına düşen gelirlerin rakamın üstünde çıkmasına neden oldu" denildi. 
   DİE'nin hesap yaparken büyük bir hata yaptığını savunan dernek avukatları, "Sehven yapılan bir hatadır. Ama bu hata ilde yaşayan tüm insanların geleceğini olumsuz yönde etkilemiştir" dedi. 
   Dilekçede mahkemenin bir bilirkişi atayarak, Elazığ'da 2001 yılında kişi başına düşen gelirin bin 500 doların altında olup olmadığının araştırılması ve Keban Barajı'ndan elde edilen gelirin Elazığlılar'ın gelirine dahil edilip edilmediğinin belirlenmesi talep edildi. Elazığlılar ve DİE'yi karşı karşıya getirecek olan davanın ilk duruşması 27 Nisan'da 3. Asliye Ceza Mahkemesi'nde görülecek. 
   
   
</TEXT>
</DOC>
