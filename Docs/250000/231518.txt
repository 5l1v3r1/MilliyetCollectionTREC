<DOC>
<DOCNO> 231518 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/siyaset/siy05.html </URL>
<DATE> 2004/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
TCK tasarısı görüşmelerinde şeriat tartışması 
</HEADLINE>
<TEXT>

   GÜNSELİ ÖNAL Ankara 

   
   TCK tasarısı üzerinde çalışan TBMM Adalet Alt Komisyonu'nun AKP ve CHP'li üyeleri "şeriat suçu" konusunda anlaşamayınca görüşmeler yarım kaldı. 
   TCK'nın "anayasal düzeni değiştirmek" suçunu düzenleyen 146 1 maddesinin görüşülmesi sırasında AKP, mevcut tasarıdaki "Anayasa'nın hükümlerine aykırı olarak ve Anayasa'nın müsaade etmediği usullerle T.C Anayasası'nın öngördüğü düzeni ortadan kaldırmaya veya bu düzen yerine başka bir düzen getirmeye veya bu düzenin fiilen uygulanmasını önlemeye teşebbüs edenler ağırlaştırılmış müebbet hapis cezasıyla cezalandırılırlar" biçiminde düzenlenen maddeyi değiştirmek istedi. 
   
   Eraslan karşı çıktı 
   AKP'li üyeler kaldırılmadan önce idam cezası öngörülen, artık cezası müebbet hapse çevrilen bu suça "cebir ve şiddet kullanarak değiştirme" koşulunu da eklemek istedi. Ancak komisyonun CHP'li üyesi Niğde Milletvekili Orhan Eraslan, AKP'nin istediği değişikliğin yapılması halinde Anayasa'yı ihlal suçunun, "şeriat düzenini" getirmeye çalışanları kapsamayacağını belirterek talebe karşı çıktı. 
   Komisyondaki hukukçular da, "cebir ve şiddet kullanılması" koşulunun maddeye eklenmemesi halinde fikir özgürlüğünün kısıtlanacağını savundu. 
   Eraslan şunları söyledi "Koşul gelirse, bu madde cuma namazlarından sonra insanları 'Bu cumhuriyetin kanunlarını tanımayın' diye etkilemeye çalışan ve anti laik düzeni getirmeye hedefleyenleri kapsamaz. Bu insanların yaptıkları fikir düzeyinde kalmıyor, eyleme dönüşmüş oluyor." 
   Eraslan, söz konusu suçun, Anayasa'yı ihlal maddesinde veya TCK'nın başka bir maddesinde düzenlenmesinde ısrar edince görüşmeler yarıda kaldı. 
   
   
   
</TEXT>
</DOC>
