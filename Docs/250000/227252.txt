<DOC>
<DOCNO> 227252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/son/soneko63.html </URL>
<DATE> 2004/03/31/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
OPEC, günlük üretimi 1 milyon varil azaltıyor 
</HEADLINE>
<TEXT>

     Petrol İhraç Eden Ülkeler Teşkilatı OPEC petrol bakanları, günlük bir milyon varillik üretim kısıntısını kararlaştırmak üzere bugün Viyana'da biraraya geldiler. 
     Toplantı öncesi gazetecilerin sorularını yanıtlayan Cezayir Petrol Bakanı Habib Khelil ile Katar Petrol Bakanı Abdullah Bin hamad Al Attiyah, ''kartel üyelerinin, günlük üretimde 1 milyon varillik kısıntı yapılmasının 1 Nisan'dan itibaren uygulanmasında kararlı olduklarını'' söylediler. 
     Kartelin etkili üyelerinden Suudi Arabistan Petrol Bakanı Ali El-Naimi de, toplantı öncesi yaptığı açıklamada, petrol fiyatlarının spekülatörler tarafından yönlendirildiğini belirterek, günlük üretim kesintisinin 1 Nisan'dan itibaren uygulanacağını söylemişti. 
     Suudi Arabistan Petrol Bakanı El-Naimi'nin ''günlük üretim kesintisinin uygulanacağı'' yolundaki açıklamasından sonra ABD'de varili 35.25 dolardan işlem gören batı Teksas türü petrolün varil fiyatı 35.62 dolara, Brent türü Kuzey Denizi petrolünün fiyatı ise 11 sentlik artışla 31.85 dolara yükseldi. 
     OPEC petrol bakanları geçtiğimiz şubat ayında Cezayir'de yaptıkları toplantıda, 1 Nisan tarihinden itibaren 24,5 milyon varillik günlük ham petrol üretimini 23,5 milyon varile indirmeyi kararlaştırmış ve üye ülkelerin üretim kotalarını yeniden belirlemişlerdi. 
     Viyana'daki toplantıda günlük üretim kesintisinin uygulanmasında anlaşma sağlanması halinde üye ülkelerin günlük üretim miktarı ise şöyle olacak 
     ''Cezayir 750 bin varil, Endonezya 1 milyon 218 bin, İran 3 milyon 450 bin, Kuveyt 1 milyon 886 bin, Libya 1 milyon 258 bin, Nijerya 1 milyon 936 bin, Katar 609 bin, Suudi Arabistan 7 milyon 638 bin, Birleşik Arap Emirlikleri 2 milyon 051 bin, Venezüella 2 milyon 704 bin varil.'' Petrol üreticisi olan Irak, 1991 yılındaki körfez savaşından beri uygulanan BM yaptırımları nedeniyle OPEC'in üretim kotasında dikkate alınmıyor. 
     
</TEXT>
</DOC>
