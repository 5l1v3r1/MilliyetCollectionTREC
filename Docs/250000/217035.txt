<DOC>
<DOCNO> 217035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/23/dunya/adun.html </URL>
<DATE> 2004/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıyamet 20 yıl içinde kopacak 
</HEADLINE>
<TEXT>

   Çevre sorunlarını umursamayan Bush'a en ciddi uyarıyı Pentagon yaptı. Bush'a sunulan gizli raporda, önümüzdeki 20 yılda küresel ısınma sonucu ortaya çıkacak kuraklık, seller, açlık ve iklim değişikliklerinin savaşlara yol açarak ABD'nin güvenliğine terörizmden daha büyük bir tehdit oluşturacağı yazıldı 
      DIŞ HABERLER SERVİSİ 

   
   ABD Savunma Bakanlığı, küresel ısınma ve iklim değişikliklerinin çok yakın gelecekte ortaya çıkaracağı korkunç etkileri gözler önüne seren gizli bir rapor hazırlayarak, ABD'nin ekonomik çıkarları için küresel ısınmayı "yok sayan" George W. Bush yönetimini uyardı. Raporda, iklim değişikliğinin, hem küresel istikrar, hem de Amerika'nın ulusal güvenliği için terörizmden daha tehlikeli olduğu tezi savunuldu. 
   Pentagon'un etkin isimlerinden, savunma danışmanı Andrew Marshall'ın talimatıyla dört ay önce hazırlanan, ancak yönetim tarafından gizlenen raporda, küresel ısınmanın üç yıl içinde başlayarak, 20 yıllık bir zaman dilimi içinde görülmemiş kuraklık, açlık ve kaosa yol açacağı, dünyayı nükleer savaşlara sürükleyeceği uyarısı yapılıyor. 
   The Observer'ın ele geçirdiği raporun, çevre sorunlarına duyarsız politikalarıyla tanınan Bush yönetimini zor duruma sokacağı belirtiliyor. Nitekim Bush, Mart 2001'de, küresel ısınmaya yol açan gazların emisyonunun 10 yıl içinde yüzde 5.2 azaltılmasını öngören Kyoto Protokolü'nü imzalamayacağını açıklamış, bu gazların yüzde 36'sının emisyonundan sorumlu olan ülkesinin ekonomik çıkarlarını çevre sorunlarının önünde tutmayı yeğlemişti. Rapor Bush'un, çevreye duyarsız politikalarıyla dünyadaki istikrarı ve ABD'nin güvenliğini tehlikeye attığını gösteriyor. Raporu hazırlayan uzmanlardan Peter Schwartz, "Küresel ısınma artık bir ulusal güvenlik sorunu olarak değerlendirilmeli" diyor. 
   
   Dünyayı bekleyen felaketler dizisi    HOLLANDA'YI SULAR KAPLAYACAK 
   Pentagon raporuna göre 2007 yılında çıkacak olan dev bir fırtına, Hollanda kıyılarını vuracak ve ülkenin geniş bir bölümünü yaşanmaz hale getirecek. Lahey yok olacak. 
   AVRUPA DONACAK 
   2010 - 2020 arasında Avrupa kıtasında sıcaklık ortalama 14.5 santigrat derece düşecek. Ancak ABD ve Avrupa kıtasında, sıcaklığın 35 santigrat dereceyi geçtiği gün sayısı da artacak. İklimdeki dengesizlikler, tarımı ve ülke ekonomilerini vuracak. İngiltere soğuk ve kurak olacak, iklim Sibirya'ya benzeyecek. 
   KIYI KENTLERİ TEHLİKEDE 
   Deniz kabaracak, kıyılardaki Avrupa kentleri, yükselen suların altında kalarak Lahey'le aynı kaderi paylaşacak. 
   ÜLKELER PARÇALANACAK 
   Hindistan, Güney Afrika ve Endonezya kuraklık ve açlık yüzünden iç karışıklıkların pençesinde dağılacak. Kitlesel yağma olayları başlayacak. 
   SU SAVAŞLARI ÇIKACAK 
   Suya sahip olmak için savaşlar çıkacak. Nil, Tuna ve Amazon nehirleri çevresi, savaş alanına dönecek. 
   NÜKLEER SİLAHLANMA YAYILACAK 
   Su ve enerji kaynaklarını korumak için Japonya, Almanya, Kuzey Kore, Güney Kore, İran ve Mısır nükleer silah geliştirecek. 
   YAŞAMAK İÇİN SAVAŞILACAK 
   Din, ideoloji ya da ulusal onur gibi gerekçelere dayanan savaşlar tarihe karışacak, savaşların tek amacı "hayatta kalmak" olacak. 
   KİTLESEL GÖÇLER KAPIDA 
   ABD ve Avrupa, kuraklığın 400 milyon insanı tehdit edeceği Afrika'dan kitlesel göç akınlarıyla boğuşacak. Zengin ülkeler, göçten korunmak için birer "kale" olacak. İskandinav ülkelerinden de güneye göç başlayacak. 8200 yıl önce iklim değişikliğinin yol açtığı dev kitlesel göçün bir benzeri yaşanabilir. 
   MİLYONLARCA İNSAN ÖLECEK 
   20 yıl içinde, dünyanın doğal kaynaklarının, nüfusu besleme kapasitesi azalacak. Savaş ve açlık nedeniyle milyonlarca insan ölecek, sonunda yeryüzünde doğal kaynakların besleyebileceği sayıda insan kalacak. 
   
   
   
   
</TEXT>
</DOC>
