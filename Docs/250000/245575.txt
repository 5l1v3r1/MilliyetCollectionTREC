<DOC>
<DOCNO> 245575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/05/son/soneko13.html </URL>
<DATE> 2004/06/05/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Otomotiv sektörü, ani kararlardan şikayetçi... 
</HEADLINE>
<TEXT>

     Ford Otosan Genel Müdürü Turgay Durak, yükselen petrol fiyatları ile yeni vergi düzenlemelerinin iç piyasayı olumsuz etkilediği için hükümetten vergi indirimi kararı beklediklerini söyledi. 
     Durak, AA muhabirine yaptığı açıklamada, sektörün son derece riskli olduğunu belirterek, hükümetin yatırımcıya kolaylık sağlayacak bir dizi düzenleme yapması gerektiğini kaydetti. 
     Yatırımcının önünün ağır vergilerle tıkanmaması gerektiğine işaret eden Durak, şöyle konuştu 
     ''Ne kadar çok yatırım teşvik edilirse istihdam o kadar artacaktır. Türkiye'nin işsizlik sorununu aşmasında yatırım teşvikleri önemli rol oynayacaktır. Yükselen petrol fiyatları ile yeni vergi düzenlemeleri iç piyasayı olumsuz etkilediği için hükümetten vergi indirimi kararı bekliyoruz.'' 
     
     ''BELİRSİZLİK SEKTÖRÜ OLUMSUZ ETKİLİYOR'' 
     Renault Mais Genel Müdürü İbrahim Aybar da, Türkiye ekonomisinde yaşanan belirsizliğin sektörü olumsuz etkilediğini belirterek, uzun vadeli yatırım gerektiren otomotiv sektörü günlük değişimlerden olumsuz etkilendiğini kaydetti. 
     Hükümetin yeni otomobil alımlarında uygulanan hurda araca 4.5 milyar lira ÖTV indiriminin 2 milyar 250 milyon liraya düşürülmesi kararının otomotiv sektörünü olumsuz yönde etkilediğini anlatan Aybar, bu sırada araç almaya hazırlanan yaklaşık 10 bin tüketicinin zarar görmemesi için aradaki 2 milyar 250 milyon liralık farkı otomobil üreticilerinin üstlenmek zorunda kaldığını bildirdi. 
     Aybar, bu durumun Oyak Renault'a büyük ekonomik yük getirdiğini ifade ederek, ''Otomotiv sektörü ani değişimlere son derece duyarlı. Sektörün önünü görebilmesi için hükümetlerin ani kararlar yerine uzun vadeli ve istikrarlı kararlar almaması gerekiyor'' dedi. 
     Renault Mais Genel Müdürü Aybar, gelecek yıl iç piyasada kamyon üretimine başlayacaklarını da sözlerine ekledi. 
     
     ''HÜKÜMETTEN VERGİ İNDİRİMLERİ BEKLİYORUZ'' 
     Toyota Genel Müdürü Necdet Şentürk de, 10 yıllık üretim planları yaptıklarını belirterek, ülke ekonomisinin ani değişimlere ''gebe'' olmasının iç piyasaya yönelik yatırımlarını olumsuz yönde etkilediğini kaydetti. 
     Toyota'nın Türkiye'deki fabrikalarında üretilen araçların büyük kısmını AB ülkelerine ihraç ettiğini anlatan Şentürk, şöyle konuştu 
     ''Türkiye'de kaliteli dizel yakıt üretimine geçilmesi gerekir. Dizel yakıtla çalışan modelleri iç piyasaya sürerken sıkıntı yaşıyoruz. Bu soruna acil çözüm üretilmesi gerekiyor. Ayrıca yatırımcıya yönelik teşviklerin artırılarak üretimin artırılmasına destek olunmalıdır.'' Şentürk, petrol fiyatlarının son 21 yılın en yüksek seviyesine çıkmasının kalıcı olması durumunda otomotiv sektörünün ciddi problemlerle karşılaşacağına işaret ederek, alternatif yakıt türlerinin kullanıldığı otomobil modellerinin de geliştirilmesine hız verilmesi gerektiğini sözlerine ekledi. 
     
</TEXT>
</DOC>
