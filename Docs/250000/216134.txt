<DOC>
<DOCNO> 216134 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/19/siyaset/siy13.html </URL>
<DATE> 2004/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Dersim ismi onaylandı 
</HEADLINE>
<TEXT>

   "Dersim" adı nedeniyle 3.5 yıldır bekleyen derneğin tüzüğü nihayet kabul edildi 
   İSTANBUL ANKA 

   
   İçişleri Bakanlığı'nca "Dersim" adı nedeniyle 3.5 yıldır tüzüğü onaylanmadan faaliyetlerini sürdüren Tuncelililer Kültür ve Yardımlaşma Derneği nihayet tüzüğüne kavuştu. Dernek "Dersim" adıyla bir kültür ve eğitim vakfı da kurabilecek. Dernek Kurucular Kurulu, tüzüğün onanması için Nisan 2000'de Beyoğlu Kaymakamlığı'na başvurdu. Kaymakamlık, tüzükte geçen "akademi kurmak" ibaresinin tamamen çıkarılmasını, "Dersim Kültür ve Eğitim Vakfı kurulabilir" ifadesinin de "Tunceli Eğitim ve Kültür Vakfı" olarak değiştirilmesini istedi. Bunun üzerine 14 Ağustos 2001'de yeniden kaymakamlığa başvuran kurucular, yine aynı yanıtı aldı. İtiraz eden Dernek, 7 Mayıs 2002'de bir kez daha İçişleri Bakanlığı ve kaymakamlığa başvurdu. Tüzük 21 Aralık 2003'te onaylandı. 22 Aralık'ta da "Dersim Kültür ve Sanat Vakfı Akademisi kurulabilir" ibaresiyle dernek kuruldu. 
   
   
   
</TEXT>
</DOC>
