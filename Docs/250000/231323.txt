<DOC>
<DOCNO> 231323 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/son/sonsiy03.html </URL>
<DATE> 2004/04/14/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Akşit ''Yurtlarda koğuş sistemi taciz ve tecavüzlere neden oluyor'' 
</HEADLINE>
<TEXT>

     Devlet Bakanı Güldal Akşit, Sosyal Hizmetler ve Çocuk Esirgeme Kurumu'na SHÇEK bağlı yurt ve yuvalarda barınan 6-12 yaş grubundaki çocukların bir arada barındırılmasının, taciz ve tecavüz sonucunu doğurduğunu bildirdi. 
     Güldal Akşit, AA muhabirine yaptığı açıklamada, yurt ve yuvalarda kalan bazı çocukların taciz ve tecavüzlere maruz kaldıklarını belirterek, artık koğuş sisteminden vazgeçilmesi ve ev ortamına geçilmesi gerektiğini söyledi. 
     Bu tür olaylarda yurt ve yuvalarda yönetim boşluğu oluştuğunu anlatan Akşit, geçtiğimiz günlerde İstanbul Küçükyalı'da meydana gelen taciz olayını da şöyle değerlendirdi 
     ''Burada gördüğüm 6-12 yaş grubundaki çocuklar bir arada idi. Aralarında tacize uğradığı iddia edilen çocuklardan kardeş olanlar 6-9 yaşlarında, tacizde bulunduğu iddia edilen ise 13 yaşındaydı. Yani yer yokluğu nedeniyle bir üst gruba geçirilememiş, geçici olarak barındırılan bir çocuk. Aradaki bu yaş farkı, taciz ve tecavüz sonucunu doğuruyor. Bir tarafta çocuk grubu, diğer tarafta ergenlik ve cinsel konularda yeni yeni bilinçlenmeye başlamış çocuk. O da çocuk neticede ama bunları bir arada barındırmak ne derece sağlıklı Bizim düzeltmemiz gereken şeylerden birisi de bu.'' Yakın yaş gruplarındaki çocukların aynı odalarda, koğuşlarda barındırılmasının yanlışlığına dikkati çeken Bakan Akşit, ''Bu sistemi değiştirmek ve ev sistemini getirmeliyiz. Başlarında bir bakıcı anne ile yakın yaş gruplarındaki çocukların ev ortamında barındırılmasını sağlamak, bu tür olayları azaltacaktır'' diye konuştu. 
     Bakıcı anne ve sorumluların eğitilmesi gerektiğini de belirten Akşit, tamamen dışarıdan hizmet alımı yerine personelin Milli Eğitim Bakanlığı ve üniversitelerle işbirliği içinde eğitilmesi gerektiğini vurguladı. 

     
</TEXT>
</DOC>
