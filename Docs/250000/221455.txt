<DOC>
<DOCNO> 221455 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/11/yazar/gureli.html </URL>
<DATE> 2004/03/11/ </DATE>
<TIME>  </TIME>
<AUTHOR> Nail GÜRELİ  </AUTHOR>
<HEADLINE>
Kadının Türküsü 
</HEADLINE>
<TEXT>

   
   Bir 8 Mart daha rüzgar gibi geçti. Dünya Kadınlar Günü nedeniyle yine söylenmedik laf, ortaya serilmedik istatistik kalmadı. Söylenmesine söylendi ama, söylenenlerin eyleme dönüşmesi sorunu yine ortada duruyor. 
   Hemen herkes, temel sorunun eğitim olduğunda birleşiyor. 
   Biz 8 Mart gecesi NTV Radyo'da İstanbul Barosu Kadın Hakları Komisyonu Başkanı Av. Nazan Moroğlu ile yapılan söyleşiyi dinlerken bir yeni noktada daha uyandık. Bilmeyiz, siz de uyuduğunuzu itiraf edebilir misiniz Moroğlu'nun dikkat çektiği nokta şuydu. 
   Biliyorsunuz, köylerde taşımalı eğitim diye bir yöntem uygulanıyor. Buna göre, büyükçe ya da merkezi köylerin ilköğretim okuluna çevredeki küçük köylerin çocukları taşıtla götürülüp getiriliyor. 
   Böylece, küçük köylerde öteden beri var olan 5 yıllık ilkokullar 8 yıllık ilköğretim okullarına çevrilmeyerek kapanmış oluyor. 
   Nazan Moroğlu, bu uygulamanın verdiği iki sonuca dikkat çekiyor 
   Birincisi, aileler kız çocuklarını başka köydeki okullara göndermiyor, okutmaktan vazgeçiyor. 
   İkincisi, köyler, bir ölçüde aydınlanmanın simgesi olan öğretmenden yoksun kalıyor. 
   Bu uygulamayı değiştirecek eylem nerede Tavır nerede Çaba nerede Hatta söylem nerede 
   Elbet kadın hakları konusunda iyi şeyler yapılıyor. Haydi entel demeyelim, entelektüel düzeyde birtakım etkinlikler gerçekleştiriliyor. 
   İsim babalığını Necati Şahin'in yaptığı, metin yazarlığını kadın sendikacı önderlerden Yaşar Seyman'ın üstlendiği "Kadının Türküsü" projesi bu güzel etkinliklerden biri. 
   Dünya Kadınlar Günü nedeniyle dünya kadınlarına armağan edilen bu proje Almanya Alevi Kadınlar Birliği, Almanya Alevi Birlikleri Federasyonu tarafından ilk kez 3 Nisan'da Oberhausen - Arena'da gerçekleştirilecek. İkinci gösteri Türkiye'de olacak. 
   Yirmi beş dilde söylenen türküleri buluşturan projenin amacının "tarihsel süreç içinde kadının mücadelesini, destansı bir anlatımla dünya kadın belgeseli halinde sunmak" olduğunu belirten Yaşar Seyman, "Dünyada bir ilk olan Kadının Türküsü dillerin, dinlerin, ulusların harmanlandığı bir barış şöleni olma umudunu taşıyor" diyor. 
   
   Bir şiir    Tadımlık dizelerimiz Hasan Taşçı'dan. Ay Doruklarda Üşüyorum, Elçi Yayını, Ekim 2003 . 
   "Omuzumda bulut taşıdım Yağmurlar yağsın diye Dideban Dağı'nda bir çiçeğe İner su içmeye ardıçkuşu ter içinde Nar çiçeği gülüşünü bırakır esen yele Ay düşer ıhlamur ağacından yorgun suya İçimde beslenir sevinç tohumları Dönmek sana bu sevdalı yürekle." 
   
      
   
   
</TEXT>
</DOC>
