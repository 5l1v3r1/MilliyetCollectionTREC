<DOC>
<DOCNO> 242339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/24/son/sondun47.html </URL>
<DATE> 2004/05/24/ </DATE>
<TIME> 22.58 </TIME>
<AUTHOR>  </AUTHOR>
<HEADLINE>
ABD "Karar tasarısı Irak için yeni bir başlangıç temsil ediyor" 
</HEADLINE>
<TEXT>

     ABD'nin BM Daimi Temsilci Yardımcısı Büyükelçi James B. Cunningham, İngiltere'nin desteğiyle BM Güvenlik Konseyi'ne sunulan yeni Irak karar tasarısının Irak için yeni bir başlangıcı temsil ettiğini söyledi. 
     Cunningham ve İngiltere'nin BM Daimi Temsilcisi Sir Emyr Jones Parry, yaptıkları orta basın açıklamasında, karar tasarısıyla ilgili bilgi vererek gazetecilerin sorularını yanıtladılar. 
     Tasarının, Irak için yeni bir başlangıcı temsil ettiğini söyleyen Cunningham, ''Iraklılar için kendi seçimlerini yapmalarına, anayasalarını yazmalarına başlangıç olacak yeni bir aşama olan bu karar tasarısı, Irak'taki Koalisyon Yönetimi ile işgal yönetiminin sona erdirilmesini ve Irak'ta liderlik rolünün BM tarafından üstlenilmesini öngörüyor'' dedi. 
     Karar tasarısında birçok önemli unsurun bulunduğunun belirten Cunningham, tasarının, Iraklıların, 30 Haziran'da egemenliği devralacak Irak geçici hükümeti vasıtasıyla kendi ülkelerinin kaderi ve petrol gelirleri dahil doğal kaynaklarının kontrolünden sorumlu hale gelmesini de öngördüğünü ifade etti. 
     Cunningham, siyasal geçiş sürecinde liderlik rolünü BM'ye veren karar tasarısının, geçiş süreci takvimini de teyit ettiğini ifade ederek, ''Siyasal geçiş süreci boyunca ülkede güvenliğin uluslararası bir güç ve ortaklık tarafından sağlanması öngörülmektedir,'' diye konuştu. 
     Büyükelçi Cunningham, tasarının ayrıca ülkenin güvenliğinin sağlanması ve geçiş sürecinde Irak'ın yeniden yapılandırılması için uluslararası yardımlar konusunda uluslararası topluma bir çağrı içerdiğini kaydetti. 
     BM'nin Irak Temsilcisi Lahdar Brahimi'nin hazırlamakta olduğu raporun henüz masada olmaması gibi nedenler yüzünden karar tasarısında biraz karmaşık bir dil kullanmak zorunda kaldıklarını da ifade eden Cunningham, Irak polisinin ve uluslararası gücün rollerine dair ayrıntıların tartışmalar sonucunda belli olacağını söyledi. 
     Tasarısında işgalin sona ermesine dair bir ifade yer almasına rağmen, ABD ve İngiliz güçlerinin Irak'tan ne zaman çekileceği konusunda neden herhangi bir ifadenin bulunmadığına ilişkin bir soruya ise Cunningham ''Karar tasarısı, oluşturulmasından 12 ay sonra Irak geçiş hükümetinin talebi doğrultusunda uluslararası gücün durumunun gözden geçirileceğini açıkça ifade etmektedir. Ayrıca, karar tasarısı ülkedeki uluslararası gücün varlığı konusunda Irak hükümetinin rızasının önemine atıfta bulunmaktadır'' şeklinde yanıt verdi. 
     Uluslararası gücün Irak'taki varlığına dair siyasal sorumluluğun tamamen Irak yönetiminde olacağının altını çizen Cunningham, bu konuda Güvenlik Konseyi'nin bir dayatmada bulunamayacağını ve Iraklıların kendi karar alma mekanizmalarını kurduktan sonra, anayasal sürecin tamamen Iraklıların elinde olacağını belirtti. 
     
     İNGİLİZ BÜYÜKELÇİ 
     İngiltere'nin BM Temsilcisi Büyükelçi Parry de bir soruya verdiği yanıtta, Irak'ta kurulmakta olan polis gücünün sorumluluklarının, uluslararası gücün nasıl yapılandırılacağı ve bunların hükümetle ne tür bir ilişki içinde olacağının Irak'taki hükümetin rızasını aldıktan sonra şekilleneceğini söyledi. 
     Parry, bu konudaki detayların Brahimi raporunun görülmesinden ve gelişen yeni durumların tartışılmasından sonra belirlenebileceğini kaydetti. 
     1 Temmuz'da göreve gelecek geçici hükümetin, Ocak 2005 tarihinde seçimlerle belirlenecek hükümetin göreve gelmesine kadar yönetimde kalacağını hatırlatan İngiliz Büyükelçi, ''Geçiş hükümeti demokratik seçimlerle yönetime geleceği için daha geniş bir meşruiyete ve otoriteye sahip olacaktır. Aynı seçimlerde belirlenecek meclisin de iki görevi olacak. Bir taraftan günün ihtiyaçlarını karşılamak üzere yasalar yaparken, bir taraftan da ülkenin anayasasını hazırlayacak'' dedi. 
     Parry, bir soru üzerine, 1 Temmuz'dan sonra kurulacak uluslararası gücün bugünkü işgal gücüyle nitelik farkının tamamen Irak yönetimin rızası çerçevesinde şekilleneceğini belirterek, bu gücün, demokratik yollardan seçilen geçiş hükümetinin isteğine bağlı olarak güvenlik endişeleri giderilinceye kadar Irak'ta kalabileceğine işaret etti. 
     
</TEXT>
</DOC>
