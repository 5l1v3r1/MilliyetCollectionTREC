<DOC>
<DOCNO> 239475 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/son/sontur28.html </URL>
<DATE> 2004/05/12/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
91 günlük devamsızlığa, 910 milyon lira ceza 
</HEADLINE>
<TEXT>

     Çorum Milli Eğitim Müdürlüğü, kulağında işitme sorunu ortaya çıkan kızını okuldan alan babaya, günlük 10 milyon liradan toplam 910 milyon lira para cezası verdi. 
     Hulusi Ünver, Merkez Kale Pansiyonlu İlköğretim Okulu 8. sınıf öğrencisi kızı Serpil'i, kulağında aniden başlayan işitme sorunu nedeniyle okuldan aldı. 
     İl Milli Eğitim Müdürlüğü yetkilileri ise okulda 91 gün devamsızlık yaptığı belirlenen ve bu süre içinde rapor almayan Serpil'in babasına, 8 yıllık zorunlu eğitim uygulaması kapsamında günlük 10 milyon liradan toplam 910 milyon lira para cezası verdi. 
     Baba Hulusi Ünver, kızını okutmak istemediğinden değil, kulaklarında rahatsızlığı bulunduğu için okula göndermediğini belirterek, yetkililerden, hakkında başlatılan cezai işlemin durdurulmasını ve para cezasının iptal edilmesini istedi. 
     Kızının sağ kulağının hiç duymadığını, sol kulağının ise çok az işittiğini ifade eden Ünver, şunları söyledi 
     ''Kızımın rahatsızlığı, okulda geçirdiği bir burun kanamasının ardından ortaya çıktı. Öğretmenleri Serpil'in sağ kulağında işitme kaybı olduğunu söylediler ve onu doktora götürmemi istediler. Tedavi için Çorum Devlet Hastanesi'ne götürdüm. Oradan da Ankara'ya sevk ettiler. Çorum'a döndükten sonra maddi imkanım olmadığı için tekrar Ankara'ya götüremedim ve kulağında rahatsızlık olduğuna dair rapor alamadım. İşitemediği için okula devam etmesi de mümkün olmadığından okula göndermedim.'' İl Milli Eğitim Müdür Yardımcısı İsmail Güngör ise 8 yıllık zorunlu eğitim uygulaması kapsamında sürekli devamsızlık yapan öğrencilerin velilerine günlük 10 milyon lira para cezası uyguladıklarını hatırlattı. 
     Göngör, Hulusi Ünver'in kızının 91 gün devamsızlık yaptığını ve bu süreyi rapora bağlayamadığını, bu nedenle de 910 milyon lira para cezası verildiğini belirterek, ''Bunun iptali söz konusu olamaz. Ancak Hulusi Ünver bu parayı ödeyemeyecek durumdaysa, konuyu Sosyal Yardımlaşma ve Dayanışma Vakfı'na bildirerek, vakıf aracılığıyla ödeyebilir'' dedi. 
     
</TEXT>
</DOC>
