<DOC>
<DOCNO> 238835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/10/son/sonspo10.html </URL>
<DATE> 2004/05/10/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
"Süper Lig'e renk katacağız" 
</HEADLINE>
<TEXT>

     Büyükşehir Belediyesi Ankaraspor Teknik Direktörü Reha Kapsal, Birinci Süper Lig'e renk katacaklarını söyledi. 
     İkinci Futbol Ligi A Kategorisi takımlarından Büyükşehir Belediyesi Ankaraspor, hafta sonunda Kayserispor'u 4-0 yenerek ligin bitimine 1 hafta kala Birinci Süper Lig'e çıkmayı garantiledi. 
     Teknik direktör Kapsal, Kayserispor karşısında rakiplerine oranla üstün bir futbol oynadıklarını belirterek, ''Bizim için final niteliğinde bir maçtı. Güzel futbolumuzu 4 golle süsleyerek, Birinci Süper Lig'e adımızı yazdırdık. Lig maratonu boyunca bize sürekli destek veren onursal başkanımız Melih Gökçek, asbaşkanımız Emin Katipoğlu ve tüm camiamıza teşekkür ediyorum'' diye konuştu. 
     Kapsal, bu hafta deplasmanda Sakaryaspor ile karşılaşacaklarını ifade ederek, Süper Lig'e çıkması kesinleşmiş 2 takımın seyir zevki yüksek bir mücadele ortaya koyacağını kaydetti. 
     Öte yandan, sözleşmesi Sakaryaspor maçıyla bitecek olan teknik direktör Kapsal, henüz yönetimle görüşmediğini ve son maç sonrasında bir karara varacaklarını belirtti. 
     
</TEXT>
</DOC>
