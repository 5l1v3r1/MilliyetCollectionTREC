<DOC>
<DOCNO> 238569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/09/son/sondun31.html </URL>
<DATE> 2004/05/09/ </DATE>
<TIME> 20.36 </TIME>
<AUTHOR>  </AUTHOR>
<HEADLINE>
Irak İHÖ "İşkence bir kaç askerin yanlış davranışı değil" 
</HEADLINE>
<TEXT>

     Irak'taki sivil örgütler, ülkedeki tutuklulara yapılan işkence ve aşağılamanın, birkaç askerin yanlış davranışı değil, ülke genelinde sistemli bir uygulama olduğunu belirtti. 
     Irak İnsan Hakları Örgütü sözcüsü, Bağdat'ta düzenlenen basın toplantısında, ''Iraklı tutuklulara yapılan işkence ve aşağılamanın, Ebu Garib cezaevi ve Amerikalı 6 inzibatla sınırlı kalmadığını dünyaya duyurmak için buradayız'' dedi. 
     Sözcü, bu olayların, işkence ve insanlık dışı muameleye dayanan sistemli bir uygulamanın parçası olduğunu söyledi. 
     Amerikan Hıristiyan Barış Gönüllüleri Birliği'nden Stewart Vriensinga da Amerikalıların kontrolündeki cezaevlerinde sistematik olarak işkence yapıldığını belirtti. 
     Basın toplantısında söz alan Iraklı İssam el Hammed, Amerikan askerlerinin Suriye sınırındaki köylerine gelerek, Irak ordusunda asker olan babasını aradıklarını, onu bulamayınca kendisini ve 3 erkek kardeşini tutukladıklarını anlattı. 
     El Hammed, askerlerin kendisini dövdüğünü ve kendisine elektrik şoku uyguladığını söyledi. El Hammed ve kardeşleri, kendilerinden 3 gün sonra teslim olan babalarının bedeninde yanıklar ve yaralar olan fotoğrafını da göstererek, iki ay boyunca esir tutulan babalarının işkence yüzünden ölmesi üzerine, cesedinin bir hastane girişine bırakıldığını belirttiler. 
     Basın toplantısında söz alan diğer Iraklılar da Amerikalı askerler tarafından tutuklandıktan sonra, maruz kaldıkları işkence ve aşağılamayı anlattılar. 
     ABD Başkanı George Bush, işkence fotoğraflarının açığa çıkması üzerine dün, ''Bunlar birkaç kişinin yanlış davranışı, bütün Amerikan askerlerine mal edilemez'' demişti. 
     
</TEXT>
</DOC>
