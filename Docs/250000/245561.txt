<DOC>
<DOCNO> 245561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/05/son/sondun41.html </URL>
<DATE> 2004/06/05/ </DATE>
<TIME> 20.50 </TIME>
<AUTHOR>  </AUTHOR>
<HEADLINE>
Talat "Çözümsüzlükten Kıbrıs Türkü sorumlu değildir" 
</HEADLINE>
<TEXT>

     KKTC Başbakanı Mehmet Ali Talat, Kıbrıs'taki çözümsüzlükten Kıbrıs Türkü'nün sorumlu olmadığını belirterek, bu konuda Rusya'nın ve uluslararası topluluğun takdirini beklediklerini söyledi. 
     Başbakan Talat, Rus Hükümeti'nin Annan Raporu ile ilgili değerlendirmesinin, hem Kıbrıs Türkü, hem de tüm Kıbrıs için çok önem taşıdığını belirtti. 
     Talat, Cumhuriyetçi Türk Partisi CTP Genel Merkezi'nde, Rusya'nın Güney Kıbrıs Büyükelçisi Andrey Nestrenko ve beraberindeki heyeti kabul ederek görüştü. 
     Büyükelçi Nestrenko, görüşmenin başında yaptığı açıklamada, Talat ile görüşmekten onur ve mutluluk duyduğunu ifade ederek, görüşmede Kıbrıs konusundaki son gelişmeleri ele alacaklarını söyledi. 
     Nestrenko, ''Rusya'nın Annan Raporu ile ilgili yorumu nedir '' sorusu üzerine, ''rapor üzerindeki çalışmalarını sürdürdüklerini, çünkü geniş bir rapor olduğunu, ayrıntılı öneriler ve formüller içerdiğini'' belirterek, gelecek hafta sonuna doğru raporla ilgili değerlendirmeler ve danışmalarını bitirip, açıklama yapacaklarını söyledi. 
     
     ''BU KONUDA TAKDİRİNİZİ BEKLİYORUZ'' 
     Başbakan Talat da Rusya'nın, BM Güvenlik Konseyi'nin daimi üyelerinden biri olduğuna işaret ederek, ''Hükümetinizin Annan Raporu'nu değerlendirmesi ve konuyla ilgili kararı, bizim için de Kıbrıs'ın tümü için de çok önemli. Rapor için sizden detaylı ve dikkatli bir inceleme bekliyoruz'' dedi. 
     Rusya'nın, izolasyon nedeniyle büyük sıkıntılar, ekonomik güçlükler çeken Kıbrıs Türkü'ne destek vermesini beklediklerini kaydeden Talat, Ada'nın yeniden birleşmesi için destek verdiklerini, Kıbrıs Türkü'nün yeniden birleşmeden yana olduğunu söyledi. 
     Sürekli bir bölünme veya ayrılık peşinde olmadıklarını vurgulayan Başbakan Talat, çözüm istediklerini, Kıbrıs Türkü'nün bunu referandumda da gösterdiğini ve açık bir şekilde birleşmeden yana oy kullandığını belirtti. 
     Çözümsüzlükten Kıbrıs Türkü'nün sorumlu olmadığına dikkati çeken Talat, ''Hala bu konuda takdirinizi bekliyoruz'' dedi. Talat, ''Kıbrıs Türkü'nün çözüm hedefi ve Ada'nın yeniden birleştirilmesinde de uluslararası topluluğun desteğini beklediklerini'' kaydetti. 
     
</TEXT>
</DOC>
