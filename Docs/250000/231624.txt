<DOC>
<DOCNO> 231624 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/son/sondun52.html </URL>
<DATE> 2004/04/15/ </DATE>
<TIME> 19.15 </TIME>
<AUTHOR>  </AUTHOR>
<HEADLINE>
KKTC Bakanlar Kurulu, 24 Nisan'ı referandum tarihi olarak resmileştirdi 
</HEADLINE>
<TEXT>

     KKTC Bakanlar Kurulu, Annan planının Kıbrıs'ın iki tarafında da referanduma sunulacağı 24 Nisan'ı referandum tarihi olarak resmileştirdi. 
     Başbakan Vekili, Dışişleri Bakanı ve Başbakan Yardımcısı Serdar Denktaş başkanlığında yaklaşık 3 saatlik toplantı yapan Bakanlar Kurulu, ''Kıbrıs Sorununun Çözümüne İlişkin Halkoylaması Özel ve Geçici Kurallar Yasası''nın verdiği yetkiyi kullanarak, referandumun 24 Nisan Cumartesi günü yapılmasını kararlaştırdı. 
     Böylece referandum süreci de resmen başlamış oldu. 
     Bakanlar Kurulu'nun kararını açıklayan İçişleri Bakanı Özkan Murat, ''Kamuoyunun heyecanla beklediği halkoylaması yasasının bugün Cumhurbaşkanı Vekili ve Meclis Başkanı Fatma Ekenoğlu tarafından onaylandıktan sonra ilan edildiğini ve yürürlüğe girdiğini'' belirtti. 
     Murat, yasanın referandum tarihi belirleme yetkisini Bakanlar Kurulu'na verdiğini, Bakanlar Kurulu'nun da 24 Nisan'ı ilan ettiğini söyledi. 
     Özkan Murat, kamuoyunda yasayla ilgili tartışmalar yaşandığını, Cumhurbaşkanı Rauf Denktaş'ın Anayasa Mahkemesi'nden görüş sorduğunu, mahkemenin de oybirliğiyle yasayı anayasaya uygun bulduğunu hatırlatarak, bugün de Cumhurbaşkanı Vekili'nin yasayı onaylamasının ardından Bakanlar Kurulu'nun gereğini yaptığını anlattı. 
     Referandum tarihinin kararlaştırılmasının ardından Yüksek Seçim Kurulu YSK Başkanı ile diyalog kurulduğunu belirten Murat, bugünden itibaren propaganda faaliyetlerinin YSK'nın denetimine tabi olduğunu, YSK'nın belirleyeceği programa uyulması gerektiğini, düzenlemelerin de bugünden itibaren başladığını söyledi. 
     YSK'nın kendi programını açıklayacağını kaydeden Murat, referanduma 9 gün kaldığı için YSK'nın süreleri kısıtlayacağını da bildirdi. 
     Öte yandan, Yüksek Seçim Kurulu, Yüksek Mahkeme Başkanı da olan Yüksek Seçim Kurulu Başkanı Taner Erginel başkanlığında referandum hazırlıklarını görüşmek üzere toplandı. 
     
</TEXT>
</DOC>
