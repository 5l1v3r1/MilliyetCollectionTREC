<DOC>
<DOCNO> 219339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/03/dunya/dun04.html </URL>
<DATE> 2004/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kara Melek' öldürüldü 
</HEADLINE>
<TEXT>

      CENK BAŞLAMIŞ Moskova 

   
   Rusya'nın "en çok aranan teröristler" listesinde baş sıralarda yer alan ünlü Çeçen komutan Ruslan Hamzat Gelayev, ölü ele geçirildi. 
   Rusya Federal Güvenlik Servisi FSB , Gelayev'in öldüğü yolunda önceki gün yayılmaya başlayan haberleri dün resmen doğruladı. FSB, Dağıstan'ın Hunzanski bölgesinde sınır muhafızlarıyla tek başına girdiği çatışma sonucu ölü ele geçirilen kişinin Gelayev olduğunu açıkladı. Gelayev'in dağlık yolda evlerine giden sınır muhafızları tarafından tesadüfen fark edildiği anlaşıldı. Çeçen komutanın cesedi kendisini tanıyanlar tarafından teşhis edildi. Rossiya kanalı da Gelayev'in morgda çekilmiş görüntülerini yayınladı. Siyah üniforma giydiği için "Kara Melek" olarak adlandırılan Gelayev'in şimdiye kadar bir çok kez öldürüldüğü yolunda haberler çıkmıştı. Birinci Rus - Çeçen savaşında güneybatı cephesi komutanı olan Gelayev'in en büyük başarısı, başkent Grozni'yi ele geçirmesiydi. 
   
   
   
</TEXT>
</DOC>
