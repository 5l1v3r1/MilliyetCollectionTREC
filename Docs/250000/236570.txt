<DOC>
<DOCNO> 236570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/02/guncel/axgun00.html </URL>
<DATE> 2004/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
250 kadın, barış için pedal çevirdi 
</HEADLINE>
<TEXT>


İngiliz Detta Regan hayal etti, AB ve British Council destekledi, dünyanın dört köşesinden, 250 kadın barış için yollara düştü. Bisikletle çöller aşıldı, Lübnan, Suriye, Ürdün geçildi, barış için dünyaya haykırıldı Kadınları izle .. 

BANU ACUN IŞIL DEMİRKAN 

90'lı yılların başında İzmir'de liseli iki genç kızdık. Ortadan ikiye ayrılmış öne dökülen saçlar, bol paça pantolonlar ve boyna dolanan kolyelerle 12 Eylül'ün ürünü gençler olduğumuzdan habersiz, 68 ruhunu kendi çapımızda yaşamaya ve yaşatmaya çalışırken "Savaşma seviş" sloganını şiar edinmiş, idollerimizin peşi sıra barış şarkıları söylüyorduk. Onlar gibi Hindistan'a gidebilir ya da mesela çilek tarlalarında çalışabilirdik. Tabii tüm bunlar hayaldi... Hayallerimizi çok seviyorduk belki, ama biz, bize öğretilen geleceğin peşinden gitmeyi tercih ettik. Üniversitede okurken çalışarak ekonomik özgürlüğümüzü kazandık. Belki barış üzerine birkaç satır karaladık ama hiçbir zaman aktivist olamadık. 
İstanbul'un kara kışa teslim bayrağını çektiği günün ertesinde kaymadan işe gitmeye çalışırken Işıl'dan gelen bir telefon son iki ayımızı değiştiriverdi. Işıl , "Follow the Women" Kadınları izle adlı bir etkinlikten bahsediyordu. Dünyanın dört bir yanından yüzlerce kadının Beyrut Lübnan , Şam Suriye , Amman Ürdün güzerg hında Ortadoğu'daki kadınlarla dayanışma ve barış için bisiklete bineceklerini söylüyor "Sen de gelsene" diyordu. BMX bisikletimi kardeşime devrettikten ve sigaraya başladıktan sonra Büyükada ve Belgrad ormanlarında atılan birkaç turun dışında bisikletle ilgisi kalmayan ben, "Ik -mık", gibi anlamsız cümlelerin ardından "Gelirim" deyiverdim. 68 ruhunu 90'larda yaşamaya çalışmış, bugün 30'una basan, Ortadoğu'da, Irak'ta olup bitenlere acayip öfkelenen iki arkadaş "barış" için eyleme geçmeye, bu kez izleyen değil, aktivist olmaya karar verdik. 
British Council, 16 - 25 Nisan günleri arasında gerçekleşecek olan "Follow the Women" programına katılacak Türk katılımcılara sponsor olmuştu. 

Detta'nın rüyasına AB desteği 

Ortadoğu'da insanlar karşılaşmalarda birbirlerine "Selam" derler. Selam'ın Arapça'daki anlamı "barış"tır. "Allah'ın huzuru üzerinize olsun" anlamında "Selam'un Aleyküm" denir. 
Yani barış ve huzur eşanlamlıdır. Türkçe'ye de yerleşmiş olan bu selamlaşma her gün bu coğrafyada milyonlarca insanın dileğidir. Ve ne gariptir ki, barış Ortadoğu'da yüz yıllardır bir dilek olmanın ötesine gidememiştir. 
İşte bu kaos ve çatışma ortamında ilk kez 18 Nisan'da Beyrut'tan farklı bir ses yükseldi. 23 ülkeden 250 kadın hep bir ağızdan "SELAM" dedi. Beyrut - Şam - Amman rotasında barış için pedal çevirmek üzere yola çıkıldı. Bu ilginç eylemin adı "Follow the Women"dı. Kadınlar artık "Barış istiyoruz" demekten bir adım öteye giderek, vites değiştirip "Bizi izleyin" diyordu. 

'Herkes 'hayal' dedi' 
"Follow the Women - Kadınları izle", "Pedalling For Peace - Barış için pedal çevir" projesi daha önce uluslararası gençlik projeleri yürüten İngiliz Detta Regan'ın rüyasıydı. Bu rüyasını paylaştığı birçok kişi projenin bir hayal olduğunu kendisine söylemişti. Ama Detta rüyasına inanıyordu. AB içinde Avrupa - Akdeniz Ortaklığı Fonu olan EuroMed'den alınan destekle 2 yıl boyunca bu barış projesini hayata geçirebilmek için çalıştı. Beyrut-Şam-Amman rotasında, yönetimlerle temas kurularak projeye first lady'lerin desteğini aldı. Sponsorlar bulundu, 23 ülkeden kadınlarla bağlantıya geçildi ve rüya gerçek oldu. Başlangıç noktası Beyrut'ta bir araya gelindi. 

'Ortadoğu'da bir ilk' 
Detta anlatıyor "Düşünebiliyor musunuz, burada Avrupalı, Amerikalı, Kolombiyalı dünyanın dört yanından kadınlar var. Ve biz hep birlikte barışı konuşuyoruz, onun için pedal çeviriyoruz. Bu Ortadoğu'da bir ilk ve ben bundan büyük bir mutluluk duyuyorum. Kadınlar bir araya geldiklerinde ne kadar güçlü olabildiklerini gösterdiler. Arap ve Batılı kadınlar aynı değerleri savunuyorlar ve bu misyonun amacı budur." 

"İstanbul'u çok beğendim" 
Şam'ın girişinde barış için pedal çeviren kadınlar için bir tören düzenlenmişti. Bu törenin onur konuğu, Suriye Devlet Başkanı Beşar Esad'ın eşi Esma Esad'dı. Güzel First Lady, Türk ekibine "Geçenlerde İstanbul'daydım, çok beğendim" dedi. 

Biri Türk, biri Yunan İki Banu 

Follow The Women'da benim için en unutulmaz anı, Rum adaşımı bulmamdı. Lübnan'da Şatila Mülteci kampına giderken, Türk ve Yunan ekipleri aynı minibüsteydi. Ekipler yeni yeni kaynaşmaya başlıyordu. Kıbrıs'ta yapılacak referandum herkesi biraz heyecanlandırıyordu. Yunanlılardan biri "Biliyor musunuz, benim dedem İzmirliydi" dedi. Işıl ile ben atıldık "Biz de İzmirliyiz " Ekledik, "Dedelerimiz Selanik'ten gelmiş." 
Ve minibüsün arka koltuğunda oturan, o ana kadar hiç konuşmayan simsiyah saçlı güzel kadının sesi ilk kez duyuldu "Ben de Selanikliyim, dedelerim mübadeleden önce Bursa'da yaşarmış." 

'Anlamını bilmiyordu' 
Ardından eli yaka kartıma uzandı. "Bu inanılmaz, benim adım da Banu" dedi. Minibüste herkes şaşkınlıkla birbirinin yüzüne bakıyordu. Kısa bir sessizliğin ardından sımsıcak bir sohbet başladı. Banu Effie, 46 yaşında ve Atina'da designer olarak çalışıyordu. Adının anlamını bilmiyordu. Farsça kökenli olduğunu ve "first lady" gibi bir anlamı olduğunu söyledim. Yunanlı arkadaşları Banu'yla "Leydim" diye fena halde dalga geçti. Sonra başka ortak noktalarımız daha çıktı. Dayım mübadele sırasında bir vapurda, Rum Banu'nun annesi de yolda dünyaya gelmişti. 
10 günün sonunda Amman'da toplanan konferansta Türk ve Yunan ekipleri, benzer bir organizasyonu ülkelerinde de gerçekleştirme kararı aldı. Gelecek sene Selanik - İzmir arasında barış için pedal çevireceğiz. Büyükbaba ve annelerimizin 82 yıl önce izlediği göç yolundan, bu kez torunları barışı simgeleyen bisikletleriyle geçecek. 

NASIL HAZIRLANDIK 
Tiryakilerin idmanı yürüyüş 
British Council'de "Toplumsal Katılım" projesini yürüten Esra Çanakçı ile Connecting Futures projesinde gençlerle çalışan Emrah Güler, farklı yaş ve meslek gruplarından kadın katılımcıları bir araya getirmek için kolları sıvamıştı. Şubat ayında farklı yaş ve meslek gruplarından 10 kadın Ankara'da toplandı. Spor Eğitmeni Hakkı Çamur, bir hafta boyunca Ortadoğu'da günde 55 kilometre pedal çevirecek katılımcılar için antrenman programı hazırladı. Ve tabii ki yüzde 80'i sigara tiryakisi olan Türk ekibi, yoğun iş hayatı münasebetiyle 250 kilometrelik barış rallisine iki ayda yaptığı birkaç doğa yürüyüşüyle hazırlandı. İstisnalar daha sonra "Follow the Women"da Türkiye'nin medar - ı iftiharı olacaktı. Ama diğer hazırlıklar tamamdı Silikonlu bisiklet taytları, eldivenler ve kasklar alındı. 15 Nisan akşamı Atatürk Havalimanı'nın Dış Hatlar terminalinde Beyrut'a uçmak için bekleyen Türk kadınlarının yüzlerinde 10 gün sürecek bir maceranın heyecanı ve zihinlerde soru işaretleri vardı. Acaba yolculuk güvenli olacak mı Organizasyon gerçekten bize anlatıldığı gibi mi Günde 55 kilometre bisiklete binebilir miyim 

YARIN 
BİSİKLETLE ÜÇ ÜLKE, BEDEVİ ÇADIRINDA İNTERNET, GÖZYAŞI VE MUTLULUK... 




</TEXT>
</DOC>
