<DOC>
<DOCNO> 235775 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/29/spor/axspo01.html </URL>
<DATE> 2004/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Ya dönecek, ya dönecek 
</HEADLINE>
<TEXT>


Beşiktaş'ta Bilgili'nin başkanlığa devam etmesi için seferberlik ilan edildi. Divan Kurulu, bir deklarasyon yayınlayarak başkanı yeniden işinin başına geçmeye davet etti 


Camia tek ses 
DİVAN Kurulu'nun toplantısında bir araya gelen Beşiktaş'ın ağır topları, Serdar Bilgili'ye geri "dön" çağrısı yaptı. Akaretler'deki kulüp binasında yapılan zirveye, kongrede adaylıkları üzerinde durulan Nevzat Demir, Yıldırım Demirören ve Fikret Orman'ın yanı sıra, Metin Keçeli, Ferhat Özgen, Levent Erdoğan, Affan Keçeci, Turgay Atasü, Hasan Gocay, Yılmaz Ekergil, Gazi Akınal, Aziz Çankırı, Kemal Gencer, Fahrettin Curoğlu ve Mekki Başak gibi isimler katıldı. 

'Prim verme Başkan' 
KONGRENİN hiç gündeme gelmediği toplantıda, Bilgili'nin kararından vazgeçmesi konusunda ortak noktada birleşildi ve katılımcıların tamamına yakın kişinin altına imza attığı bir deklarasyon yayınladı. Divan Kurulu Başkanı Şeref Nasır'ın yönetime sunulacağını açıkladığı deklarasyonda, "Bir avuç kötü söz sahibinin tepkisine prim vermemek için başkanımız ve yönetim kurulumuzun göreve dönmelerini ısrarla talep ediyor, kendilerini görev başına davet ediyoruz" ifadesi yer aldı. 

Terim kapıdan döndü 

SERDAR Bilgili'nin istifası nedeniyle, Beşiktaş'ın Fatih Terim ile yaptığı anlaşma hayata geçirilemedi. Siyah - Beyazlı kulübün başkanının, yapılan temasların ardından tecrübeli hoca ile sezon sonunda takımın başına geçmesi konusunda el sıkıştığı ortaya çıktı. Ancak Fenerbahçe derbisi sonrası yaşanan gelişmeler, Beşiktaş'ta Fatih Terim döneminin başlamadan bitmesine yol açtı. 

Başkanlardan kınama 

İLHAN CAVCAV Gençlerbirliği Serdar Bilgili'nin hareketi onurlu bir davranış. Tüm takımların taraftarları, başkanlara ve yönetime sahip çıkmalı. 
CEMAL AYDIN Ankaragücü Sayın Serdar Bilgili bu yaşananları hak etmedi. Böyle giderse kulüpleri yönetmek için yönetici bulunamayacak. 
EKREM CENGİZ Çaykur Rizespor Bilgili doğru bir karar verdi. Ancak vermek istediği mesaj bu davranışları yapanlara ulaşmaz. Artniyetlilerin işine gelir. 
MEHMET KÖSEOĞLU Konyaspor Yöneticiliğin kaderi bu. 99 yıl sırtında taşıyıp, bir sezon terslik yaşarsan işte bunlar oluyor. 
ZAFER KATRANCI Denizlispor İstifası üzücü. Küfür olayı hiç hoş değil. O kadar çalış, çabala sonra da küfür ye. Umarım bu son olur. Takibi yapılmalı. 
BAKİ AYDIN Elazığspor Olayları hiç tasvip etmiyorum. Serdar Bilgili çok değerli bir yönetici. Küfür etmek de ne oluyor 
ADNAN SEZGİN İstanbulspor Çok büyük bir kayıptır. Ayrılmasına üzüldüm. İnsanların yıllara yaydığı hizmeti bir maça endekslemek yanlış olur. 
FİKRET ÜSTENCİ Bursaspor Beşiktaş'a yıllarını vermiş Bilgili'ye bu şekilde davranılması çok yanlış. İstifa ise tamamen kendi kararıdır. 
İSMAİL UYANIK Samsunspor Yaşananlar gerçekten çirkin. İstifasına saygı duymak gerekir. Sonuçta kulüpteki dengeleri, en iyi bilen kişi odur. 
CELAL DOĞAN Gaziantepspor Türk futbolu bir değerini yitirdi. Yapması gerekeni yaptı. Yıllardır uyarıyoruz ama sporda çirkinlikler iyice çoğaldı. 

Son darbe Yasin 

Fatura kabardı 
SİYAH - Beyazlı kulüpte, Fenerbahçe yenilgisinin bilançosu artmaya devam ediyor. Gençlerbirliği maçında Kaptan Tayfur Havutçu'yu, Konya deplasmanında Ahmed Hassan'ı kaybeden takımda son kurban Yasin Sülün oldu. Fenerbahçe maçında sakatlanan ve sol alt adalesinde lif kopması tespit edilen genç oyuncunun, Tayfur ve Ahmed Hassan gibi sezonu kapattığı açıklandı. 

Kadro krizi 
KULÜP doktoru Ayhan Optur, "Durumu ciddi. Tedavisine başladık, ancak kalan üç maçta forma giymesi imkansız" dedi. Optur, kaburgasında ezilme meydana gelen kaleci Cordoba'nın da Adana karşısında oynayamayacağını söyledi. Bu gelişmeler yarınki maç öncesi teknik heyeti daha da endişelendirdi. Sergen ve Zago'nun da cezalı olması nedeniyle kadro sıkıntısı had safhaya ulaştı. 

Koalisyon atağı 

BÜYÜK bir kaos yaşayan Beşiktaş'ta, Bilgili ikna edilemezse, eski yöneticiler Fikret Orman ve Yıldırım Demirören'in ortak bir liste ile kongreye girmeye sıcak baktıkları öğrenildi. İki eski yöneticinin, bugün Londra'dan dönmesi beklenen Serdar Bilgili ile görüştükten sonra son kararlarını verecekleri öğrenildi. 


</TEXT>
</DOC>
