<DOC>
<DOCNO> 236369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/01/siyaset/siy06.html </URL>
<DATE> 2004/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadına 'pozitif ayrımcılık' tartışması 
</HEADLINE>
<TEXT>


ANKARA Milliyet 


AB'ye uyum kapsamında hazırlanan Anayasa değişikliği paketinden "kadına pozitif ayrımcılık" getiren fıkrayı çıkaran AKP, CHP'li Oya Araslı ve Gaye Erbatur'un çabaları sonucu, AKP'li Haluk İpek'in hazırladığı önergeyi kabul etti. TBMM Anayasa Komisyonu, kadın ve erkeğin eşit haklara sahip olduğu yolundaki ifadeye "Devlet kadın ve erkeklerin eşitliğinin yaşama geçmesini sağlamakla yükümlüdür" hükmünü ekledi. Önergeye 4 AKP'li ret oyu verdi. Araslı'nın "pozitif ayrımcılık" getirecek düzenlemeyi metne ekletme çabalarına sinirlenen AKP'li Hüsrev Kutlu, "Komisyonun tek kadın üyesi olarak erkek üyeleri etkisiz hale getirip bize psikolojik baskı uyguluyor" diye tepki gösterdi. AKP'li Musa Sıvacıoğlu da "Feminizm bu kadar gelişirse erkekler bazı haklarını kaybedebilir" dedi. Komisyon toplantısına katılan Adalet Bakanı Cemil Çiçek de, "pozitif ayrımcılık" ifadesine karşı çıktı. Çiçek, "Şimdi 'ailenin reisi kadındır' desek realite bir gecede kalkar mı Halkımız 'ayrımcılık'tan hoşlanmıyor" diye konuştu. 



</TEXT>
</DOC>
