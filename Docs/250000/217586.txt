<DOC>
<DOCNO> 217586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/25/siyaset/siy02.html </URL>
<DATE> 2004/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Buzları erittiler 
</HEADLINE>
<TEXT>

   11 yıl aradan sonra Türkiye'yi ziyaret eden İlk Almanya Başbakanı olan Schröder, İskenderun'daki santral açılışında Erdoğan'la 40 yıllık dost gibiydi 
      Elçin Ergün 

   
   Türkiye'nin AB üyeliği konusundaki olumsuz tutumu nedeniyle 1998'de büyük bir krize giren Almanya ile ilişkilerimizde bahar havası yaşanıyor. 11 yıl sonra Türkiye'yi ziyaret eden ilk Almanya Başbakanı olan Gerhard Schröder, Ankara ve İstanbul'daki temaslarının ardından İskenderun'a geçti. Burada Türk - Alman işbirliği ile yaptırılan Sugözü Enerji Santralı'nın açılışına katılan Schröder, Başbakan Recep Tayyip Erdoğan'la samimi bir tablo sergiledi. Sohbet ederken sık sık kahkahalar atan Erdoğan ve Schröder, 40 yıllık dost gibiydi. 
   
   Hükümete övgü... 
   Yaklaşık 1.5 milyar dolarlık Alman sermayesi ile yapılan ve son dönemde Türkiye'deki en büyük yabancı yatırım olma özelliği taşıyan santralın açılışında Erdoğan ve Schröder'e bakanlar Hilmi Güler Enerji , Ali Babacan Devlet , Abdülkadir Aksu İçişleri ve Kemal Unakıtan Maliye eşlik etti. 
   Törende konuşan Schröder, şunları söyledi "Türkiye, cazip bir ekonomi bölgesidir. Türk hükümetinin bu santralın yapımında verdiği destek hem enerji hem de ekonomi politikaları açısından önemli olmuştur. Enerjide bir Alman firmasının ortak seçilmesi beni çok mutlu etmektedir." 
   
   'Din çatışması yaratacaksınız' 
   Schröder'le Ankara'ya gelen Alman milletvekilleri de TBMM'de görüşmelerde bulundu. CDU milletvekili Carl Teodar Günterberg, Schröder'in partisinden Lale Akgün, Yeşiller grubundan Ekin Deliöz ve liberallerden Claudia Winter Stein'in yer aldığı heyet, Almanya - Türkiye Dostluk Grubu Başkanı Ahmet Yaşar'la görüştü. Yaşar, CDU'yu eleştirerek, "Siz bunu iç politika meselesi yapıyorsunuz. Medeniyet ve din çatışması yaratacaksınız. 70 milyonluk bir Müslüman ülke üye olmak istiyor ama görmezden geliyorsunuz" dedi. Günterberg de "Yazılı yanıt vereceğim" demekle yetindi. 
   
   'AB için destek olacağım' 
   Erdoğan'la sohbet ederken çok neşeli görünen Schröder, Türkiye'nin AB'ye katılımı konusuna da değindi ve "Siyasi ve ekonomik alanda adımlar atılmaktadır. Türkiye'nin yıl sonuna kadar koşulları yerine getireceğine eminim. Ben ve hükümetim, yıl sonuna kadar koşullar yerine getirilirse Türkiye'nin savunucusu olacak" dedi. 
   
   'Türkler pahalıya patlar'    Alman medyası, Schröder'in ziyaretini değerlendirirken, Türkiye'nin AB'ye üyeliğinin yılda 14 milyar euro'ya mal olacağını vurguladı... 
   BILD Schröder ile Erdoğan'ın tokalaşırken çekilen fotoğrafıyla yayımlanan haberi, "Bu tokalaşma Almanya için iyi mi, yoksa pahalı mı olacak " başlığıyla yayımladı. Haberde, Türkiye'nin AB üyeliğinin her yıl 14 milyar euro'ya mal olacağı vurgulandı. 
   DIE WELT Schröder'in Türkiye'yi desteklediğini hatırlattı. Ancak Türkiye'nin maliyetinin çok fazla olacağının altını çizdi. 
   FRANKFURTER ALLGEMEINE Schröder'in, Türkiye'ye üyelik için ek koşullar getirilmeyeceği konusunda güvence verdiğini yazdı. 
   KÖLNER EXPRESS "Türklerin duygularıyla oynanılmaması gerektiği" belirtilerek, "Sonuçta Türkler Avrupa'nın kapısını çalan barbarlar değil, eski geleneklere sahip bir kültür halkıdır. Bu nedenle üyeliğe ilişkin tartışmalar gerçekçi şekilde yürütülmelidir" denildi. 
   
      Greenpeace eylem yaptı    Santralın giriş kapısına gelen 5'i Alman 60 kişilik Greenpeace üyesi, yere yatarak eylem yaptı. Emniyet güçlerinin müdahale ettiği eylem sonunda 15 kişi gözaltına alındı. 
   Açılış sırasında Uzanlar'ın elinden alınan Çukurova Elektrik A.Ş.'nin bir grup çalışanı Başbakan'a "ÇEAŞ seninle gurur duyuyor. ÇEAŞ'ı unutma" diye seslendi. 
   AKP'den Adana Büyükşehir Belediye Başkanlığı'na aday olan Aytaç Durak, AKP üyelerini Yumurtalık yakınlarındaki tören alanına belediye araçlarıyla taşıdı. 
   Görüşmenin başında "Türkiye'de hava çok soğukmuş, ben daha sıcak bekliyordum" diyen Schröder, Erdoğan'dan "Havalar uluslararası olduğu için hep aynı" karşılığını alınca iki Başbakan ve resmi heyetler uzun süre güldü. 
   
   
   
</TEXT>
</DOC>
