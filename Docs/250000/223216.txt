<DOC>
<DOCNO> 223216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/17/son/sontur19.html </URL>
<DATE> 2004/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Dev-Yol davasında bazı dosyaların kaybolduğu iddiası... 
</HEADLINE>
<TEXT>

     İstanbul Barosu avukatlarından Ömer Kavili, ana Dev-Yol davasına ilişkin bazı dosyaların kaybolduğu iddiasıyla, Ankara Cumhuriyet Başsavcılığı'na suç duyurusunda bulundu. 
     Kavili, öğleden sonra Ankara Adliye Sarayı'na gelerek, suç duyurusu dilekçesini Müracaat Savcılığı'na verdi. 
     Dava dosyalarında birçok silinti, kazıntı ve değiştirmenin yapıldığı, klasör ve dosya sayılarının değiştirildiği, sayfa numaralarının yeniden sıralandığı öne sürülen dilekçede, 7 klasörün de kaybolduğu iddia edildi. 
     Dilekçede, davanın, Yargıtay 11. Ceza Dairesi'nde 19 Mart 2004 Cuma günü karara bağlanmasının beklendiği ifade edilerek, sorumlular hakkında, ''mahkeme dosyalarını yok etmek, sahte tutanak hazırlamak, savunma makamından bilgi gizlemek'' suçlarından soruşturma yapılması istendi. 
     
     DAVANIN GEÇMİŞİ 
     Ankara 1 No'lu Sıkıyönetim Mahkemesi'nde, 574 sanıkla 18 Ekim 1982 tarihinde başlayan ana Dev-Yol Davası'nda, birleştirilen dosyalarla sanık sayısı 723'e çıkmıştı. Sıkıyönetim Mahkemesi, 17 Temmuz 1989'da, 7 kişi hakkında idam, 39 kişi hakkında ömür boyu, 346 kişi hakkında 2 ile 20 yıl arasında değişen ağır hapis cezaları vermişti. 
     Yargıtay 11. Ceza Dairesi, sanıklardan 23'ü hakkında verilen cezayı az bularak ölüm cezası verilmesi doğrultusunda yerel mahkemenin kararını bozmuştu. 
     Bunun üzerine, Dev-Yol Davası'nda 23 sanığın ikinci kez yargılanmasına Ankara 6. Ağır Ceza Mahkemesi'nde başlanmıştı. 20 kişi hakkında müebbet ağır hapis, 2 kişi hakkında 16 yıl 8 ay hapis cezası veren mahkeme, savunması alınamayan bir sanığın dosyasını ise ayırmıştı. 
     
</TEXT>
</DOC>
