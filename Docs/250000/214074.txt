<DOC>
<DOCNO> 214074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/09/son/sonspo01.html </URL>
<DATE> 2004/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Terim 3 puan için çok iyi bir zamanlamaydı ama başarılı olamadık. 
</HEADLINE>
<TEXT>

     Galatasaray Teknik Direktörü Fatih Terim, 3 puan için kendileri açısından çok iyi bir zamanlama olduğunu, ancak bunu başaramadıklarını söyledi. 
     Terim, maçtan sonra düzenlediği basın toplantısında, zeminin elverdiği ölçüde iki takımın da iyi bir mücadele sergilediğini ifade ederek, ''İlk yarı erken pozisyonlar bulduk, ama olmadı. İkinci yarı çok daha iyi oynadık ve 75. dakikadan sonra fizik olarak ayakta kalarak, oyunu yönlendirdik. Bugün 3 puan için çok iyi bir zamanlamaydı ama başarılı olamadık ve 2 puan kaybettik'' diye konuştu. 
     Karşılaşmayı izlemeye gelen yaklaşık 40 bin taraftarın takımın iyi yolda olduğunun mesajını verdiğini kaydeden Terim, ''Bugün onları galibiyetle göndermek isterdik. Kazansaydık taraftarımızın da morali yerine gelecekti'' dedi. 
     
     ''ÜMİT, BERKANT VE VOLKAN'I KAZANACAĞIZ'' 

     Fatih Terim, Bursaspor maçı öncesi kadro dışı kalan futbolcular Ümit Karan, Berkant ve Volkan ile ilgili olarak, şunları söyledi 
     ''Bu oyuncuların yaptıklarının zamanı ve tarzları doğru değildi. Sadece bu maç için dışarıda kaldılar, bizimle devam edecekler. Onların içinde Suat da var. Fazla vukuatı olmadığı için kadro dışı kalmadı ama o da ceza alacak. Berkant ve Volkan ile konuştuk, hepsiyle yarın yine konuşacağız. Daha çok gençler. Bu hadise futbol yaşantılarında önemli bir ders olmuştur. Bu dersi almış gibi de gözüküyorlar. 
     Sözleşme imzalamamalarıyla bunun alakası yok. Oyuncuların güzel yerlere gitmelerini teşvik ederim. Ama sabah saatine kadar değil. Biz onları atma niyetinde değiliz, kazanma niyetindeyiz.'' Geçen sezonlarda sözleşme imzalamayan Okan, Emre ve Hasan Şaş örneğini veren Fatih Terim, şöyle devam etti 
     ''Hala bundan önceki dönemde kaçan şampiyonlukta Okan ve Emre'nin durumu, geçen sezonda da Hasan Şaş'ın takıma kendini veremediği konuşuluyor. Futbolcuların kafalarının daha rahat olmasını istiyorum. Sözleşmesi sezon sonunda bitecek ve sıfır bonservisle serbest kalacak bir oyuncuyu başka takımların aramaması mümkün mü Avrupa'da 1 yıl önceden çok önemli oyuncuları kendi kulüpleriyle sözleşme yapmazlarsa satılırlar. Eğer Galatasaray büyük bir yenilenmeye gidiyorsa ve geleceğini belirleyecek oyuncuları deniyorsa ben ileride bizimle olup olmayacağını bilmediğim bir oyuncuyu neden kadroya alayım. O zaman gidecek oyuncuyu oynatalım, o da Galatasaray'ın vitrininden faydalanarak transferini yapsın. Sorun rakamsal olarak gözüküyor. Başka kulüplerden teklif aldıkları yönünde bana ulaşan bir bilgi yok.'' Kaleci Aykut'un ileriki yıllarda da Galatasaray'a hizmet edebileceğini ve daha da iyi olabileceğini gösterdiğini ifade eden Terim, buna rağmen Mondragon'un kendileri için hala önemli bir oyuncu olduğunu söyledi. 
     Terim, 2005 Şampiyonlar Ligi Finali'nin Atatürk Olimpiyat Stadı'na verilmesiyle ilgili bir soru üzerine ''Ancak böyle bir şey olursa stadın eksikleri giderilir. Galatasaray'ın burada oynaması çok önemli ama bunu anlamadılar. Yetkililer sözlerini tutmadılar'' diye konuştu. 
     
     KAYIHAN ''İYİ İŞLER YAPTIK'' 

     Bursaspor Teknik Direktörü Ümit Kayıhan ise Galatasaray'ı yenemediklerini ama kazanma adına çok iyi işler yaptıklarını söyledi. 
     Takım olarak 3 haftadır iyi futbol sergilemelerine rağmen bir türlü galip gelemediklerini kaydeden Kayıhan, ''Galatasaray karşısında bu kadar pozisyona girmiş bir takım iyi işler yapmış demektir. Futbolumuz, ileriki haftalar için ümit verdi. Kalan haftalardaki 35 puanı en iyi şekilde kullanmak istiyoruz'' dedi. 
     
     NOTLAR 

     Galatasaray-Bursaspor maçını statta 38 bin 500 seyircinin izlediği açıklanırken, maç öncesi yaşanan trafik sıkışıklığı nedeniyle 35. dakikaya kadar taraftarların stada gelişi sürdü. 
     Stat girişindeki araç kuyruğunun giderilmesi için maçın başlamasına kısa bir süre kala girişte otopark ücreti alınmadı. 
     -Karşılaşmanın 69. dakikasında Galatasaray ceza sahası içinde bir pozisyonda Osterc'in yakın mesafeden yaptığı sert vuruşta suratına top çarpan Ömer, kısa süreli baygınlık geçirdi. 
     Saha içinde bir süre hareketsiz kalan Ömer, daha sonra saha kenarında yapılan tedavinin ardından oyuna döndü. 
     -Maçın bitimine kısa bir süre kala Galatasaraylı Orhan ile Bursasporlu Okan arasında saha içinde yaşanan gerginlik, maç bitiminde de sürdü. Maçın bitimiyle birlikte Okan'ın üzerine yürüyen Orhan'ı arkadaşları ve Bursaspor Teknik Direktörü Ümit Kayıhan güçlükle yatıştırdı. 
     -Galatasaray-Bursaspor maçını sarı-kırmızılı rakibin UEFA Kupası'ndaki rakibi Villarreal'in istatistikçisi Grado Carlos'un da izlediği bildirildi. 
     
</TEXT>
</DOC>
