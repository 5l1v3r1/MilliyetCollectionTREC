<DOC>
<DOCNO> 212908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/03/son/soneko15.html </URL>
<DATE> 2004/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Enflasyonda tehlike çanları 
</HEADLINE>
<TEXT>

     Bursa Ticaret ve Sanayi Odası BTSO Yönetim Kurulu Başkanı Celal Sönmez, Toptan Eşya Fiyatları'ndaki TEFE aylık yüzde 2.6'lık artışın, ''enflasyondaki potansiyel tehlikenin sürdüğünü gösterdiğini'' savundu. 
     Sönmez, DİE tarafından açıklanan Ocak ayı enflasyon oranlarını değerlendirdiği yazılı açıklamasında, yıllık enflasyonun gerilediğini ve aylık Tüketici Fiyat Endeksi'nin TÜFE düşük olduğunu belirtti. 
     ''Enflasyonda yolun daha uzun olduğunu'' kaydeden Sönmez, ''Son yayınlanan TEFE'deki aylık yüzde 2.6'lık artış, bize enflasyondaki potansiyel tehlikenin sürdüğünü gösteriyor. Yıllık enflasyonun gerilemesinin ve TÜFE'nin düşük olmasının nedeni halkın satın alma gücündeki azalmada saklı. Maliyetler ve tarım sektörü TEFE artışında etkili oldu'' değerlendirmesinde bulundu. 
     Sönmez, ''2005 yılında liradan 6 sıfır atılması'' kararının yasalaştığını hatırlatarak, bu yıl, Merkez Bankasının doğru kararlarına her zamankinden çok ihtiyaç olduğunu, zira enflasyonda potansiyel tehlikenin sürdüğünü ifade etti. 2000 ve 2001 yıllarında önemli krizler yaşandığına dikkatleri çeken Sönmez, şöyle konuştu 
     ''Bu krizlerin en önemli etkileri arasında, halkın satın alma gücündeki azalma da vardı. Bu, ekonomide hala belirleyici bir rol oynuyor. Kriz sonrası iç piyasada satın alma gücünün azalması, sanayicilerimizi zorunlu olarak dış piyasalara yönlendirdi.'' Sönmez, Kurban Bayramı'ndan sonra ''G7 ülkeleri'' adı verilen gelişmiş ülkelerin ''düşük değerli doları'' tartışacaklarına işaret etti. Uluslararası döviz piyasalarının bu toplantıdan etkilenebileceğini, dış piyasalardaki gelişmelerin, bu yılın ilk yarısının sonuna doğru doların yönünü etkileyebileceğini dile getiren Sönmez, ''İç piyasada ise bir seçim yılı yaşadığımızı unutmayalım. Daha önce de söylediğim gibi enflasyon düştükçe oranı daha da aşağılara çekmek zordur. Bu sebeple potansiyel tehlikeleri görüp mücadeleye devam edilmelidir'' dedi. 
     
</TEXT>
</DOC>
