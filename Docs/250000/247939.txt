<DOC>
<DOCNO> 247939 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/15/guncel/gun02.html </URL>
<DATE> 2004/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Stefan 'dirilecek' 
</HEADLINE>
<TEXT>


Türk adli antropolog Prof. Dr. İşcan, Romanya'nın milli kahramanı Büyük Stefan'ın kemiklerini inceleyerek fiziki yapısını ortaya çıkaracak 

ÖNAY YILMAZ İstanbul 

Türk adli antropologlar, Romanya'nın milli kahramanlarından Kral Büyük Stefan'ın mezarındaki kemikleri inceleyerek fiziksel yapısı ve yüzünü ortaya çıkaracak. Rumenler, böylece bu yıl 500. doğum yılını kutlanan Büyük Stefan'ın fiziksel görüntüsünü ilk defa görme şansına sahip olacak. 
Geçen hafta Yunanistan'da düzenlenen 2. Balkan Adli Bilimleri Akademisi Toplantısı'na katılan dünyaca ünlü adli antropolog Prof. Dr. Mehmet Yaşar İşcan, Büyük Stefan'ın kemiklerinin incelenmesi talebinin Romanya'dan geldiğini belirterek, "Bir ekip oluşturacağız. Stefan'ın yüz yapısını, fiziki yapısını ortaya çıkaracağız. Kemiklerin ona ait olup olmadığını da belirleyebiliriz" dedi. 

'Fatih'i de çıkaralım' 
Projede Ankara Üniversitesi'nden adli antropolog Prof. Dr. Sema Kedici ile çalışan İşcan, şunları söyledi "İzin versinler Fatih Sultan Mehmet'in, Osman Gazi'nin kemiklerini inceleyelim. Nasıl bir fiziksel yapıya ve yüze sahip olduklarını ortaya çıkaralım. Atatürk de incelemek istediğimiz kişiler arasında." 
Başbakan Recep Tayyip Erdoğan, geçen ay ziyaret ettiği Romanya'da Kral Büyük Stefan'ın Topkapı Sarayı'nda bulunan kılıcının kopyasını hediye etmişti. 


</TEXT>
</DOC>
