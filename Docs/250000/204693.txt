<DOC>
<DOCNO> 204693 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/27/ekonomi/eko07.html </URL>
<DATE> 2003/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Seçim hesabı Köşk'ten döndü 
</HEADLINE>
<TEXT>

   Cumhurbaşkanı Sezer, büyükşehir sınırını genişleten yasayı veto etti 
      ANKARA Milliyet 
   
   Cumhurbaşkanı Ahmet Necdet Sezer, AKP'nin büyükşehirlerde belediye başkanlığını belirleyecek varoş oylarını merkeze akıtmak için çıkardığı yasayı veto etti. Sezer gerekçesinde, seçim yasalarında yapılan değişikliklerin, seçimlere bir yıldan az süre kalması halinde uygulanamayacağını vurguladı. 
   Sezer, büyükşehir belediyelerinin sınırlarını genişleten "Büyükşehir Belediyelerinin Yönetimi Hakkında Kanun Hükmünde Kararnamenin Değiştirilerek Kabulü Hakkında Kanunu"nu kısmen iade etti. Sezer, kanunun, 2. ve geçici 2. maddelerinin bir kez daha görüşülmesini isteyerek TBMM'ye geri gönderdi. 
   
   Anayasa'ya aykırı 
   Sezer, büyükşehir belediyelerinin sınırlarını genişleten yasanın 28 Mart 2004'te yapılan yerel seçimlerde uygulanmasının öngörüldüğünü, bunun Anayasa'ya aykırı olduğunu belirtti. Sezer şunları kaydetti 
   "İncelenen Yasa'nın geçici 2. maddesinde yapılan değişikliklerin, yaklaşık 3 ay sonra 28 Mart 2004 gününde gerçekleştirilecek seçimlerde uygulanması öngörülmüştür. Oysa, Anayasa'nın 67. maddesinin son fıkrasında, seçim yasalarında yapılan değişikliklerin yürürlüğe girdiği günden başlayarak bir yıl içinde yapılacak seçimlerde uygulanmayacağı belirtilmiştir. Bu durumda, geçici 2. maddenin, Anayasa'nın 67. maddesinin son fıkrasıyla bağdaşmadığı açıktır." 
   
   'Merkez valiliktir' 
   Sezer, Yasa'nın 2. maddesiyle değiştirilen 3030 sayılı Yasa'nın 5. maddesinin birinci fıkrasındaki valilik binası ile ilgili düzenleme içinde büyükşehir belediye sınırı belirlenirken "valilik binası"nın merkez kabul edildiğini söyledi. Sezer, böylece, valilik binasının konumuna bağlı olarak, sürekli büyük değişikliklere uğrayabilecek bir büyükşehir belediye sınırı düzenlemesi getirildiğini ve bu durumun belirsizliğe neden olduğunu kaydetti. 
   
   
</TEXT>
</DOC>
