<DOC>
<DOCNO> 204239 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/24/son/sontur19.html </URL>
<DATE> 2003/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Vali Yüksel Antalya şiddetli fırtına bekliyor... 
</HEADLINE>
<TEXT>

     Antalya Valisi Alaaddin Yüksel, son yılların en yoğun yağışlarından birinin dün gece yaşandığını belirterek, her an şiddetli bir fırtınanın da gelmesinin muhtemel olduğunu bildirdi. 
     Vali Yüksel, Antalya'da meydana gelen yağışlarla ilgili gazetecilere bilgi verdi. Antalya'da dün akşam saat 17.00 ile bu sabah 09.00 arasında metrekareye 250 kilogram yağış düştüğünü belirten Yüksel, ''Sadece dün gece 7 saat içinde metrekareye düşen yağış miktarı 185 kilogram olarak gerçekleşti ki, bu, son yılların en yüksek rakamı'' diye konuştu. 
     Yoğun yağışlara rağmen hayatın normal seyrettiğini ve kentte hiç bir hizmetin aksamadığını belirten Yüksel, şunları söyledi 
     ''Dün, Meteoroloji yetkilileri, bize Orta Akdeniz üzerinden bölgemize kuvvetli fırtına ve yağış gelebileceğini bildirdi. Meteorolojinin ihbar raporunda kıble ve lodostan hızı saatte 80 kilometreye ulaşan fırtına ve şiddetli yağış görüleceği belirtildi. Bunun üzerine Kriz Kurulu ve ilgili üniteleri toplayarak bir durum değerlendirmesi yaptım. Öncelikle, Hıfzıssıhha Kurulu'nu toplayarak okulların bir gün süreyle tatil edilmesi yolunda karar aldırdım. Böylelikle çocuklarımızın kötü hava koşullarından etkilenmemeleri, ulaşım sıkıntısı yaşamamalarını sağladık.'' İlgili kurumlarla yapılan toplantıda, önceliklerin belirlendiğini ve hemen harekete geçilerek kentte yaşamın olumsuz etkilenmemesi için gerekli çalışmaların başlatıldığını vurgulayan Yüksel, öncelikle kentin kuzeyinde yer alan ve dağdan gelen suların toplandığı Varsak kanalının sularının boşaltıldığını söyledi. Varsak kanalının sularını Düden Çayı aracılığıyla denize akıttıklarını, Düden Çayı'nda da suyun denize ulaşımını kolaylaştırmak için iyileştirme çalışması yapıldığını dile getiren Yüksel, şöyle devam etti 
     ''Yaptığımız bu çalışma sayesinde, her zaman taşkınlara neden olan Varsak kanalı, dağlardan gelecek suları taşıyabilecek şekilde hazır bekledi. Nitekim sular geldiğinde de bunları rahatlıkla taşıdı ve böylece bölgede taşkın yaşanmadı.'' 
     
     ANTALYA'DA VE İLÇELERİNDE YAĞIŞ SÜRÜYOR 
     Antalya merkezinde ve ilçelerde halen yağışların sürdüğünü ifade eden Yüksel, yağmur nedeniyle Kemer-Kumluca ve Kemer-Göynük arasında bazı ağaçların devrilmesi ve taş düşmesi nedeniyle kısa süreli olarak ulaşımda aksamalar yaşandığını, ancak yapılan çalışmalar sayesinde sorunun kısa sürede giderildiğini bildirdi. 
     Çamyuva'da bulunan Sarıören Deresi'nin taşması sonucunda bazı evlerin ve sitelerin alt katlarını su bastığını da belirten Yüksel, ancak herhangi bir can kaybı, ya da ciddi hasarların meydana gelmediğini, benzer olayların Tekirova'da da yaşandığını, burada da sorunun giderildiğini kaydetti. 
     Antalya'da şu anda ulaşıma kapalı yol bulunmadığını, elektrik, su ve telefon hatlarında bir kesintinin söz konusu olmadığının altını çizen Yüksel, can kaybı ya da yaralanma olaylarının meydana gelmediğini vurguladı. 
     Çalışmaların sürdüğünü ve kentte her şeyin kontrol altında olduğunu söyleyen Yüksel, şöyle devam etti 
     ''Gece gündüz, halkın can güvenliğini tehdit edecek ve yaşamı olumsuz kılacak unsurları ortadan kaldırmaya çalıştık. Yaptığımız çalışmalar da netice verdi. Şu an, her şey kontrolümüz altında. Bizim yaptığımız çalışmaların yanı sıra, belediyelerin bir süre önce başlattığı drenaj çalışmaları nedeniyle şehir içinde de geçen yıl yaşanan sıkıntılar yaşanmadı. 2004 yılında drenaj çalışmalarının tamamlanmasıyla, sel ve su baskını olayları Antalya'nın gündeminden tamamen çıkacaktır.'' 
     
     ŞİDDETLİ FIRTINA GELİYOR 
     Yağışın bu akşam saatlerine kadar süreceğini belirten Yüksel, öğleden sonra fırtınanın etkisiyle yağışların doğuya kayacağını söyledi. 
     Vali Yüksel, şu an Muğla'da etkili olan şiddetli fırtınanın önce Kaş'ta, sonra Antalya merkezinde etkili olmasının beklendiğini kaydederek, bununla ilgili gerekli önlemleri aldıklarını anlattı. Yüksel, fırtınaya karşı halkın dikkatli olmasını da istedi. 
     Yüksel, fırtınanın gelmesiyle birlikte yağışın doğuya kayacağı, akşam saatlerinden sonra, yağışların tamamen sona ermemekle birlikte hava koşullarının yeniden normale döneceği yolunda bilgiler aldıklarını kaydetti. 
     Antalya halkının bugün mümkün olduğunca özel araçlarını kullanmamasını da isteyen Yüksel, ''Gün boyu halkımız toplu taşıma araçlarını kullanırlarsa hem kendileri için iyi olur, hem de bize yardım etmiş olurlar. Mümkün olduğunca özel araçlarını kimse kullanmasın'' diye konuştu. 
     
</TEXT>
</DOC>
