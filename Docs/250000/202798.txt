<DOC>
<DOCNO> 202798 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/17/son/sontur18.html </URL>
<DATE> 2003/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
RTÜK, TRT Genel Müdür adaylarını açıkladı... 
</HEADLINE>
<TEXT>

     Radyo ve Televizyon Üst Kurulu RTÜK , TRT Genel Müdürü adaylığına, Aydoğan Kılınç'ın yanı sıra Şenol Demiröz ile Mustafa Ruhi Şirin'i seçti. 
     RTÜK bugün yaptığı toplantıda, TRT Haber Dairesi Başkanı Aydoğan Kılınç'ın, 12. İdare Mahkemesi'ne açtığı davanın sonucuna göre Aydoğan Kılınç dışında iki yeni aday belirledi. 
     Mahkeme, RTÜK'ün ilk tur seçiminde Kılınç'ın aday listesine dahil edilmesini gerektiren 5 oyu aldığına oybirliğiyle karar vermişti. 
     Üst Kurul'dan toplantı sonunda yapılan açıklamada, ''12. İdare Mahkemesi'nin kararı gereğince, 28.8.2003 tarihinde yapılan seçimde 1. turda seçildiği belirlenen Aydoğan Kılınç ile Üst Kurul'un bugünkü toplantısında yapılan oylamada Şenol Demiröz ve Mustafa Ruhi Şirin, TRT Genel Müdürü adayları olarak seçilmişlerdir'' denildi. 
     Açıklamada, TRT Genel Müdürlüğü için yapılan seçim sonucunda belirlenen adayların Üst Kurul tarafından Başbakanlık'a bugün bildirileceği kaydedildi. 
     
</TEXT>
</DOC>
