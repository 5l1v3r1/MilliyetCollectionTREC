<DOC>
<DOCNO> 242113 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/23/son/sondun15.html </URL>
<DATE> 2004/05/23/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Çin'den Dalay Lama'ya Tibet'in bağımsızlığı çabalarından vazgeç... 
</HEADLINE>
<TEXT>

     Çin yönetimi, Tibet'in sürgündeki dini lideri Dalay Lama'ya, ''Tibet'in bağımsızlığı yönündeki çabalarından vazgeçmesi'' ve ''Ömrünün kalan yıllarında Çin'in ve Tibet bölgesinin ilerlemesine yararlı faaliyetlerde bulunması'' çağrısı yaptı. 
     Çin Devlet Konseyi tarafından yayınlanan ''Tibet'te Bölgesel Etnik Özerklik'' başlıklı, ''beyaz kitap'' diye nitelenen broşürde, ''Dalay Lama kliğinin Tibet halkının kendi kendisinin efendisi olduğu, tüm demokratik haklar ile geniş ekonomik, sosyal ve kültürel haklardan yararlandığı gerçeğini göz ardı ederek, uluslararası alanda Tibet'teki bölgesel etnik özerkliğe saldırdığı'' görüşü ifade edildi. 
     
     ''TİBET BÖLGESİ, HONG KONG VE MAKAO'DAN FARKLI'' 
     ''Beyaz kitapta'' ayrıca, Dalay Lama'nın Tibet'te de Hong Kong ve Makao gibi ''bir ülke, iki sistem'' ve ''yüksek derece özerklik'' ilkelerinin uygulanması yönündeki önerisi eleştirildi. ''Beyaz kitapta'', Tibet'teki durumun Hong Kong ve Makao'dan çok farklı olduğu, bu bölgelerdeki sorunun ''Çin'e yönelik emperyalist saldırıların ürünü'' olduğu savunularak, Hong Kong ve Makao sorunlarının Çin'in egemenlik hakkını yeniden kullanması konusu olduğu kaydedildi. 
     ''Beyaz kitap''ta, Tibet'in eski zamanlardan beri Çin topraklarının bir parçası olduğu ve Çin'in egemenlik hakkını yeniden kullanması gibi bir durumun söz konusu olamayacağı görüşü ifade edildi. 
     
</TEXT>
</DOC>
