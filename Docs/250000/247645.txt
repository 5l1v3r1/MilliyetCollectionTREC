<DOC>
<DOCNO> 247645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/14/guncel/axgun02.html </URL>
<DATE> 2004/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Belediye, kaçak kat inşaatını görmedi .. 
</HEADLINE>
<TEXT>


Eminönü Belediyesi binasından görülen ancak 'yıkılamayan' kaçak kat inşaat bitirildi ve bina otel olarak hizmete açıldı... 

Şenol Demirci İstanbul 

UNESCO'nun "Korunması Gereken Kültürel ve Tarihi Peyzaj Alanları" listesine aldığı Eminönü'nde, belediyenin karşısındaki dört katlı bir binanın üzerine iki kaçak kat çıkıldı. Eminönü Belediyesi başkan yardımcısının makam odasından da görülen kaçak inşaat geçen yıl tamamlandı ve sonra bina otel olarak hizmet vermeye başladı. 

Kaçak inşaat 6 ay sürdü 
Yerel seçimlerden sonra göreve gelen AKP'li Eminönü Belediyesi yetkililerinin verdiği bilgiye göre, Saadet Partili Eminönü Belediyesi'nin imardan sorumlu eski Başkan Yardımcısı Coşkun Aksu'nun makam odasının karşısında bulunan ve SİT alanında olan binada, 1 No'lu Kültür ve Tabiat Varlıkları Koruma Kurulu'ndan izin alınmaksızın tadilat başladı. Bir süre sonra binanın üstüne iki kaçak kat çıkıldı. Belediyenin karşısındaki inşaat yaklaşık altı ay sürdü. Bu süre içinde kaçak inşaatla ilgili eski belediye yönetimi sadece bir kez zabıt tutup 5 milyar lira para cezası kesti. Oysa belediye her defasında 2 - 35 milyar lira arasında para cezası kesme yetkisine sahipti. Yine inşaat sahiplerinin SİT alanında kaçak inşaat yaptıkları için Ağır Ceza Mahkemesi'ne şik yet edilmesi gerekiyordu. 
Mühürlenen inşaatta mühür kırılarak inşaata devam edildi. İnşaat sahipleri hakkında "mühür kırma suçu"ndan zabıt tutulmadı. Belediye, kaçak yapı için zabıt tuttuğu için yıkım kararı çıkarıldı, ancak karar uygulanamadı. 
Altı kata yükselerek deniz manzarası da elde eden bina daha sonra "Hotel Mina" ismiyle hizmete açıldı. Otel yöneticileri iki kez not bırakmamıza rağmen bir açıklama yapmadı. 
Dönemin Eminönü Belediye Başkanı Lütfi Kirbiroğlu yönetimi sırasında yapılan kaçak yapıların Nevzat Er başkanlığındaki yeni yönetim tarafından tespit edildiği öğrenildi. Belediye yönetiminin, tespit edilen kaçak yapılarla ilgili eski yöneticiler hakkında suç duyurusunda bulunacağı da bildirildi. 



</TEXT>
</DOC>
