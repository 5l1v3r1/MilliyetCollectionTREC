<DOC>
<DOCNO> 229782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/09/siyaset/siy04.html </URL>
<DATE> 2004/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Rum kesiminde anketlerden 'hayır' 
</HEADLINE>
<TEXT>

   YORGO KIRBAKİ Atina 

   
   Kıbrıs Rum kesiminde Metron Analysis kamuouyu araştırmalar şirketi tarafından 2 - 6 Nisan arasında yapılan ankete katılanlar "Annan planına referandumda ne diyeceksiniz" sorusuna verdiği yanıtlar yüzde 64 "hayır", yüzde 13.3 "evet", yüzde 22.7 "bilmiyorum" oldu. Rumların yüzde 73.2'si Annan planı ile Kıbrıs'ta çözümün sağlanamayacağı görüşünde. Papadopulos'un ulusa sesleniş konuşmasının ardından devlet televizyonu RİK, Sigma ve Antenna televizyonları da anket yaptı. RİK televizyonunun anketine telefonla 7 bin 40 kişi katıldı. Yüzde 81.21 'hayır,' yüzde 17.9 'evet' çıktı. Sigma TV'nin anketine 11 bin 960 çağrı yapıldı ve yüzde 85.52 oranında "hayır" çıktı. Antenna TV'nin "Papadopulos'un ulusa seslenişinden ikna oldunuz mu " sorusu ile yaptığı anketine yüzde 62.52 "evet" yüzde 37.4 oranında da "hayır" cevapları verildi. 
   
   KKTC'deki ankette 'evet'ler 59.5    SEFA KARAHASAN Lefkoşa 

   KKTC'de yapılan en son ankete göre halkın yüzde 59.5'u referandumda Annan planına "evet" oyu kullanacak. Yeni Düzen gazetesinin "E - Kart Danışmanlık Şirketi"ne yaptırdığı ankete 875 kişi katıldı. İsvçre zirvesi sonrasındaki bu ilk anket, Türk tarafında "evet" eğiliminin arttığını gösterdi. Ankete katılanların yüzde 59.5'u plana "evet" yanıtını verdi. "Hayır" diyenler yüzde 22.1'de, kararsızlar yüzde 17'de ve "Yanıt yok" diyenler yüzde 1.4'te kaldı. Deneklerin yüzde 45.1'i Talat'ın, yüzde 38.8'i Rauf Denktaş'ın ve yüzde 1.3'ü de Serdar Denktaş'ın, "Toplumlararası görüşmelerde Türk toplumunun haklarını daha iyi savunduğunu belirtti. "Birleşik Kıbrıs Cumhuriyeti lideri kim olmalı " sorusuna da yüzde 46.6 Talat, yüzde 17.7'si de Barış ve Demokrasi Hareketi Genel Başkanı Mustafa Akıncı cevabını verdi. 
   
   
   
</TEXT>
</DOC>
