<DOC>
<DOCNO> 215567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/16/son/sontur47.html </URL>
<DATE> 2004/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Genç Parti Bursa İl Yönetim Kurulu Üyesi "fidye"den yakalandı 
</HEADLINE>
<TEXT>

     Bursa'da, bir mühendisi kaçırarak ailesinden 100 milyar lira fidye istedikleri iddiasıyla, Genç Parti GP Bursa İl Yönetim Kurulu Üyesi'nin de aralarında bulunduğu 5 kişi, paranın teslimatı sırasında suçüstü yakalandı. 
     Bursa Emniyet Müdürlüğü Kaçakçılık ve Organize Suçlarla Mücadele Şube Müdürlüğü'nden yapılan açıklamaya göre, Bursalı mühendis M. Hakkı Berent'in yakınları polise başvurarak, Berent'in kimliği belirsiz kişi ya da kişilerce kaçırıldığını ve kendilerinden 100 milyar lira fidye istendiğini bildirdi. 
     İhbar üzerine harekete geçen güvenlik güçleri, ailesi aracılığıyla genç mühendisi kaçıran kişilerle irtibata geçti. Fidyecilere, Fevzi Çakmak Caddesi üzerindeki bir bankada ödemenin yapılabileceği bildirildi. 
     Banka içinde ve dışında geniş güvenlik önlemleri alan polis, parayı tahsil etmek üzere M. Hakkı Berent ile birlikte bankaya giren Hakan T'yi etkisiz hale getirirken, bankanın dışında otomobilde bekleyen Şerafettin T, Köksal A, Memik U. ve Ziya Ertan A'yı da gözaltına aldı. 
     Mühendisin, İstanbul'daki bir işadamından alacağı olan 300 bin doları tahsil etmek için zanlılardan Ziya Ertan A'dan yardım istediği, bu kişinin de, GP Bursa İl Yönetim Kurulu üyesi Şerafettin T'yi ''MİT ajanı'' olarak Berent'le tanıştırdığı bildirildi. 
     Şerafettin T'nin, parayı tahsil etmek için Berent'ten 100 milyar lira almasının ardından bir kez daha para istediği, ancak bu isteğini kabul etmemesi üzerine Berent'i adamlarıyla kaçırarak, Altıparmak Caddesi'ndeki bir evde rehin tuttuğu belirtildi. 
     Mühendis Berent'in alıkonulduğu evde yapılan aramada, 1 adet ruhsatsız tabanca, 1 adet kurusıkı tabanca ve iki adet bıçak ele geçirildi. 
     Gözaltındaki zanlıların, sorgulamalarının tamamlanmasının ardından ''Çıkar amaçlı suç örgütü kurmak ve üye olmak, örgüte yardım ve yataklık etmek, resmi unvan gaspı, silah ve bıçak tehdidi ile adam kaldırmak, alıkoymak ve para istemek, haksız menfaat temin etmek'' suçlarından adliyeye sevk edilecekleri, olayla ilgili bir kişinin daha yakalanmasına çalışıldığı bildirildi. 
     
</TEXT>
</DOC>
