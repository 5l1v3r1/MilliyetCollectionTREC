<DOC>
<DOCNO> 233278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/son/sontur41.html </URL>
<DATE> 2004/04/20/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Kemal ve Yavuz Uzan'ın "kara para" davasında yargılanmasına başlandı 
</HEADLINE>
<TEXT>

     El konulan İmar Bankası'nın, Kemal Uzan ile Yavuz Uzan'ın da aralarında bulunduğu eski 17 yönetici ve yetkilisinin, ''Kara Paranın Aklanmasının Önlenmesine Dair Kanun'a muhalefet'' gerekçesiyle yargılanmasına başlandı. 
     Şişli 11. Asliye Ceza Mahkemesi'ndeki duruşmaya, bu dava kapsamında tutuksuz yargılanan, İmar Bankası ana davasından tutuklu bulunan Hilmi Başaran, Erol Hürbaş, Gürol Demirkol, Yaşar Avni Güral, Birol Çilingir, Sadık Karagöz, Tacettin Pak ve Yeşim Öztürk ile tutuksuz sanıklar Gül Handan Ertargın, Dilek Atıcı, Çiğdem Karakoç, Sami Bulut, Mehmet Bulat, Nedim Çokçok ve Mehmet Koray Özkaya katıldı. 
     Davanın sanıklarından Kemal Uzan ile Yavuz Uzan ise İmar Bankası davası kapsamında gıyabi tutuklu olarak aranıyor. 
     Duruşmada sorguları yapılan sanıklardan Nedim Çokçok, organizasyon şemasında mevduat müdürü olarak göründüğünü, bankada off-shore danışmanlığı yaptığını, görevinin mevduatla ilişkisi bulunmadığını söyledi. 
     Mehmet Koray Özkaya da bankada genel müdür yardımcısı olarak görev yaptığını, hazine bonolarının satın alımından sorumlu bulunduğunu ancak satışıyla ilişkisinin olmadığını belirterek, hazine bonolarının alımı için izin gerekmediğini kaydetti. 
     Yeşim Öztürk de unvanının mali kontrol müdürü olduğunu, ancak sadece şubelerin nizamlarını kontrol ettiğini, bu nizamlarda hazine bonosu satışına ilişkin bilgilerin yer almadığını ifade ederek, bankanın likiditesi konusunda da bilgisi bulunmadığını anlattı. 
     Dilek Atıcı ise Menkul Kıymetler Müdürlüğü'nde şef olduğunu, alınan hazine bonolarının muhasebesini tuttuğunu, satışları konusunda bilgisi bulunmadığını söyledi. 
     Gürol Demirkol ile Yaşar Avni Güral da yönetim kurulu üyesi olarak görev yaptıklarını, kendilerine bağlı icracı birim bulunmadığını ve hazine bonosu satışının toplantılarda gündeme gelmediğini anlattılar. 
     Diğer sanıklar da haklarındaki suçlamaları kabul etmediklerini belirterek, mahkemeye yazılı savunma verdiler. 
     Söz alan bazı sanık avukatları, müvekkillerinin duruşmalardan vareste tutulmasını talep etti. 
     Başka suçtan tutuklu bulunan sanıkların duruşmalardan vareste tutulmasına karar veren hakim, İmar Bankası davasından haklarında gıyabi tutuklama kararı olan Kemal ve Yavuz Uzan'ın yakalanması halinde mahkemeye bilgi verilmesi için gerekli yerlere yazı gönderilmesini hükme bağladı. 
     Hakim, davanın 2 sanığının firarda olması ve İstanbul 8. Ağır Ceza Mahkemesi'ndeki İmar Bankası davası dosyasıyla ilgili yazıya gelecek cevabın beklenmesi için duruşmayı 4 Kasım 2004 tarihine erteledi. 
     
     TARTIŞMA 
     Bu arada, sanıkların kimlik tespitlerinin yapıldığı sırada Yeşim Öztürk'ün eşi ile Sami Bulut arasında sözlü tartışma başladı. 
     Mahkeme hakiminin ''ne olduğunu'' sorması üzerine Sami Bulut, kendisine hakaret edildiğini ve itilip kakıldığını ifade etti. Hakim, Bulut'a duruşmadan sonra bu konuda suç duyurusunda bulunabileceğini söyledi. 
     Öztürk'ün eşinin avukatlarca duruşma salonundan uzaklaştırılmasıyla olay büyümeden durduruldu. 
     Duruşma çıkışında tartışmayı sürdürüp birbirlerinin üzerine yürüyen bu 2 kişi, çevredekiler tarafından engellenerek sakinleştirildi. 
     
     İDDİANAMEDEN 
     Şişli Cumhuriyet Başsavcılığı'nca hazırlanan iddianamede, açığa hazine bonosu ve devlet tahvili satışından elde edilen paranın ''kara para'' niteliğinde bulunduğu ifade edilerek, sanıkların, ''4208 sayılı Kara Paranın Aklanmasının Önlenmesine Dair Kanun'a muhalefet'' gerekçesiyle 2 ile 5'er yıl arasında hapis ve para miktarının 1 katı ağır para cezasına çarptırılması isteniyor. 
     
</TEXT>
</DOC>
