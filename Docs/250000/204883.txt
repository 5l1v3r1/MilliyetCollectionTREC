<DOC>
<DOCNO> 204883 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/28/yasam/yas01.html </URL>
<DATE> 2003/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
'Atatürk gerçek metroseksüeldi' 
</HEADLINE>
<TEXT>

   Washington Post yazarı Cohen'e göre, 'kendine bakan, iyi giyinen' erkekler için kullanılan 'metroseksüel' kelimesi, Atatürk'ü anlatıyor 
      DIŞ HABERLER SERVİSİ 
   
   Amerika'da kentli, uygar, bakımlı erkeklerin yaşam tarzına işaret eden 'metroseksüel' kelimesi 2003'e damgasını vururken, Washington Post gazetesi köşe yazarı Richard Cohen, Atatürk'ün de bir metroseksüel olduğunu yazdı. 
   Amerikan basınında geçen yıl yaklaşık bin kez kullanılan 'metroseksüel' kelimesi, özetle, cilt bakımı, manikür yaptıran, kıyafetlerini özenle seçen, saç bakımı için birkaç çeşit ürün kullanan, dış görünüşüne dikkat eden heteroseksüel erkeklerin yaşam tarzını ifade ediyor. 
   Post yazarı Cohen de, dün yayımlanan yazısında "Türkiye'yi tek başına modernize etti" dediği Atatürk'ün, kıyafetlerine özen gösteren, kendine bakan, kadınların gözdesi bir beyefendi olduğu için bir metroseksüel olduğunu ifade etti. 
   
   Saddam artık heteroseksüel 
   Richard Cohen yazısında, Saddam Hüseyin'den de bahsederek şöyle diyor "İktidar dönemindeki yaşantısıyla metroseksüeldi, ancak o çukurdan çıkarıldıktan sonraki görüntüsü, tam bir heteroseksüeldi." 
   Yazısında ulusları da kategorize eden Cohen'e göre tüm İtalyan erkekleri metroseksüelken, Fransızların ancak bazıları bu kategoriye girebiliyor ve "çoraplarını bile yerinde tutamayan" İngilizler, metroseksüelliğin yakınından bile geçemiyor. Ancak İngiliz futbolcu David Beckham, bakımlı olmayı ve kendisine bakmayı seven bir kişilik olarak 'en ünlü metroseksüel' olarak gösteriliyor. 
   
   'Metroseksüel mi Ben Erzincanlıyım '    Şişli Belediye Başkanı Mustafa Sarıgül, eylül sayısında Haftalık Dergisi'nin 'metroseksüellik' sorularını şöyle yanıtladı 
   
   Metroseksüelmişsiniz...    Sarıgül Hayır, ben bir Erzincanlıyım 
   
   Yani 'çok bakımlı, kendine özen gösteren erkek' demek istiyorlar. Ünlü futbolcu David Beckham için de aynı tabiri kullanıyorlar...    Sarıgül Ben metroseksüel falan anlamam. Türk insanının anlamayacağı laflardan hiç hoşlanmam. 
   
   Ama bakımlı olmak konusunda henüz çoğu Türk erkeğinin de yabancısı olduğu bir tarzınız var...    Sarıgül Kendim tıraş olamıyorum. 20 yıldır her sabah evimde biri yardım ediyor. Düzenli manikür, pedikür yaptırırım. Krem kullanırım. Moda danışmanım vardır... 
   
   
</TEXT>
</DOC>
