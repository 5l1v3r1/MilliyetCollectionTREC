<DOC>
<DOCNO> 228221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/03/son/soneko03.html </URL>
<DATE> 2004/04/03/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Hazır giyim ve tekstil ihracatında artış... 
</HEADLINE>
<TEXT>

     Tekstil ile hazır giyim ve konfeksiyon sanayinin önde gelen merkezlerinden Bursa'dan yapılan ihracat, yılın ilk çeyreğinde, tekstilde yüzde 29.7, hazır giyim ve konfeksiyonda da yüzde 5.8 oranında arttı. 
     Bu dönemde, 328 milyon 480 bin dolara ulaşan tekstil ile hazır giyim ve konfeksiyon ihracatı, geçen yılın aynı döneminde 281 milyon 826 bin dolarda kalmıştı. 
     A.A muhabirinin Uludağ İhracatçı Birlikleri UİB verilerinden derlediği bilgiye göre, mart ayında, yüzde 24 oranında artarak 65 milyon 230 bin dolara yükselen tekstil ihracatı, geçen yılın aynı ayında 52 milyon 754 bin dolar olarak gerçekleşmişti. 
     Mart'ta, yüzde 4'lük artışla 54 milyon 806 bin doları bulan hazır giyim ve konfeksiyon ihracatı ise geçen yılın aynı ayında 52 milyon 805 bin dolarda kalmıştı. 
     Tekstil alanında 7 serbest bölgeyle 81 ülke ve özerk bölgeye ihracat gerçekleştirilirken, hazır giyim ve konfeksiyonda 8 serbest bölgeyle 73 ülke ve özerk bölgeye ulaşıldı. 
     
</TEXT>
</DOC>
