<DOC>
<DOCNO> 244608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/02/guncel/gun04.html </URL>
<DATE> 2004/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Çağa Hukuk Ödülü Engin'in 
</HEADLINE>
<TEXT>


Çağa Hukuk Vakfı'nın ödülü, iş hukuku alanındaki çalışmasıyla Galatasaray Üniversitesi'nden Doç. Dr. Murat Engin'e verildi 

GÜRKAN AKGÜNEŞ İstanbul 

Hukuk alanındaki çalışmaları özendirmek amacıyla Çağa Hukuk Vakfı'nca bu yıl üçüncüsü düzenlenen "Çağa Hukuk Ödülü", Galatasaray Üniversitesi Hukuk Fakültesi öğretim üyesi Doç. Dr. Murat Engin'e verildi. 
İş Kuleleri'ndeki İş - Sanat İstanbul Salonu'nda önceki akşam düzenlenen ödül töreninde konuşan Vakıf Yönetim Kurulu Başkanı Barbaros Çağa, Çağa ailesinin dört kuşaktan beri avukat yetiştirdiğini söyledi. Bu yıl 17 hukukçunun katıldığı yarışmanın temasının "İş sözleşmesinin işletme gerekleri ile feshi" olduğunu belirten Çağa, "Yeni İş Yasamız 10 Haziran 2003'te hayata geçirilmiştir... Yeni yasa, işçi - işveren çatışmasından arınmış ve üretim ile istihdamın artırılmasını hedefleyen bir yasadır" diye konuştu. 

'Ödül motive ediyor' 
Çağa Hukuk Ödülü'ne bu yıl değer görülen Galatasaray Üniversitesi Hukuk Fakültesi öğretim üyesi Doç. Dr. Murat Engin'e ödülünü, Seçici Kurul üyesi Yargıtay 9. Hukuk Dairesi Onursal Başkanı Aydın Özkul verdi. 
Törende konuşan Engin, "Akademisyenler, hukuk sistemimize teorik ve kavramsal çalışmalarla katkıda bulunmalı. Bu tarz ödüller bizi motive ediyor" dedi. 


</TEXT>
</DOC>
