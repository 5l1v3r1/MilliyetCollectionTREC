<DOC>
<DOCNO> 219074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/02/ekonomi/eko01.html </URL>
<DATE> 2004/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Yıllık ihracat 50 milyar dolar sınırını da aştı... 
</HEADLINE>
<TEXT>

   2003 sonunda 47 milyar dolarla yıllık bazda rekor kıran ihracat, Mart 2003 - Şubat 2004 arasındaki 12 aylık dönemde ilk kez 50 milyar dolarlık sınırı geçti 
   EKONOMİ SERVİSİ 
   
   Geçen yıl 47 milyar dolarla rekor düzeye ulaşan ihracat bu yıl da rekorlarına devam ediyor. Türkiye'nin 12 aylık ihracatı şubat sonu itibariyle ilk kez 50 milyar doları aştı. Şubat ayı ihracatı da geçen yılın aynı ayına göre yüzde 29 artarak 3.8 milyar dolar oldu. 
   Türkiye İhracatçılar Meclisi TİM şubat ayı verilerini dün Uşak'ta açıkladı. Verilere göre, 1 Mart 2003 - 28 Şubat 2004 tarihleri arasında geçen 12 aylık sürede ihracat bir önceki yılın aynı dönemine göre yüzde 32.29 oranında arttı ve 50 milyar 14 milyon dolara ulaştı. Mart 2002 - Şubat 2003 döneminde ise ihracat 37.8 milyar dolar olmuştu. 
   Son bir yıllık dönemde sanayi sektörü 33.9 milyar dolarla ihracatın lokomotifi oldu. Sanayinin alt kollarına bakıldığında en yüksek ihracat 11.9 milyar dolarla hazır giyim ve konfeksiyonda yaşandı. Bu sektörü yüzde 50.89 artışla 7.7 milyar dolara ulaşan taşıt araçları ve yan sanayi sektörü izledi. Şubat ayı ihracatı da geçen yılın aynı dönemine göre yüzde 29.27 arttı ve 3 milyar 809 milyon oldu. 
   
   Tarım da artışta 
   Şubatta sanayi ürünleri ihracatı 2003 Şubat'ına göre yüzde 30.55 artışla 3 milyar 267 milyon dolara yükselirken 2004 yılı başından bu yana geçen iki ayda ihracat 8 milyar 521 milyon dolara ulaştı. Yılın ilk iki ayında tarım ürünleri ihracatının geçen yıla göre yüzde 23.9 artarak 1 milyar dolar sınırını aşması da dikkat çekti. 
   
   İlk 10 şirket ihracatın yüzde 18'ini yapıyor    Şubatta en yüksek ihracat yapan 10 şirketin toplam ihracata oranı yüzde 18 oldu. TİM verilerine göre, şubatta yapılan 3.8 milyar dolarlık ihracatın 691.9 milyon dolarını söz konusu 10 şirket gerçekleştirdi. Şubatta en yüksek ihracatı 113.8 milyon dolarla GİSAD yaparken ikinci sıradaki Vestel 95.6 milyon dolar, Oyak Renault 95.4 milyon dolar ihracat gerçekleştirdi. 
   
   'Ağlamıyor, uyarıyoruz'    TİM Başkanı Oğuz Satıcı, ihracatçılar için "Hem ağlıyor hem rekor kırıyorlar. Kura dayalı rekabet olmaz" eleştirileri yapıldığını ancak kendilerinin ağlamadığını, Türkiye'nin geleceği için bu uyarıyı yaptıklarını söyledi. 
   Uşak'ta yaptığı konuşmada Merkez Bankası'nı eleştiren Satıcı, Merkez Bankası'nın ithalat artışı karşısında geçen yıla göre daha rahat tutum içinde olduğuna dikkat çekti. 
   "Güneş balçıkla sıvanmaz" diyen Satıcı, Merkez Bankası'nın TL'nin son üç yıldır değer kazanmasına karşın alım gücünün neden artmadığını açıklaması gerektiğini söyledi. Satıcı, "Alım gücü niye artmıyor TL'nin güçlenmesi sadece ihracatçıyı değil onlara hammadde, ara ve yatırım malı sağlayan üreticiyi de zora sokuyorsa, dış ticaret açığına gülmeye devam edecek misiniz "diyerek tepkisini dile getirdi. 
   
   
</TEXT>
</DOC>
