<DOC>
<DOCNO> 231104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/son/sonyas01.html </URL>
<DATE> 2004/04/13/ </DATE>
<TIME> 08.55 </TIME>
<AUTHOR>  </AUTHOR>
<HEADLINE>
Papa 2. Jean Paul'un mesajları artık telefonda... 
</HEADLINE>
<TEXT>

     Bülent Keneş bildiriyor 

ABD'nin en büyük telefon şirketlerinden Verizon ilginç bir uygulamaya daha imza attı. 
     Şirket Katolik müşterileri için Katolik dünyasının ruhani önderi Papa 2. Jean Paul'ün günlük mesajlarını yayınlamaya başladı. 
     Her mesaja 30 cent isteyen Verizon, bu servise abone olan müşterilerine ''Günün Düşüncesi'' adıyla doğrudan Papa'nın mesajlarını gönderiyor. 
     Bu mesajların Papalık tarafından yazılmadığını açıklayan Verizon sözcüsü Jeffrey Nelson, düşüncelerin Papa'nın yapmış olduğu konuşmalardan seçildiğini ifade ediyor. 
     Newsweek dergisinin haberine göre, daha önce Avrupa'da başlatılan servise özellikle İrlanda, İngiltere ve İtalya'da çok sayıda müşteri abone oldu. 
     Özellikle teknoloji düşkünü Amerikalı gençlerin hedeflendiği uygulamadan, Katolik din adamlarının da son derece umutlu olduğu belirtiliyor. 
     Dergi, servise abone olmanın ''dua etmek kadar kolay'' olduğunu da yazdı. 
     
</TEXT>
</DOC>
