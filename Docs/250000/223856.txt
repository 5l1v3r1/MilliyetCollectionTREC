<DOC>
<DOCNO> 223856 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/19/son/sontur22.html </URL>
<DATE> 2004/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Korsan yayın operasyonu... Çocuk pornosu ele geçirildi 
</HEADLINE>
<TEXT>

     İstanbul'da, aralarında porno VCD'lerin de bulunduğu çok sayıda bandrolsüz veya usulsüz satılan CD, VCD ve kitap ele geçirildi. 
     İstanbul Emniyet Müdürlüğü Güvenlik Şube Müdürlüğü'nden yapılan açıklamada, bu ay yürürlüğe giren ve ''korsan yayınla mücadeleyi'' öngören 5101 sayılı ''Çeşitli Kanunlarda Değişiklik Yapılmasına İlişkin Kanun''un hükümleri doğrultusunda, yasal olarak çoğaltılmış bondrollü dahi olsa yazılı ve görsel ürünlerin yol, meydan, pazar, kaldırım, iskele, köprü ve benzeri yerlerde satışının yasaklandığı vurgulandı. 
     Açıklamada, 16 Mart 2004 günü Beşiktaş Barbaros Bulvarı'nda 2 ayrı tezgahta 275 adet program CD'si, 184 adet VCD ile 205 adet müzik CD'si olmak üzere toplam 664 adet CD ve VCD ile 82 adet bandrollü kitap ve 120 adet bandrolsüz kitap ele geçirildiği belirtildi. 
     Aynı açıklamada, gözaltına alınan Serdar G. ve Arif K. adlı kişilerin de, sevk edildikleri mahkemece tutuksuz yargılanmak üzere serbest bırakıldıkları kaydedildi. 
     
     PORNO VCD 
     Açıklamada ayrıca, 17 Mart 2004'te, Kadıköy'deki bir alışveriş merkezinde İrfan K. adlı kişiye ait işyerinde porno VCD, video kaset üretim dağıtım ve pazarlaması yapıldığı yönündeki bilgi üzerine harekete geçildiği belirtildi. 
     Mahkemeden alınan karara istinaden buradaki 2 işyerinde arama yapıldığı anlatılan açıklamada, 800 adet porno VCD ile 33 adet video kaset ve porno VCD üretiminde kullanılan 405 bin adet kapak kartoneti elde edildiği bildirildi. 
     Açıklamada, işyeri sahibi İrfan K'nın Üsküdar'daki evinde mahkeme kararıyla ertesi gün yapılan aramada da, porno içerikli 190 adet video kaset, 7 adet DVD, 13 adet VCD, porno VCD üretiminde kullanılan 90 bin adet VCD kapak kartoneti ile bandrolsüz olduğu tespit edilen 80 adet müzik CD'si, 13 adet DVD ile bu ürünlerin üretiminde ve çoğaltılmasında kullanılan 1 adet televizyon, adet DVD player, 1 adet video cihazı ve 1 adet plastik şişme kadın bulunduğu kaydedildi. 
     Olaya ilişkin S.T ve Z.T adlı kişilerin gözaltına alındığı ifade edilen açıklamada, İrfan K'nın ise aranmasına devam edildiği belirtildi. 
     Açıklamada, kent genelinde bandrolsüz veya usulsüz satışı yapılan yazılı ve görsel ürünler ile halkın ar ve haya duygularını incitici, genel ahlaka aykırı her türlü yazılı ve görsel materyalin üretim, dağıtım ve satışının önlenmesine yönelik çalışmaların sürdüğü bildirildi. 
     Bu arada, polis yetkilileri, aranmasına devam edilen İrfan K'nın bazı porno filmlerde kendisinin de rol aldığını, ayrıca ele geçirilen bazı porno filmlerde çocukların istismar edildiği görüntülerin yer aldığını söylediler. 
     
</TEXT>
</DOC>
