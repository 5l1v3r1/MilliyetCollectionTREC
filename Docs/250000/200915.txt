<DOC>
<DOCNO> 200915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/09/son/sonspo26.html </URL>
<DATE> 2003/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Terim Kadro aynı, Hasan Şaş'ı ekleyin... 
</HEADLINE>
<TEXT>

     Avrupa Şampiyonlar Ligi D Grubu'nda yarın akşam Real Sociedad'a karşılaşacak Galatasaray'da, teknik direktör Fatih Terim, ''Güvenli ve neşeliyiz. Tek hedef turu geçmek'' dedi. 
     Yarınki maçın Galatasaray açısından çok önemli olduğunu ve bu tip maçlara alışkın olduklarını ifade eden Terim, kafasındaki kadronun belli olduğunu, İstanbulspor maçındaki kadronun aynısını sahaya süreceğini söyledi. 
     İspanyol takımının, galibiyet ve beraberlik olasılığında tur atlamasına karşılık, Galatasaray'ın sadece galibiyetle tur atlayacağının altını çizen Türk teknik adam, ''Biz turu geçmek için oynayacağız. Maç içinde birçok değişiklik olacak. Önemli olan agresif veya defansif olmak değil, turu atlayacak oyunu sergilemektir. Bu maçın her bölümünü ayrı ayrı ele almak gerekir. Yarın akşam, Juventus karşısındaki Galatasaray'dan daha iyi bir takım bekliyorum'' diye konuştu. 
     Real Sociedad'da Nihat'ın forma giymesiyle ilgili olarak düşünceleri sorulan Terim, '' Nihat, bizim gurur duyduğumuz iyi bir temsilcimiz. Dikkat edilmesi gereken bir oyuncu fakat defansımız hazırlıklı. Juventuslu Di Vaio'ya karşı nasıl oynadılarsa Nihat'a karşı da öyle oynayacaklar'' dedi. 
     Terim, Rumen futbolcu Tamas ile ilgili olarak yöneltilen bir soruya ise ''Ne hikmetse Tamas ve Prates iyi oynadıklarında, Türk basını hiçbirşey yazmadı. Tamas, hiçbir zaman genç takımda antrenmana da çıkmadı. Benim güven duyduğum bir futbolcu. Yarınki maç içinde en önde düşündüğüm oyunculardan biri'' diye cevap verdi. 
     Terim, galibiyete şartlanmış olduklarını ve Türkiye'ye güle oynaya dönmek istediklerini söyledi. 
     Basın toplantısına katılan Hollandalı futbolcu Frank De Boer ise maçla ilgili olarak, ''Büyük bir final maçı olacak. Maçın açık bir favorisi yok. Kovaçeviç'in oynamaması bizim için iyi. Turu atlamak için takım içinde herkesin kendine güveni var. Neler yapabileceğimizi Juventus maçında gösterdik'' dedi. 
     Galatasaray, yarınki maç öncesi son antrenmanını bu akşam TSİ 20.00'da Anoeta Stadı'nda yapacak. 
     
</TEXT>
</DOC>
