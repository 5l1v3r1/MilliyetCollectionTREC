<DOC>
<DOCNO> 215770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/17/son/sonspo25.html </URL>
<DATE> 2004/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor Şampiyonlar Ligi hedefinden henüz kopmadık... 
</HEADLINE>
<TEXT>

     Trabzonspor, hafta sonu sahasında Çaykur Rizespor ile yapacağı karşılaşmanın hazırlıklarına 9 eksikle başladı. 
     Teknik Direktör Ziya Doğan yönetiminde, Mehmet Ali Yılmaz Tesisleri'nde yapılan çalışmaya milli oyuncular Gökdeniz, Fatih, Tolga Seyhan, Emre Aygün, Tolga, İbrahim Ege, Romaschenko, Petkoviç ve sakatlığı bulunan Tayfun katılmadı. 
     Futbolculara kondisyona yönelik antrenmanın ardından kısa bir süre yarı sahada çift kale maç yaptıran Doğan, hata yapan futbolcuları sık sık uyardı. 
     
     ŞAHİN ''HEDEFTEN KOPMADIK" 
     Trabzonspor Kulübü Basın Sözcüsü İbrahim Şahin, Şampiyonlar Ligi hedefinden kopmadıklarını söyledi. 
     Şahin, Şampiyonlar Ligi'ni hedeflediklerini belirterek, ''Trabzonspor, her zaman büyük hedefler peşinde olan bir kulüptür. Taraftarın desteği ile mücadelemizi sonuna kadar sürdüreceğiz. Hocamızla hedef konusunda bir problemimiz yoktur. Çünkü o da yapabileceğimizin en iyisini yapmak istiyoruz biçimindeki hedefiyle bunu ortaya koymuştur'' diye konuştu. 
     Bordo-mavili taraftarların son 2 maçta desteklerini arkalarında gördüklerini ve görmeye devam etmek istediklerini ifade eden Şahin, şöyle konuştu 
     ''Taraftar desteği olmadan başarıya ulaşmak güçtür. Çok iyi kadrosu olan takımlar, taraftar desteğinden yoksundurlar. Trabzon futbol şehridir ve taraftarların desteği ile başarı yakalayabiliriz. Sinema izler gibi taraftar takımını izlememelidir. Konyaspor ve Adanaspor maçında taraftarların desteği ile galibiyetlere ulaştık. Ancak bu sayının daha da artması lazımdır.'' Şahin, ekonomik olarak İstanbul'da bir benzin istasyonu açmak ile gelecek yıl borsaya girmek konusunda çalışmalarının bulunduğunu sözlerine ekledi. 
     
</TEXT>
</DOC>
