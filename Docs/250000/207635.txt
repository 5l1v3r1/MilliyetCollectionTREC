<DOC>
<DOCNO> 207635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/10/guncel/gun20.html </URL>
<DATE> 2004/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

   
   Kurbağalıdere'den otomobil çıktı    İstanbul Büyükşehir Belediye Başkanı Ali Müfit Gürtuna, Kurbağalıdere'de tamamlanan çamur dip taraması çalışmalarında, yataktan arabaya kadar 400 kamyonluk eşya çıktığını söyledi. 
   Katıldığı "Kurbağalıdere'nin Yakın Geleceğine Yolculuk" adlı toplantıda gazetecilere projeyi anlatan Gürtuna, her türlü çöpün döküldüğü dereyi temizlemek için 1996'da başlatılan çalışmaların artık sona yaklaştığını söyledi. Dereden 107 bin metreküp çamur çıkarıldığını belirten Gürtuna, "Kurbağalıdere'de hayat yeniden canlandı. İstavrit, çinakop dışında diğer türler de gelecek. Kurbağalıdere'de gelecek yaz yüzülebilecek" dedi. 
   Gürtuna, kafe, restoran ve gezi yerlerinin yapılacağı Salı Pazarı'nın kurulduğu alanın Altıyol tarafına hem yeraltı otoparkı hem de Afet Müdahale Merkezi inşa edileceğini belirtti. 
   
   Piyango kördüğüm    MİLLİ Piyango'nun yılbaşı çekilişinde büyük ikramiyenin isabet ettiği çeyrek bileti kaybettiğini ileri süren Turhallı Volkan Ateş'in başvurusuyla açılan soruşturmayı yürüten Turhal Savcısı Şadan Baş, "Biletin çalındığı ortaya çıkarsa, 2.5 trilyonu alan kişiye dava açacağım" dedi. Turhal'da satılan çeyrek biletle 2.5 trilyonu aldığını ve adının Faruk Çeliksoy olduğunu söyleyen kişinin Ercan Kuş olduğu belirtilirken, gerçek Faruk Çeliksoy dün 
   Ankara Savcılığı'na başvurdu. Yozgatlı Çeliksoy, şik yet dilekçesinde, "Kimliğimi kullanarak ortaya çıkan kişi, içinde piyangomun olduğu cüzdanımı çaldı. Gerçek trilyoner benim" diye konuştu. 
   
   Roma elçiliğimizde yas    TÜRKİYE'nin Roma Büyükelçiliği personelinden Kemal Aytekin Akseli'nin 4.5 yaşındaki oğlu Göktuğ, oturdukları Roma'nın Grotto Perfetta semtindeki apartmanın 4. katındaki dairelerinin penceresinden aşağıya bakmaya çalışırken düşerek öldü. Kemal Aytekin ve Saren Akseli çiftinin tek çocuğu Göktuğ'un vefatı, elçilik personelini yasa boğdu. Akseli ailesi, küçük yaşta yitirdikleri çocuklarının cenazesini Türkiye'ye götürecek. Göktuğ'un babası Akseli 38 , Roma'da Interpol nezdinde irtibat memuru olarak görev yapıyor. 
   
   
   
</TEXT>
</DOC>
