<DOC>
<DOCNO> 244904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/03/spor/spo04.html </URL>
<DATE> 2004/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğan çileden çıktı 
</HEADLINE>
<TEXT>


Trabzonspor Teknik Direktörü, istediği futbolcuların ismini bir gün sonra basında yer almasından rahatsızlık duyduğunu söyledi, "Bu nedenle işimiz zorlaşıyor, fiyat artıyor" diyerek tepki gösterdi 


Batista ısrarı 
TRANSFERİNİ düşündüğü her futbolcunun kamuoyunda tek tek ortaya çıkması, Teknik Direktörü Ziya Doğan'ı kızdırdı. İsimleri gizli tutmak istemesine rağmen futbolcu adlarının hemen medyaya yansımasından rahatsızlık duyan Doğan, "İşimiz zorlaşıyor, fiyat artıyor" diye tepki gösterdi. Ziya hocanın Batista konusunda ısrarını sürdürdüğü belirtilirken Gaziantepsporlu Johnson'ı bazı yöneticilerin istemediği öğrenildi. 

Thijs, Trabzonspor'da 
BELÇİKA'NIN Laatsi Nieuws Gazetesi ise, Bordo-Mavililer'in Racing Genk takımının orta saha oyuncusu Bernd Thijs ile prensipte anlaştığını yazdı. Gazete Trabzonspor'un Thijs'le iki yıllık anlaşma imzaladığını belirtti. Bu arada Genel Sekreter Yusuf Ziya Yılmaz, Beşiktaş'ın yeni başkanı Yıldırım Demirören'le dün İstanbul'da biraraya geldi. Yılmaz görüşmede Serdar Topraktepe ile ilgilendiklerini söyledi, Konyaspor'lu Sedat konusunda da tavırlarını sordu. 

Aidatını ödeyene yüzde 20 indirim 
TRABZONSPOR, yeni sezonun kombine bilet fiyatlarını açıkladı. Fiyatlar şöyle VIP 1 1 milyar 650 milyon, VİP 2 800 milyon, Kapalı 400 milyon, Maraton 200 milyon ve Açık tribün 80 milyon lira. Basın Sözcüsü İbrahim Şahin, aidatını ödemiş üyelere yüzde 20 indirim yapılacağını söyledi 

Olağanüstü genel kurul hazırlığı 
BORDO - Mavililer, tüzük değişikliği için olağanüstü genel kurul kararı aldı. Trabzonspor'un, 6 Haziran pazar günü kongre yapacağı, burada yeni tüzüğün oylanacağı belirtildi. Değişikliğe göre seçimli genel kurullar 3 yılda bir yapılacak ve başkan ile yöneticiler ayrı ayrı seçilecek. 

Celalettin'den imza 
MALATYASPORLU Celalettin dün resmen Trabzonsporlu oldu. İki yıllık sözleşmeye imza atan futbolcu maç başı dahil 1 trilyon 500 milyar lira alacağı öğrenilirken, Sarı - Kırmızılılar ise bonservis için 500 bin dolar alacak. Bayrakla poz veren futbolcu, "Ziya Doğan, şimdi beni görse, O ma miya diye bağırırdı" dedi. 



</TEXT>
</DOC>
