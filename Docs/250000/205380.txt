<DOC>
<DOCNO> 205380 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/30/son/soneko17.html </URL>
<DATE> 2003/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
ÖİB, maaşlardan 26 trilyon lira tasarruf sağladı... 
</HEADLINE>
<TEXT>

     Özelleştirme İdaresi Başkanlığı ÖİB yaptığı satışların yanı sıra satılan kuruluşlarda bulunan personelin ayrılması nedeniyle, maaş ödemelerinden yaklaşık 26 trilyon lira tasarruf sağladı. 
     Özelleştirme kapsamında bulunan kuruluşlarda çalışanların sayısı, emeklilik ya da satış yoluyla ayrılmalar nedeniyle, bu yılın Kasım ayı itibariyle 13 bin kişi azaldı. 
     İdare, bunlar için 270.6 trilyon lirası kıdem tazminatı, 56.7 trilyon lirası da ihbar tazminatı olmak üzere toplam 317 trilyon liralık yükümlülük üstlendi. 
     Ayrılanların devlet bünyesinde kalmaları durumunda bu yıl için alacakları maaş ve ücret tutarı 109.5 trilyon lirayı bulurken, önümüzdeki yıl da 234.4 trilyon lira ödenmesi gerekecekti. Dolayısıyla söz konusu çalışanlara iki yıl içinde ödenmesi gereken para 343.7 trilyon lira olarak hesaplandı. 
     ÖİB yetkilileri, bu işçilerin yemek, servis vb. giderlerinin bu hesaba dahil olmadığını, bunun da katılmasıyla tasarrufun yüzde 50 oranında artacağını vurguluyor. 
     
     SON PERSONEL DURUMU 

     Öte yandan, 1 Ekim 2003 tarihi itibariyle kapsamda bulunan 26 kuruluşta 13 bin nakle tabi memur ve sözleşmeli personel ile 62 bin geçici ve daimi işçi bulunuyor. 
     Bu arada, bu yıl içinde Kütahya Şeker, elektrik işletmeleri ve Seydişehir Alüminyum gibi bazı tesislerin kapsama alınmasına karşılık personel sayısındaki azalmaya dikkat çekiliyor. 
     
</TEXT>
</DOC>
