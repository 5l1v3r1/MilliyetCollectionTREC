<DOC>
<DOCNO> 238286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/08/siyaset/axsiy01.html </URL>
<DATE> 2004/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP'lilere 'susun' emri 
</HEADLINE>
<TEXT>


Genelkurmay'ın YÖK yasa tasarısına tepkisinin ardından AKP grubuna 'konuşma yasağı' getiren Erdoğan, Orgeneral Hilmi Özkök'le görüşecek 

Abullah Karakuş 


Hükümet, Genelkurmay Başkanlığı'nın sert açıklamasının ardından, imam hatiplilere yönelik düzenlemeyi içeren YÖK yasa tasarısıyla ilgili "strateji belirleme"ye çalışıyor. Son karar için Başbakan Recep Tayyip Erdoğan'ın Türkiye'ye dönmesi bekleniyor. Kulislerde, Erdoğan'ın tasarıyla ilgili Genelkurmay Başkanı Orgeneral Hilmi Özkök'le görüşebileceği de konuşuluyor. 
Pazartesi günü toplanacak AKP Merkez Yürütme Kurulu'nda MKY , tasarının geri çekilip çekilmeyeceği ya da değişikliğe gidilip gidilmeyeceği belirlenecek. AKP kulislerinde, tasarıyla ilgili şu alternatifler tartışılmaya başlandı 

'Tasarı geri çekilmez' 
Erdoğan, Genelkurmay Başkanı Orgeneral Hilmi Özkök'le görüşerek, tasarının "iyi niyetli" bir düzenleme olduğunu anlatabilir. Gelecek itirazlara göre de tavır belirlenir.Yasanın Cumhurbaşkanı Ahmet Necdet Sezer'den geri dönmesi beklenir. Bunun ardından da "orman arazilerinin satışı" yasasında olduğu gibi soğutma yöntemi uygulanır.Tasarıda bazı değişikliklere gidilebilir. İtirazlar dikkate alınır. Tasarı geri çekilmez.Tasarı geri çekilebilir. Ancak bu uzak bir olasılık olarak görülüyor. 
AKP Genel Başkan Yardımcısı Dengir Mir Mehmet Fırat, tasarının geri çekilip çekilmeyeceğini MYK'da görüşeceklerini söyledi. Fırat, Genelkurmay'ın açıklaması anımsatılarak, yasanın çıkıp çıkmayacağının sorulması üzerine, "Gerekiyorsa çıkar, gerekmiyorsa gereği yapılır" dedi. İsminin açıklanmasını istemeyen üst düzey bir AKP yöneticisi de, "Tasarıyı geri çekmek olmaz. Ancak değişiklik olabilir. Başbakan döndükten sonra, oturur tartışırız" diye konuştu. 
Yunanistan'da bulunan Erdoğan, milletvekillerine "YÖK'le ve Genelkurmay Başkanlığı'nın açıklamasıyla ilgili konuşmayın" talimatı gönderdi. "YÖK yasa tasarısı hakkında konuşmak yasaklanmıştır" ifadesini içeren pusulalarını milletvekillerinin odalarına ulaştıran AKP yönetimi, açıklama için Adalet Bakanı Cemil Çiçek'i görevlendirdi. 


</TEXT>
</DOC>
