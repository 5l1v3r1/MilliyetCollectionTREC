<DOC>
<DOCNO> 206051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/02/son/sonspo15.html </URL>
<DATE> 2004/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Karşıyaka'da 4 imza birden... 
</HEADLINE>
<TEXT>

     İkinci Futbol Ligi A Kategorisi ekibi Karşıyaka, prensipte anlaştığı oyuncular kaleci Muharrem, Turan, Olcay ve Can ile sözleşme imzaladı. 
     Kulüp binasında düzenlenen törende, Türk Telekomspor'dan kaleci Muharrem ile İstanbulspor'dan orta alan oyuncusu Olcay 1.5 yıllığına, Malatyaspor'dan sol kanat oyuncusu Turan ile Fenerbahçe altyapısından savunma oyuncusu Can, kendilerini sezon sonuna dek yeşil-kırmızılı renklere bağlayan imzaları attı. 
     Kulüp başkanı Cenk Karace, yaptığı açıklamada, oyuncuların Karşıyaka'yı tercih etmelerinden duyduğu memnuniyeti dile getirdi. Karace, transfer konusundaki çalışmaların da teknik direktör Rıdvan Dilmen'in raporu doğrultusunda süreceğini de söyledi. 
     Akçaabat Sebatspor'dan Korhan ile de prensipte anlaşıldığını belirten Karace, oyuncunun lisansındaki pürüz nedeniyle imza töreninin birkaç gün sonra yapılacağını kaydetti. 
     Öte yandan yeşil-kırmızılı ekip, ikinci etap çalışmaları için Marmaris'e gidecek. 
     
</TEXT>
</DOC>
