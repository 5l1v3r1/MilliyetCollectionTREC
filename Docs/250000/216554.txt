<DOC>
<DOCNO> 216554 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/20/son/sonspo20.html </URL>
<DATE> 2004/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Real Madrid'in yeni bombaları Totti ve Joaquin 
</HEADLINE>
<TEXT>

     Yıldızlar karması Real Madrid, takımdaki süperstarlarına bir bir imza attırırken gelecek sezonun flaş transferi için de gözünü Totti ve Jouquin'e çevirdi. 
     Dünyanın en iyi orta sahası olarak gösterilen Zinedine Zidane ile 2007'ye kadar anlaşan İspanyol kulübü, önümüzdeki sezon için yeni yıldız adaylarını belirledi Roma'dan Totti ve Real Betis'ten Jouquin. 
     Chelsea'nin transfer piyasasına hızlı girişinin ardından geçen sezon sadece Beckham'a imza attıran Real Madrid, Roma'nın gladyatörü Totti'yi rakiplerine kaptırmak istemiyor. Real Betis'te harikalar yaratan Joaquin ise gelecek sezonun en büyük gözdesi. Ancak, Joaquin'in oynadığı bölgede Beckham ve Figo'nun olması kafaları karıştırıyor. 
     Takımda sözleşmesi 2005 yılında sona erecek olan Roberto Carlos'un 2007 yılına kadar takımda kalması için görüşmeler ise sürüyor. 
     Real Madrid'de Figo, Ronaldo ve Casillas'ın 2006, Beckham'ın 2007, Raul'un 2010 yılı haziran aylarına kadar sözleşmeleri bulunuyor. 
     
</TEXT>
</DOC>
