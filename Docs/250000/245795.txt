<DOC>
<DOCNO> 245795 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/06/son/sonspo08.html </URL>
<DATE> 2004/06/06/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Trabzonspor Olağanüstü Genel Kurulu yapıldı... 
</HEADLINE>
<TEXT>

     Trabzonspor Kulübü Olağanüstü Genel Kurulu, yapıldı. 
     19 Mayıs Spor Salonu'nda yapılan seçimsiz genel kurula, 4 bin 438 üyeden 150'ye yakın üye katıldı. 
     Genel kurulda ilk olarak divan başkanlığına Özer Atalay seçilirken, hazırlanan yeni tüzük de genel kurul üyelerine sunuldu. 
     Yeni tüzüğe göre, genel kurullar 3 senede bir yapılacak ve bir başkan ile 14 asil ve 7 yedek yönetim kurulu üyesi seçilecek. İki gün sürecek genel kurulda aynı liste altında başkan ve yönetim ayrı sıralandırmayla oylanacak. Listeler çizilmeyecek ve çizili listeler geçirsiz sayılacak. 
     Genel kurulda 5 yıl yöneticilik yapmış kişilerin doğrudan genel kurulda başkanlığa adaylığını açıklayabileceği biçimindeki ''Başkan, en az beş yıllık kulüp üyesi olan ve daha önce zorunlu ya da seçimlik organlarda asil üyelik yapan veya genel kurula katılma hakkı bulunan en az yüz elli üyenin adaylığa teklif ettiği kulüp asil üyeleri arasından seçilir'' maddesinden kulüp başkanı Atay Aktuğ'un verdiği önergeyle, ''en az beş yıllık'' ibaresi kaldırıldı. Böylece tüm başkan adaylarının 150 üye tarafından teklif edilmesi gerekecek. 
     Trabzonspor Kulübü'ne ait Ziya Bey Sitesi'nin vergi borcu ve kredi konusunda teminat gösterilmesi veya satışı için yönetim kurulu yetki aldı. 
     Trabzonspor Sportif A.Ş'nin de borsaya açılması konusunda yönetim kurulu, genel kurul tarafından yetkilendirildi. Bordo-mavili kulübün Ocak ayında borsaya girmek için hazırlıklarını sürdürdüğü kaydedildi. 
     Trabzonspor Kulübü Basın Sözcüsü İbrahim Şahin, genel kurul üyelerine yönetim kuruluna verdikleri güvenden dolayı teşekkür ederek, ''Sorumluluğumuz bir kat daha arttı. Mahcup olmamak için elimizden geleni yapacağız'' dedi. 
     Şahin, 2005 yılında borsaya girmek için hazırlıklar yaptıklarını ve ilk etapta 20 milyon dolarlık bir gelirin sahibi olacaklarını da kaydetti. 
     
</TEXT>
</DOC>
