<DOC>
<DOCNO> 243949 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/30/son/sondun20.html </URL>
<DATE> 2004/05/30/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
El Kaide'den mesajlar 
</HEADLINE>
<TEXT>

     El Kaide'nin Suudi Arabistan hücresi adına yapılan bir açıklamada, Suudi Arabistan'daki militanlarının bir İtalyan ile bir İsveçliyi öldürdükleri bildirildi. 
     Bir internet sitesinde yayınlanan açıklamada, otellerden birinde bazı yabancıların esir alınarak öldürüldüğü, bu kişiler arasında bulunan bir İtalyan ile İsveçlinin boğazının kesildiği kaydedildi. Açıklamada, ayrıca Suudi Arabistan'ın ''kafirlerinden kurtarılacağı'' tehdidinde bulunuldu. 
     El Kaide'nin yeni açıklamasında, militanların El Huber'de önce Amerikalı Halliburton firmasıyla ilişkisi olduğu iddia edilen Petrol Merkezi binasına, daha sonra Apicorp ve çok sayıda evin bulunduğu Oasis kompleksine saldırdıkları ifadesine yer verildi. 
     Açıklamada, militanların bazı Batılıları öldürdüğü ve cesetlerden birini sokaklarda sürükledikleri kaydedildi. 
     Bu arada, El Kaide'nin Suudi Arabistan'daki liderlerinden Abdülaziz El Mükrin'in, bir Japonun boğazının kesildiği açıklaması aktarıldı. 
     El Mükrin'e ait olduğu belirtilen bir ses kaydında, Japonya'nın, ABD'nin özellikle Irak başta olmak üzere Müslümanlara karşı savaşına karıştığı belirtildi. 
     
</TEXT>
</DOC>
