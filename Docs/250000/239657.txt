<DOC>
<DOCNO> 239657 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/13/son/soneko09.html </URL>
<DATE> 2004/05/13/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Milli Piyango'da unutkanlığa tanınan süre kısalıyor... 
</HEADLINE>
<TEXT>

     Milli Piyango MP İdaresi Genel Müdürü İhya Balak, şans oyunlarında ikramiyelerin tesliminde zaman aşımının 1 yıl olduğunu belirterek, ''Günün koşullarında uzun bir süre. Bunu para ikramiyelerinde 3 aya, otomobilde ise 2 aya indirmek istiyoruz'' dedi. 
     MP Genel Müdürü İhya Balak, AA muhabirine yaptığı açıklamada, şans oyunlarında ikramiyelerin teslim alınmamasında ''unutkanlık ya da ihmalin'' rol oynadığını belirterek, 1939 yılında yapılan düzenlemeye göre, idarenin 1 yıl süreyle talihliyi beklediğini kaydetti. 
     Balak, şöyle konuştu 
     ''Bu süre 1939 yılındaki teknoloji ile haberleşme imkanlarının çok zor olmasıyla ilgili. Bugün ise TV'ler, gazeteler, internet ortamında tüm çekilişler, anında duyuruluyor. 3 ay, çok makul süre. Yeni hazırlanan yasada bunu 3 aya çekmek için çalışmalarımız sürüyor. Otomobil çekilişine ise 2 aylık süre koyuyoruz ve bunu biletin de arkasına yazıyoruz. 2 ay içinde almayan hakkını kaybedecek. 2 ay sonra almaya gelirse 10 milyar lira olarak zaman aşımı süresi içinde nakit para alacaklar.'' 
     
     EN FAZLA UNUTKANLIK, PİYANGO BİLETLERİNDE 
     MP İdaresi verilerine göre, en fazla unutkanlık ve ihmalkarlık, tutar bazında piyango biletlerinde, oransal olarak da 10 Numara'da ortaya çıkıyor. 
     MP'de 2002 yılı içinde ikramiye çıktığı halde, 1 yıl içinde alınmadığı için 2003'de zamanaşımına uğrayan ikramiye tutarı, 6 trilyon 2 milyar 194 milyon 950 bin liraya ulaştı. Bu rakam Sayısal Loto'da 5 trilyon 566 milyar 771 milyon 465 bin lira oldu. 
     Şans Topu'nda da 3 trilyon 928 milyar 878 milyon 805 bin liralık ikramiye idareye bırakılırken, 10 Numara'da alınmayan ikramiye toplamı 933 milyar 328 milyon 500 bin lira, Hemen Kazan'da ise 359 milyar 500 milyon lira olarak gerçekleşti. 
     Böylece 2002 yılında 319 trilyon 135 milyar 328 milyon lira ikramiye ödemesinde bulunan MP İdaresi, söz konusu yıl içinde isabet eden ancak 2003 sonuna kadar alınmayan 17 trilyon 41 milyar 673 milyon 720 bin liralık ikramiyeyi de kasasına koydu. 
     
</TEXT>
</DOC>
