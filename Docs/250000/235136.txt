<DOC>
<DOCNO> 235136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/yasam/yas09.html </URL>
<DATE> 2004/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeğen Sabancı kalbine yenildi 
</HEADLINE>
<TEXT>


Sakıp Sabancı'nın Burdur'da askerlik yapan yeğeni Cem Sabancı, yemek sırasında kalp krizi geçirdi... 

MUSTAFA ARSLAN Burdur DHA 

Merhum işadamı Sakıp Sabancı'nın 23 yaşındaki yeğeni Cem Sabancı, Burdur'da 58. Piyade Eğitim Alayı'nda dövizli askerlik yaparken yaşamını yitirdi. Cem Sabancı'nın, geçirdiği kalp krizi sonucu öldüğü öğrenildi. 
Londra'da doğan ve kısa süre önce vatani görevini dövizli olarak yapmak üzere Burdur'a gelen Cem Sabancı, önceki gün öğle saatlerinde yemek sırası beklerken fenalaşıp yere yığıldı. Ambulansla önce Burdur Devlet Hastanesi'ne, ardından Süleyman Demirel Üniversitesi Tıp Fakültesi Hastanesi'ne kaldırılan Sabancı, tüm müdahalelere rağmen kurtarılamadı. Cem Sabancı'nın cenazesi Isparta Askeri Hastanesi'ne kaldırıldı. 
Cem Sabancı'nın 19 Nisan'da, soğuk algınlığı nedeniyle rahatsızlanarak Burdur Devlet Hastanesi'ne kaldırıldığı ve iki gün tedavi gördüğü öğrenildi. Sabancı'nın İstanbul'da yaşayan ailesi de cenazeyi almak için dün Isparta'ya geldi. Cem Sabancı'nın dedesi Hacı Mehmet Sabancı'nın, Sakıp Sabancı'nın amcası olduğu ifade edildi. 


</TEXT>
</DOC>
