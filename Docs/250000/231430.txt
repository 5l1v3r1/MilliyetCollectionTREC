<DOC>
<DOCNO> 231430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/son/sontur38.html </URL>
<DATE> 2004/04/14/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Doğu'da görev yapan öğretmene ''ek ücret''... 
</HEADLINE>
<TEXT>

     Milli Eğitim Bakanlığı MEB , özellikle Doğu ve Güneydoğu Anadolu bölgelerindeki öğretmenlere ek ücret ödenmesini öngören kanun taslağı hazırladı. 
     MEB'den yapılan açıklamaya göre, ''sosyo-ekonomik gelişmişlik kriterlerine bağlı olarak öğretmenlerin dengeli dağılımı ve istenilen sürede görevde tutulmalarının sağlanması amacıyla'', bazı hizmet bölgelerinde görev yapan öğretmenlere ek ücret ödenmesi planlanıyor. 
     Bu amaçla hazırlanan ''Bazı Hizmet Bölgelerinde Görev Yapan Öğretmenlere Ek Ödeme Yapılmasına Dair Kanun Tasarısı Taslağı''nda, 1983 tarihli Devlet Memurlarının Yer Değiştirme Suretiyle Atanmalarına İlişkin Yönetmelik ekindeki 1 sayılı cetvelin 5. ve 6. bölgelerinde yer alan iller ile bu illere bağlı ilçeler, ek ödeme yapılacak yerler olarak belirlendi. 
     5. bölgedeki iller Elazığ, Erzincan, Erzurum, Kahramanmaraş, Malatya, Sivas, Şanlıurfa, Diyarbakır 6. bölgede yer alan iller de Adıyaman, Ağrı, Bingöl, Bitlis, Hakkari, Kars, Mardin, Muş, Siirt, Tunceli, Ardahan, Iğdır, Batman, Şırnak, Gümüşhane, Bayburt ve Van'dan oluşuyor. 
     Bunların yanı sıra Devlet Planlama Teşkilatı tarafından ilçe bazındaki sosyo-ekonomik gelişmişlik kriterleri dikkate alınarak yapılmış en son derecelendirmeye göre belirlenecek sosyo-ekonomik gelişmişlik düzeyleri düşük olan diğer ilçelerde görev yapan öğretmenlere de ek ücret verilecek. 
     
     NE KADAR OLACAK 

     Ek ödeme tutarları ile ek ödeme yapılacak sosyo-ekonomik gelişmişlik düzeyleri düşük olan diğer ilçeler, Maliye Bakanlığı ile Devlet Personel Başkanlığı'nın olumlu görüşü ve MEB'in teklifi üzerine Bakanlar Kurulu'nca belirlenecek. 
     Ek ödeme tutarlarının, ek gösterge dahil en yüksek devlet memuru aylığı brüt tutarının yüzde 130'unu geçmemek üzere, hizmet bölgelerinin sosyo-ekonomik gelişmişlik düzeyleri dikkate alınarak farklı oranlarda belirlenmesinin düşünüldüğü bildirildi. 
     
</TEXT>
</DOC>
