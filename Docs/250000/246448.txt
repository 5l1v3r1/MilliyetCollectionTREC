<DOC>
<DOCNO> 246448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/09/son/sondun19.html </URL>
<DATE> 2004/06/09/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
İngiliz barışseveri öldüren İsrailli askerin davası başladı 
</HEADLINE>
<TEXT>

     Gazze Şeridi'ndeki Refah'ta Nisan 2003'te 22 yaşındaki İngiliz barışsever Tom Hurndall'ı öldüren İsrailli askerin davası İsrail'in güneyinde başladı. 
     Aşkelon yakınlarındaki Kastina'da askeri mahkemede başlayan davada, adı açıklamayan İsrailli asker, ''kasıtsız cinayet'' suçunun yanı sıra yaralama amacıyla ateş açmak, soruşturmayı engellemek, yalan ifade vermek ve yalancı tanıklık yapılmasını teşvik etmek suçlarından da yargılanacak. 
     Bu arada, bir grup İsrailli gösterici, mahkeme binası önünde davayı protesto etti. Göstericiler, ''Çatışma bölgelerinde canlı kalkanlara hayır'', ''askerlerimizi koruyun'' yazılı pankartlar açtı. 
     İngiliz barışsever, 11 Nisan 2003'te Refah kampında Filistinli çocukları İsrail ateşinden korumak isterken başından ağır yaralanmış ve bitkisel hayata girmişti. İngiltere'nin başkenti Londra'ya götürülen Hurndall, 8 aylık bir koma döneminden sonra 14 Ocak'ta hayata veda etmişti. 
     Filistin lideri Yaser Arafat da Hurndall'ı ''şehit mertebesine'' yükseltmişti. 
     
</TEXT>
</DOC>
