<DOC>
<DOCNO> 230446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/11/son/sontur13.html </URL>
<DATE> 2004/04/11/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Hıristiyan dünyası Paskalya'yı kutluyor... 
</HEADLINE>
<TEXT>

     ''Hıristiyan dünyasının en büyük bayramı'' olarak kabul edilen Paskalya nedeniyle, Türkiye Ermeni Patrikliği'nde ''Paskalya Ayini'' yapıldı. 
     Kumkapı'daki Meryem Ana Ermeni Kilisesi'nde düzenlenen ve Türkiye Ermenileri Patriği Mesrob II'nin yönettiği ayine, İstanbul'da yaşayan Ermeni cemaati katıldı. 
     Antalya'da 1 Şubat 2004'te geçirdiği trafik kazasında yaralandığı için ayine koltuk değneğiyle katılan Mesrob II, burada Ermenice verdiği vaazda, Hazreti İsa'nın hayatından bilgiler sunarak, ''Hazreti İsa'nın öğütlerinin kıymetini bilmeliyiz. Tanrı'nın yolunda gidersek, barışa, huzura ve sevgiye kavuşabiliriz. Kötülüklerden vazgeçmek için hiçbir zaman geç değildir. Bütün inançların birbirine saygılı olması gerekiyor'' dedi. 
     Patrik Mesrob II, Partikliğe bağlı Koğtan Korosu'nun ilahiler söylemesinden sonra salonda tebrikleri kabul etti. 
     Hıristiyanlık inancına göre, Hazreti İsa'nın öldükten sonra dirilişi ve göğe yükselişinin yıldönümü nedeniyle her yıl nisan ayında yapılan ayin çıkışında katılanlara, ''yeni yaşamın ve dirilişin simgesi'' olan boyalı yumurtalar dağıtıldı. 
     
</TEXT>
</DOC>
