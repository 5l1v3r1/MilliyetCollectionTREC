<DOC>
<DOCNO> 227577 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/son/soneko12.html </URL>
<DATE> 2004/04/01/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Milli Piyango, altın yumurtlayan tavuk gibi... 
</HEADLINE>
<TEXT>

     Özelleştirme çalışmaları devam eden Milli Piyango MP İdaresi, geçen yıl 1 katrilyon 152.6 trilyon lira hasılat elde etti. 
     Milli Piyango İdaresi Genel Müdürü İhya Balak'dan aldığı bilgiye göre, 2002 yılında gayrisafi satış hasılatı 580 trilyon 937.8 milyar lira olan Milli Piyango, geçen yıl bu rakamı 751 trilyon 943.8 milyar liraya yükseltti. Kurumun 2002 yılında 26 trilyon 635.4 milyar lira olan diğer gelirleri de, geçen yıl 97 trilyon 761.5 milyar lira olarak gerçekleşti. 
     Milli Piyango'nun net karı da, önceki yıla göre yüzde 58.4 artarak 248 trilyon 779.7 milyar liraya ulaştı. Bunun 236 trilyon 340.8 milyar liralık bölümü Savunma Sanayi Destekleme Fonu'na, 12 trilyon 438.9 milyar liralık bölümü de Olimpiyat Oyunları Fonu'na aktarıldı. 
     Geçen yıl 12 bin 965 piyango ve sayısal loto bayisine 86 trilyon 108 milyar lira satış komisyonu, ikramiye ödeme ve aracılık primi de veren İdare, şans oyunlarında umut arayanlara da 424 trilyon 89 milyar lira ikramiye kazandırdı. 
     
     EN BÜYÜK TALİHLİ DEVLET 

     Milli Piyango'nun şans oyunları, devleti de ihya etti. İdare'nin kamuya sağladığı kaynak miktarı, 2002 yılında 433 trilyon 192.4 milyar lira, 2003 yılında ise 589 trilyon 834.7 milyar lira olarak belirlendi. 
     Bunun 302 trilyon 897 milyar lirası, katma değer vergisi, vergi ve fon kesintileri, eğitime katkı payı ve özel işlem vergisinden oluştu. Tanıtma Fonu'na, Sosyal Hizmetler ve Çocuk Esirgeme Kurumu'na, olimpiyat oyunlarına ve Savunma Sanayi Destekleme Fonu'na yapılan katkının toplamı ise 286 trilyon 937.6 milyar lira oldu. 
     
     HANGİ OYUNA NE YATIRILDI 

     Milli Piyango İdaresi verilerine göre, şans oyunlarında vatandaş en fazla sayısal loto ile talih kuşunu tercih etti. Geçen yıl 1 milyar 503 milyon 712 bin 191 kolon sayısal loto oynanırken, buraya yatan para 280 trilyon 7.7 milyar lira olarak belirlendi. 
     Aynı şekilde 72 milyon 920 bin 897 piyango bileti alan vatandaş, bu biletlere 198 trilyon 893.9 milyar lira ödedi. 
     2003'de 132 milyon 351 bin 500 adet hemen kazan bileti satılırken, vatandaşlar 734 milyon 418 bin 219 kolon şans topu ve 294 milyon 370 bin 307 kolon on numara ile de şans aradı. 
     
     ÖZELLEŞTİRMEDE DURUM 

     Bu arada Milli Piyango İdaresi'nin özelleştirilmesine dönük çalışmalar da sürüyor. 
     Yabancı firmalarla yapılan görüşmelerin ardından şartname yazımına başlanırken, gelir bölüşümü yoluyla özelleştirilecek piyangoya yerli ve yabancı çok sayıda firma ilgi gösteriyor. 
     İdare ile görüşme yapan yabancı firmalar arasında İtalyan Lottomiatıca, ABD'li Gtech Corp. Yunan Opap ve İntralat ile İngiliz Camelot da bulunuyor. 
     Türkiye'den de Koç, Sabancı, Doğuş, Doğan, Oyak ve Çukurova Holding Milli Piyangonun özelleştirilmesi ihalesine katılma hazırlığı yapıyor. 
     Yetkililer, Milli Piyangonun Mayıs ayı içinde ihaleye çıkarılacağını ifade ediyor. 

     
</TEXT>
</DOC>
