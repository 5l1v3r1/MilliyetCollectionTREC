<DOC>
<DOCNO> 232881 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/19/son/sonspo22.html </URL>
<DATE> 2004/04/19/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Gaziantepspor, gençlerde kararlı... 
</HEADLINE>
<TEXT>

     Gaziantepspor'da, Malatyaspor önünde alınan 3-1'lik beklenmeyen yenilgi üzüntü ve şaşkınlık yaratırken, yeni sezonda faydalanılması düşünülen ve kadroda yer verilen gençlerin bir bölümünün verilen şansı iyi kullanmamasına rağmen kalan 4 maçta bu oyunculara yine kadroda yer verilmesinin kararlaştırıldığı bildirildi. 
     Profesyonel Futbol Şube Sorumlusu Asım Atmaz, AA muhabirine yaptığı açıklamada, Malatyaspor maçında şans verilen gençlerden Şevki, Sedat ve Kaya'nın gelecek için iyi sinyaller verdiğini, diğer genç oyuncuların ise biraz daha zamana ihtiyaçları bulunduğunu söyledi. 
     Bu gençlerin tümünü takıma bir anda monte etmenin mümkün olmadığını, yavaş yavaş kazanacaklarını belirten Atmaz, şöyle konuştu 
     ''Elimizde çok genç ve kaliteli bir kadro var. Tabii ki bu gençleri kazanmak zorundayız. Malatyaspor maçında göz dolduran, ümit veren oyuncularımız vardı. Ancak verilen şansı iyi kullanamayan, iyi oynamayan, fırsatı cömertçe harcayan gençler de vardı. Hemen ani karar verip bu gençleri çöpe atamayız, satamayız. Gaziantepspor gençleri kazanmayı kendine amaç edilen bir altyapısı olan kulüptür. Bu işleri iyi biliriz. Türk futboluna kazandırdığımız yüzlerce genç şu anda 1. ligde top oynuyor. Her zaman düşeş gelmez. İşi gücü olmayan, futboldan anlamayan ahkam kesiyor, bize işimizi öğretmeye kalkıyor. Bol bol eleştiriyorlar ama iş icraata gelince bunlar meydanda gözükmüyorlar. Ama biz bu gibi tiplerin eleştirilerine kulağımızı tıkadık, yolumuza emin adımlarla ilerliyoruz.'' Mutlak galibiyet parolasıyla hazırlandıkları Malatyaspor maçından 3-1'lik yenilgi ile ayrıldıklarını, kalan 4 maçta da yine genç ağırlıklı bir kadroyla sahaya çıkacaklarını vurgulayan Atmaz, ''UEFA Kupası iddiamız kalmadı, ligde orta sıralarda bir yerdeyiz. Gelecek sezonun hesapları içindeyiz. Bu gençlerden en azından 2 tanesini takıma kazandırmak düşüncesindeyiz. Hocamız bu konuda kararlı. Gelecek vaat eden ve kadroyu zorlayan oyunculara kalan maçlarda da şans verilecek. Sedat ve Şevki birlikteliğini sağladık. Orta saha ve sol kanat ve forvete iyi takviyeler yapacağız. Seneye yine iyi bir takımla yola devam etme kararındayız'' diye konuştu. 
     Atmaz, sezon sonu serbest bırakacakları veya sözleşmesi devam ettiği halde başka kulüplerin gündeminde olan futbolcuları bulunduğunu belirterek, ''Biz şimdiden kulüplere çağrı yapıp, Bu oyuncu satılık, isteyen kulüpler teklif versin, satıyoruz denmesini doğru bulmuyoruz. Sezon biter, gitmek isteyeni, isteyen kulüplerle görüşür veririz, zaten serbest bırakacaklarımız hemen hemen belli gibi'' dedi. 
     Bu arada yönetim kurulu, yeni sezona yönelik transfer çalışmalarını sürdürürken, kiralık olarak Fenerbahçe'den alınan Yusuf Şimşek ve 1,5 yıllık sözleşme yapılan Hakan Bayraktar, Erhan Namlı, Johnson ile sözleşmesi devam eden İbrahim Toraman'ın sezon sonunda gönderileceği, bu oyuncuların yerine gelecek vaat eden gençlere şans verilmesine devam edileceği, yurtdışından 3, yurtiçinden de yine 3 kaliteli transfer yapılacağı öğrenildi. 
     
</TEXT>
</DOC>
