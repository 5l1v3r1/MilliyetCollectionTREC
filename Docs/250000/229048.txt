<DOC>
<DOCNO> 229048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/06/son/sontur10.html </URL>
<DATE> 2004/04/06/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Üniversite hayatını bitiren ceza kalkıyor... 
</HEADLINE>
<TEXT>

     Gündeminde "öğrenci affı" bulunmayan hükümet, yükseköğretim yasa tasarı taslağıyla üniversite öğrencilerinin korkulu rüyası olan "yükseköğretim kurumlarından çıkarılma" cezasının "hayat boyu etkisini" kaldırıyor. 
     YÖK yasasında yapılacak değişiklikle "Yükseköğretim kurumundan çıkarma cezası verilen öğrenciler, bir daha başka bir yükseköğretim kurumuna alınmazlar" hükmü kaldırılacak. Milli Eğitim Bakanlığı'nın üzerinde son çalışmalarını yürüttüğü YÖK yasasında, üniversiteden atılan öğrencilere yönelik olumlu bir adım da getiriliyor. 
     İmam hatip lisesi mezunlarının üniversiteye giriş sınavında takıldıkları farklı katsayı uygulamasını kaldırmak ve türban yasağını delmek amacıyla YÖK yasasını değiştirmek isteyen Bakanlık, yürürlükteki yasanın "Öğrencilerin Disiplin İşleri" başlıklı 54'ncü maddesinde de değişiklik gerçekleştirecek. Edinilen bilgiye göre, disiplin hükümleri yeniden düzenlenirken üniversite öğrencilerinin "korkulu cezası" olan 54'ncü maddenin "g" bendinin son cümlesi yasadan çıkartılıyor. "Yükseköğretim Kurumları Öğrenci Disiplin Yönetmeliği"nde sıralanan 16 fiili işleyen öğrencinin üniversiteden atılmasını öngören ve bu öğrencinin üniversite hayatına son noktayı koyan YÖK Yasası'nın 54'ncü maddesi, üniversite kapısını kapatmayacak şekilde değiştirildi. 
     Yasa maddesinde, "yükseköğretim kurumundan çıkarma cezası verilen öğrenciler, bir daha herhangi başka bir yükseköğretim kurumuna alınmazlar" yönündeki ifadenin çıkartılması kararlaştırılırken, bundan sonra üniversiteden atılan bir öğrenci tekrar Öğrenci Seçme Sınavı'nda ÖSS başarılı olarak yükseköğrenimine devam edebilecek. 
     
     ÜNİVERSİTEDEN HANGİ SUÇLAR ATIYOR 

     Öte yandan yükseköğretim kurumundan çıkarma cezasını gerektiren fiil ve haller arasında "ideolojik propaganda" ve "ırza tecavüz etmek" suçları da bulunuyor. Bu suçlar "Yükseköğretim Kurumları Öğrenci Disiplin Yönetmeliği"nde şöyle sıralanıyor 
a Görevlileri ve öğrencileri cebir ve şiddet kullanarak kurum dışına çıkartmak, görevin yapılmasına engel olmak veya öğrencileri bu tür davranışlara zorlamak, 
b Yükseköğretim kurumlarının ideolojik ve siyasi amaçlarla huzur, sükun ve çalışma düzenini bozmak veya boykot, işgal, engelleme, personelin işini yavaşlatma gibi eylemlere katılmak, bu amaçlara yönelik eylemleri tahrik etmek, 
c Yükseköğretim kurumlarında siyasi veya ideolojik amaçlı bildiri, afiş, pankart, bant ve benzerlerini bulundurmak, çoğaltmak, dağıtmak veya bunları kurum binalarına veya binalardaki eşyalar üzerine yazmak, resimlemek, teşhir etmek, sözlü veya yazılı ideolojik propaganda yapmak, 
d Bir kimseyi veya grubu, tehditle suç sayılan bir eylemi düzenlemeye veya böyle bir eyleme katılmaya yahut yalan beyanda bulunmaya veya sahte delil göstermeye veya suçu yüklenmeye zorlamak, 
e Kanun dışı kuruluşlara üye olmak, bu kuruluşlar adına faaliyet yapmak veya yardımda bulunmak, 
f Uyuşturucu madde kullanmak, taşımak, bulundurmak veya ticaretini yapmak, 
g Devletin şahsiyetine karşı işlenen cürümler sebebiyle cezalandırılmış olmak, 
h "6136 sayılı Ateşli Silahlar ve Bıçaklar ile Diğer Aletler Hakkındaki Kanun"a muhalefet ederek, ateşli silahlarla, mermilerini ve bıçaklarla saldırı ve savunmada kullanılmak üzere özel olarak yapılmış bulunan diğer aletleri, patlayıcı maddeleri taşımak, yükseköğretim kurumları içinde bulundurmak veya bu suçlardan mahkum olmak, 
i Yükseköğretim kurumu binalarında veya eklentilerinde izin almadan açık veya saklı dernek v.b. kuruluşlar teşkil etmek, 
j Sınavlarda tehditle kopya yapmak, kopya yapan öğrencilerin dershaneden çıkarılmasına engel olmak, kendi yerine başkasını sınava sokmak veya başkasının yerine sınava girmek, 
k Disiplin kovuşturmasıyla ilgili işleri veya disiplin kurulunun çalışmasını zor kullanarak veya tehditle engellemek, 
l Irza tecavüz etmek, 
m Güvenlik kuvvetleri tarafından aranılan kişileri saklamak veya barındırmak, 
n Derslere veya sınavlara girilmesine, ders veya sınavların yapılmasına herhangi bir şekilde engel olmak, dersteki öğrencileri dışarıya çıkarmak, çıkmaya kışkırtıcı veya zorlayıcı davranışlarda bulunmak, 
o Bir kişiye veya bir gruba her ne sebeple olursa olsun işkence yapmak veya yaptırmak, ö Bayrak törenlerini engelleyici tutum ve davranışta bulunmak veya tören esnasında gereken." 

ANKA 

     
</TEXT>
</DOC>
