<DOC>
<DOCNO> 247853 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/14/son/sontur04.html </URL>
<DATE> 2004/06/14/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Okullarda yaz tatili yarın başlıyor... 
</HEADLINE>
<TEXT>

     İlköğretim ve ortaöğretim kurumlarında 15 Eylül 2003 tarihinde başlayan 2003-2004 eğitim-öğretim yılı, yarın sona erecek. 
     İlköğretim okullarındaki 10 milyon 479 bin ve ortaöğretim okullarındaki 3 milyon 593 bin öğrenci yarın karne alacak. Öğrenciler, yaklaşık 3 ay sürecek yaz tatili boyunca dinlenme fırsatı bulacak. 
     Milli Eğitim Bakanlığı bünyesinde görev yapan 557 bin öğretmen de yaz tatilinde, ders yılının yorgunluğunu atacak. Öğretmenler, her yıl olduğu gibi bu yıl da hizmet içi eğitim çalışmalarına katıldıktan sonra tatile başlayabilecek. 
     Milli Eğitim Bakanı Hüseyin Çelik, 2003-2004 eğitim-öğretim yılının sona erecek olması dolayısıyla yarın Ankara'da Yenimahalle'deki Şükufe Nihal İlköğretim Okulu'nda karne dağıtım törenine katılacak. 
     
     SINAVLAR 
     İlköğretim ve lise son sınıf öğrencileri, yaz tatilinde sınav heyecanı yaşayacak. 
     Fen, Anadolu ve bazı meslek liseleri ile sosyal bilimler liselerinde okumak isteyenler ile polis koleji ve devlet parasız yatılılık-bursluluk için başvuran toplam 689 bin 685 öğrenci, dün katıldıkları liselere giriş sınavının sonucunu bekleyecekler. 
     Lise son sınıf öğrencileri de önümüzdeki pazar günü Öğrenci Seçme Sınavı'na ÖSS girecek. Üniversitelerin yabancı dil ile ilgili bölümlerinde öğrenim görmek isteyen öğrenciler ise 27 Haziran 2004 Pazar günü Yabancı Dil Sınavı'na katılacak. 
     ÖSS ile liselere giriş sınavının sonuçlarının, Temmuz ayının son haftasında açıklanması planlanıyor. 
     
     OKUL ZİLİ, 13 EYLÜL'DE ÇALACAK 
     İlköğretim ve ortaöğretim öğrencileri, 13 Eylül 2004 Pazartesi günü ders başı yapacak. 
     Yarıyıl tatili, 24 Ocak-6 Şubat 2005 tarihleri arasında yapılacak. Ancak, yarıyıl tatilinin hemen öncesine denk gelen Kurban Bayramı nedeniyle, öğrenciler, 19 Ocak 2005 Çarşamba günü saat 13.00'ten itibaren tatile başlayacak. 
     İkinci yarıyıl, 7 Şubat 2005 Pazartesi günü başlayacak ve 10 Haziran 2005 tarihinde sona erecek. 
     
</TEXT>
</DOC>
