<DOC>
<DOCNO> 227785 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/siyaset/siy03.html </URL>
<DATE> 2004/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türkiye'ye Kıbrıs eleştirileri bitecek' 
</HEADLINE>
<TEXT>

   Türkiye'nin görüşmelerde yapıcı olduğunu vurgulayan Verheugen "Sorun çıkarmak fayda sağlamaz" diyerek Rum tarafını uyardı 
      Güven Özalp 

   
   Bürgenstock'tan Strasbourg'a geçerek Avrupa Parlamentosu'nu AP bilgilendiren Avrupa Birliği AB Komisyonu'nun Genişlemeden Sorumlu Üyesi Günter Verheugen, Türkiye'nin "olumlu ve yapıcı" bir tutum sergilediğini vurgularken, planda "kalıcı derogasyonlara" yer verilmemesini "birliğin başarısı" olarak nitelendirdi. "Kıbrıs konusunda mümkün olan en ileri ve dengeli noktadayız" diyen ve AB'nin hedefi olan "1 Mayıs'tan önce birleşmiş Kıbrıs"a çok yaklaşıldığının altını çizen Verheugen, "imzalamadan referanduma götürme" opsiyonunun New York'taki görüşmelerden bu yana masada olduğunu anımsattı. Verheugen, "Bu aşamada gerekli olan, her iki tarafta da güçlü siyasi liderlik" diye konuştu. 
   İki kesim arasındaki farklılıkların en aza indiğini, planın alternatifinin çözümsüzlük olduğunu belirten Verheugen, "tarafların, önüne uzun süre gelmeme olasılığı yüksek olan bu tür bir fırsatın kaçırılmaması gerektiğinin" altını çizdi. Türkiye'nin ısrarı nedeniyle mülkiyet konusunda geçiş süreci uygulanacağını söyleyen Verheugen, şu açıklamayı yaptı "Bu alanda AB hukuku 15 yıl sonra uygulanmaya başlayacak. Ancak kuzeydeki alım gücünün Rum tarafındakinin yüzde 85'ine bundan önce ulaşması halinde, bu süreç otomatik olarak sona erecek." 
   
   'Yoğun baskı olacak' 
   Verheugen, planın kabulüyle Avrupa Parlamentosu içinde Türkiye'ye yöneltilen Kıbrıs eleştirilerinin de geçersiz kalacağını belirterek, "Kıbrıs'ın birleşmesi Türkiye'nin varmak istediği hedefe ulaşmasını da kolaylaştıracak" dedi. Rumları ise üstü kapalı bir şekilde uyaran Verheugen, "Bu aşamda yoğun bir uluslararası baskı devreye girecek. Kıbrıs'ın da uluslararası ortaklığa ihtiyacı var. Bu ortamda sorun çıkaran taraf olmak yarar sağlamaz" diye konuştu. 
   Verheugen'in Denktaş'ın kendisi hakkında söylediklerine cevap vermemeye, hatta adını anmamaya özen göstermesi dikkat çekti. 
   Verheugen, bir soru üzerine Denktaş'ın İsviçre'deki görüşmelere katılmamasının olumlu bir katkı yaptığını ima ederek "Şu an mevcut olan çerçevenin dışında kalmıştır" ifadelerini kullandı. 
   
   
   
</TEXT>
</DOC>
