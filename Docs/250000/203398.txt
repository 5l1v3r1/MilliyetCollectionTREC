<DOC>
<DOCNO> 203398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/20/son/sonspo07.html </URL>
<DATE> 2003/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de hedef 3 puan... 
</HEADLINE>
<TEXT>

     Birinci Süper Futbol Ligi'nde ilk yarının son haftasında deplasmanda yarın Malatyaspor ile karşılaşacak Fenerbahçe'de hedef 3 puan. 
     Ligin ilk yarısını galibiyetle tamamlamak isteyen sarı-lacivertliler, akşam saatlerinde Kurtköy Sabiha Gökçen Havaalanı'ndan özel uçakla Malatya'ya gidecek. 
     Sarı-lacivertlilerin kadrosunda, Gaziantep Büyükşehir Belediyespor ile yapılan Türkiye Kupası 2. kademe maçında elmacık kemiği kırıldığı için ameliyat olan Tuncay, tedavisi süren Kemal ve rahatsızlığı nedeniyle bir süredir takımdan ayrı kalan Fatih'in yer almayacağı öğrenildi. 
     Fenerbahçe yarınki maç için hazırlıklarını, yolculuk öncesi Samandıra Tesisleri'nde, Teknik Direktör Christoph Daum yönetiminde basına kapalı gerçekleştireceği antrenmanla tamamlayacak. 
     Sarı-lacivertli takımın, Malatyaspor karşısına Volkan, Ali, Luciano, Tomas, Mahmut, Rebrov, Ümit, Selçuk, Petkov, Serhat ve Van Hooijdonk 11'i ile çıkması bekleniyor. 
     Fenerbahçe'de kadroda yer alacak futbolculardan Van Hooijdonk ve Tomas'ın ligde 3'er sarı kartı bulunuyor. Bu oyuncular yarın da sarı kart görmeleri durumunda cezalı duruma düşecek. 
     Malatya İnönü Stadı'nda saat 19.00'da başlayacak ve Digitürk Lig TV'den naklen yayınlanacak karşılaşmayı hakem Ünsal Çimen yönetecek. 
     
</TEXT>
</DOC>
