<DOC>
<DOCNO> 228159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/03/yasam/yas01.html </URL>
<DATE> 2004/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Herkes California depremini bekliyor 
</HEADLINE>
<TEXT>

   Daha önce iki depremi doğru tahmin eden Amerikalı bilim adamları 'Beş ay içinde California'da 6.5 büyüklüğünde deprem olacak' diyor 
      DIŞ HABERLER SERVİSİ 
   
   ABD'de bir grup bilim adamının "California'da beş ay içinde 6.4 şiddetinde deprem olacak" uyarısı eyalet deprem konseyinden onay aldı. 
   California Deprem Tahminleri Değerlendirme Konseyi, "Los Angeles kentinin doğusundaki Güney California çölünde 5 Eylül'e kadar 6.4 şiddetinde veya daha büyük bir deprem olacak" diyen California Üniversitesi bilim adamlarının tahminini "deprem tahmini araştırmalarında meşru bir yöntem" olarak niteledi. Tahminin fiziksel temelinin doğrulanmadığını da belirten konsey raporu, eyalette alarm durumuna geçilmesine gerek olmadığını vurguladı. Raporda, 1992 yılında 7.3, 1999'da da 7.1 şiddetinde depremlerin meydana geldiği bölgede, tesadüfi şekilde 5 Eylül'e kadar 6.4'ün üzerinde deprem ihtimalinin yüzde 10 olduğu belirtildi. 
   
   İki ayrı depremi bildiler 
   Sismolojik olarak aktif bir bölge olan Güney California'da peşi sıra meydana gelen küçük depremleri inceleyerek bu sonuca varan bilim adamları, daha önce de geçen aralık ayında San Simeon bölgesinde meydana gelen 6.5 şiddetindeki deprem ile geçen yıl Japonya'nın Hokkaido adasındaki 8.1 büyüklüğündeki depremi önceden tahmin etmişti. 
   Uzmanlar, iki tahminde de büyük bir alan ve zaman dilimi verildiğini belirterek, "California'da 5 ay içinde büyük bir deprem olacak" tahmininin 31 bin kilometrekarelik bir alanı kapsadığını vurguluyor. 
   
   Nasıl tahmin ediyorlar    California Deprem Tahminleri Değerlendirme Konseyi'nden onay alan tahmini yapan ekibin başkanı Vladimir Keilis - Borok, tahminlerini bölgede daha önce meydana gelen küçük deprem zincirlerini inceleyerek yaptıklarını söylüyor. Ekip, küçük depremlerin uzun bir zincir halinde meydana geldiği bölgeyi inceleyerek, bölgenin sismolojik tarihini araştırıyor ve bölgenin geçmişte belli bir sismik şeması olup olmadığını belirliyor. Eğer, böyle bir şemaya rastlanırsa bölgede kısa süre içerisinde deprem olabileceği kanısına varılarak dokuz aylık bir alarm veriliyor. 
   
   
</TEXT>
</DOC>
