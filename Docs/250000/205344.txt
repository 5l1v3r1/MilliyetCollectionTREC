<DOC>
<DOCNO> 205344 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/30/son/sondun21.html </URL>
<DATE> 2003/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
İran depremden sonra batıya daha fazla açılacak mı 
</HEADLINE>
<TEXT>

     Alman politikacı ve diplomatlar, İran'daki büyük depremden sonra bu ülkenin Batı'ya daha fazla açılmasını ümit ediyor. 
     Federal Meclis Başkanı Wolfgang Thierse, bugün yaptığı açıklamada, deprem felaketinden sonra İran'a yapılan uluslararası yardımların, karşılıklı oluşturulan düşmanlık imajlarının ortadan kaldırılmasına katkı sağlayabileceğini söyledi. 
     İran'ın son dönemlerde belirgin bir şekilde Batı'ya daha fazla açıldığını belirten Thierse, bu nedenle yardımların gelecek aylarda da sürmesi gerektiğini kaydetti. 
     Almanya'nın Tahran Büyükelçisi Paul Freiherr von Maltzahn da Inforadio Berlin-Brandenburg'a yaptığı açıklamada, İran'a uluslararası yardımların Tahran yönetimi ile Batılı hükümetler arasındaki siyasi gerginliği azaltabileceğini söyledi. 
     ABD ile İran arasındaki güvensizliği ortadan kaldırmak için de uygun bir zaman olduğunu ifade eden Maltzahn, bugüne kadar etrafında sadece düşmanlarla çevrili olduğunu düşünen Tahran yönetiminin, İran'a yönelik uluslararası dayanışmanın ne kadar büyük olduğunu görmesi gerektiğini belirtti. 
     Maltzahn, ''İran'a yönelik uluslararası yardımların yeni köprülerin kurulmasını sağlayacağına inanıyorum. Hatta belki Amerika yönünde de. Ancak buna her iki tarafın da hazır olması gerekir'' dedi. 
     Birlik partilerinin CDU CSU federal meclis grubu dış politika sözcüsü Friedbert Pflüger de ''Bu büyük felaket her ne kadar trajik bir olaysa da İran ile Batılı ülkeler arasında büyük bir fırsat yaratmaktadır'' dedi. 
     Sosyal Demokrat Parti SPD milletvekili Gernot Erler, uluslararası çabaların, dünya kamuoyunun İran'a bakışını olumlu yönde değiştireceğini ifade ederken, Hıristiyan Demokrat Birlik Partisi CDU milletvekili Ruprecht Polenz ise Alman hükümetine, ABD ile İran arasındaki diyaloğun geliştirilmesine yardımcı olması çağrısında bulundu. 
     
</TEXT>
</DOC>
