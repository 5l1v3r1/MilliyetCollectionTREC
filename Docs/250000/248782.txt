<DOC>
<DOCNO> 248782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/17/son/sonspo30.html </URL>
<DATE> 2004/06/17/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Eski hakem Ali Aydın ve Oğuz Sarvan MHK'ya aday oldu 
</HEADLINE>
<TEXT>

     Eski FIFA kokartlı hakem Ali Aydın, 26-27 Haziran tarihlerinde yapılacak Futbol Federasyonu Genel Kurulu'nda, Oğuz Sarvan başkanlığında oluşturdukları ekiple, Merkez Hakem Kurulu'na MHK aday olduklarını açıkladı. 
     Ali Aydın ve Oğuz Sarvan, Türkiye Spor Yazarları Derneği'nde düzenledikleri basın toplantısında, adaylıklarını kamuoyuna duyurdular. 
     Yeni yapılanma sürecinde MHK'nin seçimle göreve getirileceğini hatırlatan Aydın, ''Adaylığımızı koymamız gerektiğine inandık. Biz hiç kimseyle kavga etmek istemiyoruz. Kavga etmek, insanları karalamak gibi düşüncemiz asla yok, olamaz da'' dedi. 
     Kendileri gibi düşünen güvenilir bir ekip oluşturduklarını anlatan Aydın, ''Yeni oluşacak ekibimizle, bizim gibi düşünen, bizim gibi güvenilir kişilerden oluşan insanlarla biraraya geldiğimizi herkesin bilmesini istiyorum. Kurumsallaşma ve şeffaflık en önemli konu başlığımız. Buna karar verirken yeni yasadaki başka bir madde de dikkatimizi çekti. MHK'nin bir ücreti olmayacak. Bizim de maddi bir beklentimizin olmadığını belirtmek isterim'' diye konuştu. 
     
     ''KİMSEYE ESİR OLMAYACAĞIZ'' 
     MHK'yi yönetmenin çok zor bir iş olmadığını anlatan Aydın, düşünce yapısının değişmesi gerektiğini vurgulayarak, şöyle devam etti 
     ''Bütün zorluk kafa yapılarındadır. Kafa yapısı gençse, eleştiriye açıksa ve hep 'ben' demeyip 'biz' diyorsak zaten bunu aşarsınız. Kimse 'bunlar yapamaz, bunlar genç' demesin. Biz kimseye tabiri caizse esir olmayacağız. Bu kavramı da kimse saygısızlık olarak kabul etmesin. Ekip çalışması içinde olacağız. Bazı alışkanlıkların değişmesi lazım. Biz kimseye, gazetecilere telefon açıp da birşeyleri sızdırmayız.'' Aydın, oluşturdukları aday kurulda yer alan diğer isimleri şu an için açıklamak istemediğini belirterek, ''Bu arkadaşların hakemliğini tartışabilirsiniz, basına uzak yakın diyebilirsiniz ama insani ve vicdani yönden çok düzgün kişiler olduğunu göreceksiniz'' dedi. 
     
     SARVAN ''HAKEMLİK, EN GÜVENİLİR KURUMLARDAN BİRİSİ OLACAK'' 
     Türk hakemliğinin yurtdışında ve yurtiçinde hak etmediği yerde olduğunu belirten başkan adayı Sarvan, ortaya çıkış nedenlerinin de bu durumu düzeltmek olduğunu kaydetti. 
     Türk futbolunun Dünya Kupası ve Avrupa kupalarında temsil edildiğini ancak Türk hakemlerin bu düzeye ulaşamadığını kaydeden Sarvan, ''İnanıyorum ki, atılacak adımlardan sonra 6 yıl sonra Türk hakemleri de oralarda olacaktır. Hakemlik Türkiye'de en güvenilir kurumlardan birisi olacaktır''dedi. 
     Mevcut sistemde, kişilerden çok sistemden kaynaklanan sıkıntılar olduğunu vurgulayan Sarvan, göreve getirildiklerinde MHK'de yapacakları yeniliklerle ilgili şunları söyledi 
     '' İlk yapılması gereken kurumsallaşmaktır. Hesabını veremeyeceğimiz hiçbir şey yapmayacağız. Gözlemci raporlarının açıklanmasını hedefliyoruz, daha objektif düzenlenmeleri için. Hukuka engel yoksa, disiplin raporlarının da açıklanmasından yanayız. Gözlemci raporlarının internet vasıtasıyla e-maille göndermesini sağlayacağız. Türkiye'de hakem sıkıntısı var. 3 büyük şehirde 2 yılda bir hakem kursu açılıyor. Diğer şehirlerde de daha seyrek açılıyor. Dolayısıyla, hakem kadrolarına gelenler büyük ölçüde tesadüfen geliyorlar. Bölgesel olarak her yıl hakem kursu açarak, yetenekli insanlara yol açmak istiyoruz. Geçmişle hesaplaşarak kimseyi suçlamak gibi bir problemimiz yok. Sadece hakemliği bulunduğu noktadan daha ileriye götürmek için bu göreve talibiz.'' EPAK üyesi olarak 3.5 yıl Bülent Yavuz ile görev yaptığını hatırlatan Sarvan, ''Tamamen sistemden kaynaklanan bir takım spekülasyonlar oluyor. Sistemde boşluk olduğu zaman, insanları keyfi birtakım kararlar vermeye yönlendiriyorsunuz. Daha doğrusu verdiği her kararın altında keyfiyet arayabilirsiniz. O zaman da tartışmaya açık olur. Mümkün olduğu kadar kriterleri yazılı hale getireceğiz'' dedi. 
     Hakem atamalarından kaynaklanan tartışmalar konusunda yöneltilen bir soruya da Sarvan, ''Kesinlikle dışarıdan telkin yoluyla, atamalarda vesairede birşey yapılmayacağını iddia ediyoruz'' diyerek yanıt verdi. 
     
</TEXT>
</DOC>
