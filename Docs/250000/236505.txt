<DOC>
<DOCNO> 236505 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/01/son/sonspo21.html </URL>
<DATE> 2004/05/01/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
İtalya'da düğüm çözülüyor Milan-Roma... 
</HEADLINE>
<TEXT>

     İtalya'daki futbolseverler yarın TSİ 16.00'da oynanacak AC Milan-AS Roma maçına kilitlendi. 
     Maçı AC Milan'ın alması, halen 76 puana sahip olan kırmızı-siyahlıların lig şampiyonluğunu resmen ilan etmeleri anlamına gelecek. Kırmızı-siyahlıların yenilgisi ise şu anda 70 puana sahip olan AS Roma için matematiksel bazda son anda da olsa şampiyonluğu kapabilme umudunun doğması olacak. 
     Biletlerin günlerce önceden tükendiği karşılaşmanın, dünyada 1,5 milyar kişi tarafından izlenmesinin beklendiği ileri sürüldü. Hakem Messina'nın yöneteceği karşılaşma öncesinde her iki teknik direktör de iddialı konuştu. 
     Teknik direktör olarak AC Milan'da ilk şampiyonluğu yaşamaya hazırlanan Carlo Ancelotti, ''Maç için sabırsızlanıyorum. Dengeli bir maç olacağını düşünüyorum. Özellikle son dakikalar belirleyici olabilir. Sonucu hep beraber göreceğiz'' dedi. 
     AS Roma Teknik Direktörü Fabio Capello ise umutlu olduğunu belirterek, şöyle konuştu 
     ''Milan bu sezon iyi oynadı. Ama 76 puana sahip Milan'ın halen şampiyonluğu garantileyememiş olması da Roma sayesindedir. Milan'ı yemek benim için şampiyonluğu kapma umudunun doğması demektir.'' İstatistiklere göre AS Roma, San Siro'daki Giuseppe Meazza Stadı'nda 18 yıldan beri AC Milan karşısında galibiyet elde edemiyor. Sarı-kırmızılıların Milano'da AC Milan'ı 1-0'lık skorla yenmeleri en son 23 Mart 1986'da gerçekleşmişti. 
     
</TEXT>
</DOC>
