<DOC>
<DOCNO> 246430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/09/son/sondun01.html </URL>
<DATE> 2004/06/09/ </DATE>
<TIME> 08.40 </TIME>
<AUTHOR>  </AUTHOR>
<HEADLINE>
Hamid Karzai, Ronald Reagan'ın cenaze törenine katılacak... 
</HEADLINE>
<TEXT>

     Afganistan Devlet Başkanı Hamid Karzai'nin, Cuma günü defnedilecek eski ABD başkanlarından Ronald Reagan'ın cenaze törenine katılacağı bildirildi. 
     Devlet başkanlığı bildirisinde, ABD'nin Georgia eyaletindeki Sea Island bölgesindeki G-8 toplantısı için dün ABD'ye gelen Karzai'nin, Reagan'ın cenaze törenine katılacağı ve daha sonra 15 Haziran'da Beyaz Saray'da Başkan George Bush'la biraraya geleceği belirtildi. 
     Bildiride öte yandan, Karzai'nin New York eyaletindeki Fort Drum'da, Afganistan'daki özgürlük operasyonuna katılan 10. Dağ Tümeni'ni ziyaret ederek askerlerle görüştüğü kaydedildi. 
     
     FİLİPİNLER, MARCOS'A İZİN VERMEDİ 

     Filipinler, eski diktatör Ferdinand Marcos'un eşi İmelda Marcos'un, Cuma günü defnedilecek Ronald Reagan'ın cenaze törenine katılmasına izin vermedi. 
     Filipinler mahkemesi, yolsuzluk yaptığı gerekçesiyle hakkında bir dizi dava açılan ve yurtdışına çıkmak için mahkeme kararına ihtiyaç duyan İmelda Marcos'un, Reagan'ın cenaze törenine katılma isteğinin, yazılı bir davetiyeye sahip olmadığı gerekçesiyle kabul edilmediğini açıkladı. 
     İmelda Marcos, Cumartesi günü ölen Reagan'ın yakın bir arkadaşı olduğunu ve telefonla davet aldığını iddia ederek, ABD'ye gitmek için izin istemişti. 
     İmelda, halkın, ordu desteğini de alarak 1986'da düzenlediği darbeye karşı olan Ronald Reagan'ın ölümünün ardından, ABD'nin Manila büyükelçiliğinin önüne çiçek bırakmıştı. 
     Hawai'de 1989 yılında ölen Ferdinand Marcos, Filipinleri idare ettiği dönemde milyarlarca doları zimmetine geçirmekle suçlanıyordu. 
     
</TEXT>
</DOC>
