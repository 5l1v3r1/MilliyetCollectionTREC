<DOC>
<DOCNO> 237784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/son/soneko08.html </URL>
<DATE> 2004/05/06/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Bilinçli modifiye otomobili daha güvenli yapıyor İşte incelikler... 
</HEADLINE>
<TEXT>

     Otomobillerinin performansını artırmak isteyen sürücülerin, 1 ile 10 milyar lira arası modifiye harcaması ile daha konforlu ve güçlü araca sahip olabiliyor. 
     Otomobil sayısının artmasına paralel olarak otomobillerin performansını artıran modifiye firmalarının da sayısı yurt genelinde artış gösterdi. 
     Modifiye firmaları, motor manifoltları, egzoz sistemi, enjeksiyon çipleri ve hava filtrelerinde değişiklik yaparak performansı, fren diskleri, helezon kitleri ve kamlardaki değişiklikle de yol tutuş güvenliğini artırdıklarını belirtiyorlar. 
     Motor çipi, egzoz ve hava filtreleri üzerinde yenilemeler yaparak aracın gücü 20 beygir artırılabiliyor. Ek beygir gücünün maliyeti ise 1.5 ile 2 milyar lira arasında değişiyor. 
     Adana'da bir modifiye firması yetkilisi ve sahibi Fethi Çetindağ, modifiyenin bir tutku olduğunu, hemen her meslek grubundan müşterilerinin bulunduğunu söyledi. 
     Modifiyenin sadece bu konuda eğitim alan kişiler tarafından yapılması gerektiğini ifade eden Çetindağ, ''bilinçli modifiye, otomobili daha güvenli yapar. Buna karşın talepte bulunan ve bu işi yapan kişi bilinçsiz olursa ortaya maddi ve manevi anlamda kötü sonuçlar çıkabilir'' dedi. 
     Çetindağ, en fazla beygir gücünü yükseltme ve araç yüksekliğini düşürmek için kendilerine talep geldiğini belirterek, yapılan çalışmalarla ilgili şu bilgileri verdi 
     ''Araç yüksekliğini düşürmek için amortisör ve helezon kitlerindeki yenilemelerle ağırlık merkezini aşağıya kaydırıyoruz. Fren disklerindeki delikleri daha büyük kullanarak soğumalarını kolaylaştırıyoruz. Bu da güvenli bir yol tutuşu sağlıyor. 
     Ayrıca, lastik ve jantlarda yapılan değişiklik de otomobilin güvenliği için büyük önem taşıyor. Lastik ve jantlarda daha geniş taban ve daha düşük profiller kullanıyoruz. Enjeksiyon çipleri ve motor manifoltları ve headerlardaki değişiklikle güçlü bir motor elde edilebiliyor.'' Otomobil fiyatlarının üzerinde para harcayarak iç ve dış görünümde değişiklik yaptıran ''otomobil tutkunları''nın olduğunu kaydeden Çetindağ, şöyle devam etti 
     ''Dış ve iç görünüşe önem veren çok kişi var. Body kitleri, arka rüzgarlık, vites topuzları, pedallar ve paspas gibi eşyalara yüksek ücretler ödeyenler oluyor. Murat 124 marka otomobili 1 milyar liraya alan bir kişi, sadece 1.5-2 milyar lira janta para harcıyor.'' 

     
</TEXT>
</DOC>
