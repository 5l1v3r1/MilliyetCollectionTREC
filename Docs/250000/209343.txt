<DOC>
<DOCNO> 209343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/18/ekonomi/eko01.html </URL>
<DATE> 2004/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Uçakta KDV pazarlığı 
</HEADLINE>
<TEXT>

   Maliye Bakanı Unakıtan, Suudi Arabistan gezisine katılan işadamlarının 'KDV indirilsin' baskısına karşı, 'Bir puan indirim bize 300 trilyona mal olur' dedi 
      Abdullah Karakuş CİDDE 
   
   Başbakan Recep Tayyip Erdoğan'ın 5. Cidde Ekonomi Zirvesi için 260 kişilik heyetle gittiği Suudi Arabistan yolculuğunda işadamları ile Maliye Bakanı Kemal Unakıtan arasında Katma Değer Vergisi KDV pazarlığı yaşandı. 
   Cidde'ye üç saat süren uçak yolculuğunda işadamları Unakıtan'ı ablukaya alarak, 'KDV'de uygun bir indirim' istedi. İndirim yapmaları halinde kayıplarının ne olacağını araştırdıklarını söyleyen Unakıtan ise "Bu konu tartışılıyor. Üzerinde iyi çalışmak zorundayız. Eğer kaybımız çok olursa indirimi yapamayız. Çünkü mali disiplini bozamayız" diye konuştu. Gıda ürünlerinde KDV indirimi olmasını isteyenlere de Unakıtan, "Gıdada bir puan düşürsek bu 300 trilyon demektir. Şu anda inceleme safhasındayız" karşılığını verdi. 
   
   'Bin 501 olmaz' 
   Unakıtan, gelirinin bin 500 doların altında olan illere teşvik verilmesine yönelik tasarı konusunda da rakamda değişikliğe gitmeyeceklerini açıkladı. Milletvekillerinden "birkaç dolar artırın" taleplerinin geldiğini hatırlatan Unakıtan, "Bin 501 yapsak, bu defa niye bin 551 olmadı, derler. Onun için değişmeyecek" dedi. 
   TOBB Başkanı Rifat Hisarcıklıoğlu, zehirlendiği için geziye katılamadı. Özelleştirmelerde başarılı olunamadığını belirtirken, Unakıtan'a önceki gün "Babalar gibi satamadık" diye laf atan Hisarcıklıoğlu'nun sözleri, uçakta esprilere neden oldu. 
   
   Hisarcıklıoğlu'na ahım tuttu 
   Hisarcıklıoğlu'nun gelmemesini işadamlarına örnek gösteren Unakıtan, "Görüyorsunuz gelemedi. Bana böyle dediği için hastalandı. Ahım tuttu" dedi. 
   Unakıtan, birçok işadamının talebini de esprili bir üslupla, "Gazetecilerin yanında böyle şeyler istemeyin. Şimdi yazarlar, daha dikkatli olun" diye geri çevirdi. 
   
   Erbakan'ın 'aslanları' Erdoğan'ın uçağında    Erdoğan'ın gezisine, kapatılan Fazilet Partisi lideri Necmettin Erbakan'ın MÜSİAD'a alternatif olarak kurdurduğu 'Anadolu aslanları' diye nitelenen ASKON'dan rekor seviyede katılım oldu. ASKON üyesi, Hüseyin Yüzbaşıoğlu, Mehmet Alp Delimollaoğlu, Ramazan Şahin, Rıza Şahin, Alim Sudaş, Hüseyin Dinçel, Mehmet Naci Tekinkaya, Ahmet Öztürk, Ziya Yılmaz, Eyüp Aksu, Ramazan Nazlı, Ali Peru'nun yanı sıra geziye katılan işadamlarından bazıları şunlar Albaraka Türk Özel Finans Kurumu'ndan Mustafa Latif Topbaş, Osman Akyüz, Adnan Büyükdeniz, Albayraklar Şirketler Grubu'ndan Ahmet Albayrak, İslam Kalkınma Bankası İcra Direktörü'ndan Selim Cafer Karataş, MÜSİAD Genel Başkan Yardımcısı ve yönetim kurulu üyeleri. 
   
   İçki servisi yapılmadı 
   Erdoğan'ın önceki tüm gezilerinde içki servisi yapılmasına karşın, Suudi Arabistan gezisinde uçakta içki servisi yapılmadı. Geziye katılanlara balıkla birlikte portakal suyu, kola ve fanta ikram edildi. 
   
   Umre konuştular 
   Üç saatlik uçak yolculuğu sırasında Erdoğan uyurken, işadamları, "uygun bir fırsatta umre yapmayı" tartıştı. Konya Ticaret Odası Yönetim Kurulu Başkan Vekili Mustafa Kabakçı, işadamlarıyla sohbet ederken, "Umreye gideriz" dedi. Bazı işadamları ise umre ile ilgili bilgileri içeren kitaplar okudu. 
   
   
</TEXT>
</DOC>
