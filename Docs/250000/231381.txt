<DOC>
<DOCNO> 231381 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/son/sonspo25.html </URL>
<DATE> 2004/04/14/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Erzik Ulusoy, büyük bir talihsizlik yaptı, pişman olduğu inancındayım 
</HEADLINE>
<TEXT>

     Avrupa Futbol Federasyonları Birliği UEFA Asbaşkanı Şenes Erzik, Futbol Federasyonu Başkanı Haluk Ulusoy'un kendisi hakkındaki eleştirilerinden dolayı kırgın ve üzgün olduğunu belirterek, ''Büyük bir talihsizlik yaptığı, pişman olduğu inancındayım'' dedi. 
     Kadir Has Üniversitesi Cibali Yerleşkesi'nde gerçekleştirilen ''Futbol Sohbetleri''nde Trabzonspor Kulübü Başkanı Atay Aktuğ ve Samsunspor Kulübü Başkanı İsmail Uyanık ile birlikte bu ay ki konuklar arasında yer alan Şenes Erzik, burada öğrencilerin sorularını yanıtladı. 
     Erzik, Futbol Federasyonu Başkanı Haluk Ulusoy'un, Ali Aydın'ın hakemliği bıraktığı basın toplantısında kendisi hakkındaki açıklamalarının hatırlatılması üzerine, Ulusoy'un bu açıklamalarından dolayı kırgın ve üzgün olduğunu vurgulayarak, şöyle konuştu 
     ''Beni tanıyanlar tarzımı bilir. Ben bilimselliğe çok kıymet veririm, benim hayat ilkem bu. Bilimsel olarak birçok şeyi çözüme götürebilirsiniz. İnsan ilişkileri de böyle. Salt hodri meydanla, meydan okumayla bu işlerin olmayacağı kanaatini taşıyorum. Aksi olsaydı, bugün seçimle işbaşında bulunduğum dünya çapındaki mevki yi de herhalde zorla, meydan okuyarak elde edemezdim. 
     Haluk Ulusoy, benim federasyonlarımda, benle birlikte görev yapmış bir arkadaşımız. Yetişme tarzından düşünce tarzına kadar benle aynı düşünmek zorunda olmayan bir arkadaşımız. Ama futbolun içinde olduğu sürece, Türkiye Futbol Federasyonu makamı, hele de başkanlık makamı benim için çok önemli bir makamdır. Elbette orada oturan insanın sözlerine, düşüncelerini açıklarken hitap şekline çok dikkat etmesi gerekir. Haluk Ulusoy'un o konuşmasında büyük bir talihsizlik yaptığı inancındayım. Kendi adına da, Türk futbolu adına da, Türkiye'deki ortam adına da... Pişman olduğu inancındayım. Düşüncem o. Cevap vermemekle doğru yaptığım inancındayım. Çünkü polemik konusu yaratmak istemiyorum. Türk futboluna zarar vermek istemiyorum. Bir de unutmamamız gereken bir nokta var. Ben Türkiye Futbol Federasyonu'nun genel kurulu tarafından seçilmiş ilk ve tek onursal başkanıyım. Benim konuşmalarıma, ilişkilerime çok dikkat etmem gerekiyor.'' 
     
     ''DÜNYA FUTBOLU ETİK AÇIDAN EROZYONA UĞRUYOR'' 
     UEFA Asbaşkanı Şenes Erzik, dünya futbolunda masa başı oyunları tamamen ortadan kaldırmanın, diğer spor branşları ve sektörlerde olduğu gibi mümkün olmadığını söyledi. Dünya futbolunun hızla maddi açıdan üst düzey rakamlara ulaşmakla birlikte, ahlaki açıdan birtakım erozyonların içinde olduğunu vurgulayan Erzik, şöyle devam etti 
     ''Bu derece kapsamlı mali yapısı olan bir konuyu tamamen etik kurallar içinde, hiç aksama olmadan kontrolünüzde tutmak mümkün değil. Bu bir gerçek. Dolayısıyla diğer branşlarda, sektörlerde de olduğu gibi tümüyle kontrol etmek ne FIFA, ne UEFA, ne federasyonların, ne de kulüplerin kendi olanakları içinde yapabilecekleri bir şey değil. Ama topluma örnek davranışlar içinde olmak her zaman yapılabilecek bir şey.'' 
     
     LİGDE ŞAİBE İDDİALARI 
     Şenes Erzik, Birinci Süper Futbol Ligi'nde özellikle son haftalarda ortaya atılan şaibe iddialarıyla ilgili görüşlerinin sorulması üzerine de şöyle konuştu 
     ''Daha profesyonel, şeffaf mali ve idari yapılar oluşursa, bu iddialar gündeme gelmez. Örneğin x takım ligin bitimine 5-6 hafta kala 10 puan farkla lider olsaydı, atmosfer bu derece gerilmezdi. Türkiye'de futbolu yönetenler dürüst, şeffaf olmalı. Konuşmalarına çok dikkat etmeli. Yöneticilerin vereceği bir beyanatla ortamın nasıl gerildiği ortada. Maalesef son 2 haftada, tabii ki hakem hataları da var, ama kulüp başkanlarının konuşmalarından dolayı böyle bir ortam oluştu. Yol yakınken bundan vazgeçmeleri lazım.'' Erzik, göreve geldiği günden bu yana sergilediği tavırlarıyla örnek olarak gösterdiği Trabzonspor Kulübü Başkanı Atay Aktuğ'u bu konudaki hassasiyeti nedeniyle kutlarken, diğer kulüplere örnek olmasını istedi. 
     Şenes Erzik, bir soru üzerine de Futbol Federasyonu başkanlığı için aday olmadığını, Avrupa futbolunda çok önemli bir konumda bulunması nedeniyle bundan sonraki hedefinin UEFA başkanlığı olması gerektiğini sözlerine ekledi. 
     
     AKTUĞ ''FENERLİLER HEVESLENMESİN'' 
     Trabzonspor Kulübü Başkanı Atay Aktuğ, takımına güvendiğini, bu sezon da, bundan sonraki sezonlarda da hedeflerinin şampiyonluk olduğunu söyledi. 
     Paneli izleyen öğrenciler içinde Fenerbahçe formalı gençlerin çoğunlukta olduğunu gören Aktuğ, ''Allah izin verirse, Allah bizi utandırmazsa, bu yıl da istediğimiz sonuca ulaşacağız, ondan sonraki yıl da ulaşacağız, ondan sonraki yıl da ulaşacağız, ondan sonraki yıl da ulaşacağız, ondan sonraki yıl da ulaşacağız... Fenerliler hiç heveslenmesin bundan sonraki seneler için'' dedi. 
     Transferin gözdeleri Fatih Tekke ve Gökdeniz Karadeniz'i bırakmaya niyetleri olmadığını bir kez daha yineleyen başkan Aktuğ, ''Futbolculuklarının yanı sıra, etik açıdan da gerçekten bulunmaz insanlar. Bütün kulüpler kendi bünyesinde bulundurmak istiyor, bu gayet doğal. Ancak aynı düşünceyi biz de taşıyoruz. Bırakmayı düşünmediğimizi defalarca söyledik. Ama futbol piyasası sadece kulüplerden oluşmuyor. Menajerler var, başkaları var, medya var. Biz bu 2 futbolcuyu önümüzdeki yıl bırakmak niyetinde değiliz'' dedi. 
     ''Bu yıl belki şampiyon olacağız, ama Fenerbahçe'yi yenmeden şampiyon olacağımız için yeterince sevinemeyeceğiz'' diyen Atay Aktuğ, şöyle devam etti 
     ''Şu anda şampiyonluk sözünü etmek istemiyoruz, temkinli davranıyoruz. Önümüzdeki maçları tek tek düşünüyoruz. Biz kendi işimize bakıyoruz ve mutlu sona ulaşacağız diye düşünüyoruz.'' Göreve gelirken ana hedeflerinin camiadaki dargınları, küskünleri biraraya getirmek olduğunu anlatan Aktuğ, bunu da büyük ölçüde başardıklarını, başarıya aç bir teknik adamla çalıştıklarını, çok iyi ve temkinli gittiklerini belirtti. Aktuğ, ligdeki şaibe iddialarıyla ilgili olarak da, ''Son haftalarda kulüp başkanları komplo teorileri uydurmaya başladı. Bunun doğru olduğuna inanmak istemiyoruz. Ligin başında da, ortasında da olduğu gibi yine hakem hataları yapılıyor. Ancak ligin sonuna doğru tansiyon arttığı için böyle olduğu inancındayım. Hakem hataları her maçta oluyor. Bu da gayet doğal. Ancak sonucu etkilememeleri lazım. Sahada futbol oynamadan başarı bekleyen takımlar ve yöneticiler var'' dedi. 
     
     UYANIK ''FENERBAHÇE'Yİ YENMEYE GELİYORUZ'' 
     Samsunspor Kulübü Başkanı İsmail Uyanık, hafta sonunda İstanbul'da karşılaşacakları lider Fenerbahçe'yi yenmek için ellerinden geleni yapacaklarını söyledi. 
     Uyanık, ''Samsunspor'a yakışan, gelip burada Fenerbahçe'yi yenmektir. Ligin ilk yarısında bu onura ulaştık. Fenerbahçe'yi yenecek durumdayız, yenmeye geliyoruz. Umarım bu şeref ve gurura ulaşırız'' diye konuştu. 
     Türkiye liglerinde takımlar arasında inanılmaz bir haksız rekabetin yaşandığını savunan İsmail Uyanık, ''Bir tarafta 50 milyon dolarlık bütçelere ulaşan kulüpler, diğer yanda 3-4 milyon dolarla dönmeye çalışan kulüpler var. Bu ciddi bir sorun'' diye konuştu. 
     Teknik direktör Erdoğan Arıca'nın gelecek sezonki durumunun henüz netleşmediğini anlatan Uyanık, sezon sonuna kadar bekleyeceklerini vurgulayarak, ''Kalırsa çok memnun oluruz, giderse de Ertuğrul Sağlam'ın O'nun boşluğunu dolduracağına inanıyoruz'' dedi. 
     Uyanık ayrıca, futboldaki şaibe iddialarıyla ilgili olarak da, ''Futbolda rant çok büyük. Bozuk düzen de var. Herkesin öncelikle kendi kapısının önünü temizlemesi lazım. Öncelikle bizler haksız kazanç içinde olmamalıyız'' şeklinde konuştu. 
     
</TEXT>
</DOC>
