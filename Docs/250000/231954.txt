<DOC>
<DOCNO> 231954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/16/son/sondun26.html </URL>
<DATE> 2004/04/16/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Sakın Sabancı The Guardian'ın "portreler" köşesinde... 
</HEADLINE>
<TEXT>

     İngiltere'nin en saygın gazetelerinden biri olan The Guardian, bugünkü ''Portreler'' köşesinde, geçen hafta yaşama veda eden ünlü işadamı Sakıp Sabancı'ya geniş yer ayırdı. 
     The Guardian'ın, yaşamını yitiren ünlülerin öykülerine yer verdiği sayfasında, Sabancı'nın hayırseverliği ve ticari dehasıyla, Türkiye'nin en zengin adamı olduğu belirtildi. 
     Sabancı'nın şahsi servetinin 3,2 milyar dolar civarında tahmin edildiği ve Sabancı Holding'in dünyanın en büyük aile işletmeleri arasında 85. sırada olduğu aktarılan yazıda, ''O, bu yanının dışında pek çok Türk için esprili, yerel bir tipti ve medya ışıklarını severdi. Sakıp Ağa adıyla anılırdı, bu yanını vurgulamak için de yerel ağzı kullanıp kökleriyle olan bağlarını koparmadığını gösterirdi'' denildi. 
     Sakıp Sabancı'nın özgeçmişine yer veren Guardian, Sabancı'nın büyük aile holdinginin ''sürücü koltuğunda'' bulunduğunu ve Türkiye'de çok önemli vakıf faaliyetlerine imza atarak sağlık, eğitim ve kültür alanında önemli hayırlar yaptığını kaydetti. 
     Sabancı'nın, TV dizileri ve dizi yazılar yoluyla yaşamının ayrıntılarını halkla paylaştığını, ünlü işadamının ''politikaya soyunacağı'' yolunda sık sık söylentiler çıkmasına karşın, bütün yaşamı boyunca aktif siyasetten uzak durduğunu belirten Guardian gazetesi, ''Bunun yerine iş dünyasının sözcülüğünü üstlenmekle yetindi'' diye yazdı. 
     Sakıp Sabancı'nın 1980'li yıllarda ABD'de iki kalp ameliyatı geçirdiğini, 1996 yılında kardeşi Özdemir Sabancı'yı bir terör saldırısında kaybettiğini hatırlatan Guardian, ''Bu ölüm, aslında sağlık açısından hiçbir zaman tam olarak toparlanamamış olan Sakıp Sabancı için büyük bir darbe oldu'' yorumunda bulundu. 
     Sabancı'nın bu olaydan sonra suç kurbanları için kampanyalar yürüttüğünü belirten Guardian, ünlü işadamının son yıllarının yine büyük hedeflere yönelik mücadelelerle geçtiğini anlattı. Bu hedeflerden birinin Sabancı Üniversitesi olduğunu yazan gazete, bir diğer hedefin de Bebek semtindeki ünlü Atlı Köşk'ün bir müzeye dönüştürülmesi olduğunu bildirdi. 
     
</TEXT>
</DOC>
