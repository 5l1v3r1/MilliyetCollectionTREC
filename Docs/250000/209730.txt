<DOC>
<DOCNO> 209730 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/19/son/sontur23.html </URL>
<DATE> 2004/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Adalet Bakanı'ndan Neşter-2 operasyonu ile ilgili yorum... 
</HEADLINE>
<TEXT>

     Adalet Bakanı Cemil Çiçek, Türkiye'de ayrıcalıklar demokrasisi bulunduğunu, milletvekili dokunulmazlıkları da dahil olmak üzere bu ayrıcalıkların gözden geçirilmesi gerektiğini söyledi. 
     Çiçek, Türkiye Adalet Akademisi'nin eğitime başlaması dolayısıyla Hakimevi'nde düzenlenen törenden ayrılırken, gazetecilerin sorularını yanıtladı. 
     Cemil Çiçek, bazı davalara ilişkin yargı sürecini etkilemeye yönelik girişimlerde bulunulduğu iddiaları ve Neşter Operasyonu hakkındaki soru üzerine, yargının bütün taraflarını ilk kez biraraya getiren toplantıda, herkesin görüşünü dile getirdiğini söyledi. 
     ''Biz belli bir çerçevede ve standartta olmak üzere ülkenin her meselesinin konuşulmasının, tartışılmasının demokrasinin gereği olduğunu, ülkemizin yararına olduğunu ve bundan Türkiye'nin faydalanacağını düşünüyoruz'' diyen Çiçek, törende Ankara Üniversitesi Bankacılık ve Ticaret Araştırma Enstitüsü Müdürü Prof. Dr. Yaşar Karayalçın'ın Türk hukuk tatbikatı ile ilgili çok yararlı bir konuşma yaptığını kaydetti. 
     Basının, belli konuları belirli bir çerçevede tutması gerektiğini ifade eden çiçek, şöyle konuştu 
     ''Bu söylediklerimin yarın nasıl ve ne şekilde değerlendirileceğini doğrusu garanti edemiyorum. Bu olay ilk başladığı günde hemen gruplarla ilgili falanca grup, filanca grup diye değerlendirmeniz oldu. Halbuki sonra savcı açıklama yaptı Bunun gruplarla alakası yok diye. Bu gruplar dediğiniz Türk iş hayatında olan, birçoğunun borsada hisse senedi bulunan, ticari itibarı olan kişiler. Bir günlüğüne dahi olsa, konuyla alakası olmayan tarzda bu neviden yayınlar yapıldığı takdirde bunun insanların kazançları da dahil olmak üzere her şeye olumlu ya da olumsuz etkileri oluyor. Onun için sorduğunuz bu operasyonla ilgili olarak benim söyleyebileceğim çok fazla şey yok. Sebebi gayet açık. Çünkü bir yargı mensubu olan DGM savcısı, bir soruşturma vesilesiyle kendi kanaatince bazı bilgilere ulaştığı kanaatiyle bir soruşturma başlatmıştır. Soruşturmanın boyutlarını da dikkate alarak bilgi vermesi gereken yerlere bilgiyi vermiş, sonra Usul Kanunu'nun kendisine tanıdığı yetkilere dayanarak soruşturma başlatmış ve kendisinin yetkisini aşan ve bir başka yargı mensubunun yetkisine giren konularda da talepte bulunmuştur.'' 
     
     ''USUL HUKUKUNA AYKIRILIK YOK'' 
     Şu ana kadar yapılan işlemde usul hukukuna aykırılığın söz konusu olmadığını belirten Çiçek, ''Bir yargı mensubu talepte bulunmuş, bir başka yargı mensubu o talebe o şekliyle itibar etmemiş, tahliye etmiştir. Bu süreç devam ediyor. Daha dava açılmadığına göre, bana ne olacağını ne biteceğini sormanız uygun olmaz'' diye konuştu. 
     ''Kol kırılır yen içinde kalır mantığıyla bu iş çözülmez diyordunuz. Bugün de bu endişeleri taşıyor musunuz '' sorusu üzerine Çiçek, Türkiye'de ''ayrıcalıklar demokrasisi'' bulunduğunu ifade ederek, her kesimin kendine göre ayrıcalıkları olduğunu söyledi. 
     Bu ayrıcalıkların gözden geçirilmesi gerektiğini belirten Çiçek, ''Bu işin içinde milletvekili dokunulmazlıkları da dahil olmak üzere...'' dedi. 
     Çiçek, Kol kırılır yen içinde kalır atasözünün neredeyse hayat felsefesi haline geldiğini kaydetti. 
     ''Neşter Operasyonu-2'' kapsamında Adalet Bakanlığı'na ulaşan bilgi ve belge olup olmadığını soran bir gazeteciye Çiçek, ''Onları siz kendiniz yazıyorsunuz'' yanıtını verdi. 
     
</TEXT>
</DOC>
