<DOC>
<DOCNO> 238664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/10/dunya/adun.html </URL>
<DATE> 2004/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Çeçenistan'da toplu suikast 
</HEADLINE>
<TEXT>


Grozni'de bir stattaki askeri geçit töreni sırasında VIP tribününün altında patlayan mayın, Devlet Başkanı Ahmed Kadirov ve 31 kişinin ölümüne, en az 50 kişinin de yaralanmasına yol açtı 

CENK BAŞLAMIŞ Moskova 


Kafkasya'nın en sancılı bölgesi Çeçenistan'da Başkan Ahmed Kadirov ve diğer bazı üst düzey yetkililer başkent Grozni'deki Dinamo Stadı'nda yapılan bir askeri geçit töreni sırasında meydana gelen şiddetli patlamada hayatını kaybetti. 
Sonuçları açısından Çeçen tarihinin en önemli saldırılarından biri olan suikast, Sovyetler'in 2. Dünya Savaşı'nda kazandığı zaferin yıldönümü nedeniyle düzenlenen törende, Kadirov'un konuşmasını tamamlamasından birkaç dakika sonra, oturduğu VIP tribününde meydana geldi. Törene Çeçenistan'ın bütün üst düzey yöneticileri ve kalabalık bir halk topluluğu katılmıştı. 
Güvenlik kuvvetlerinin patlamanın ardından havaya ateş açması paniği daha da artırdı. Rus NTV kanalı, korumalarının kolları arasında yüzü kan içinde hareketsiz yatan Kadirov'un görüntülerini ekrana getirdi. 

Rus generalin bacağı koptu 
Çeçen yetkililerin uzun süre yalanlamasına karşın Kadirov'un öldüğü doğrulandı. Rusya Devlet Başkanı Vladimir Putin, oğlu Ramazan Kadirov'la Kremlin'de yaptığı görüşmede, Ahmed Kadirov'un hayatını kaybettiğini, ancak yenilmediğini belirtti ve kendisinden "kahraman" diye söz etti. Putin, teröristlerin hesap vermesinin kaçınılmaz olduğunu söyledi. 
Önce patlamada öldüğü haberi yayılan Kuzey Kafkasya'daki Rus birliklerinin komutanı General Valeriy Baranov'un ağır yaralandığı ve bir bacağının koptuğu açıklandı. Patlamada ölenler arasında Parlamento Başkanı Hüseyin İsayev ve bazı bakanlarla İngiliz Reuter Ajansı'nın yerel muhabiri de var. 
32 olarak açıklanan ölü sayısının daha da artabileceği söyleniyor. 50'den fazla yaralı arasında ise, İçişleri ve Maliye bakanları ile çok sayıda üst düzey yetkili bulunuyor. 
Çeçen İçişleri Bakanlığı yetkilileri, patlamaya, Kadirov'un oturduğu tribüne yerleştirilen mayının yol açtığını, yapılan aramada ikinci bir mayının daha bulunduğunu açıkladı. 
Ayrılıkçı Çeçen kaynakları ise, saldırının bir kadın intihar eylemcisi tarafından düzenlendiğini duyurdu. Cumhuriyetteki Rus askeri varlığına karşı savaşan eski Başkan Aslan Mashadov ve taraftarları Moskova'nın desteklediği Kadirov'dan "hain" diye söz ediyordu. 



</TEXT>
</DOC>
