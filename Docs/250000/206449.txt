<DOC>
<DOCNO> 206449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/05/ekonomi/eko02.html </URL>
<DATE> 2004/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
'Enflasyon belası bitti önümüz hızla açılıyor' 
</HEADLINE>
<TEXT>

   Eczacıbaşı Holding Yönetim Kurulu Başkanı Bülent Eczacıbaşı, Türkiye'nin enflasyondan kurtulma sürecine girdiğini, yatırımların önünün açıldığını kaydetti 
      
   Eczacıbaşı Holding Yönetim Kurulu Başkanı Bülent Eczacıbaşı, Eczacıbaşı Topluluğu'nun 2004 yılına iyimser baktığını belirterek "Çünkü Türkiye, enflasyon belasından artık kurtuluyor" dedi. 
   Grubun 2003 yılını iyi geçirdiğini, ihracatta atılım ve yatırımların artışı açısından aşama kaydettiğine dikkat çeken Bülent Eczacıbaşı, "Enflasyonun düşmesi bizler açısından çok olumlu şeyleri beraberinde getirecek" dedi. 
   
   Yeni yatırımlar kapıda 
   Faizlerin de düşmesiyle daha olumlu bir yatırım ortamının ortaya çıkacağına işaret eden Bülent Eczacıbaşı, "Yatırımlarımız açısından topluluk stratejisini sürdüreceğiz. İçinde bulunduğumuz konularda daha fazla dışa açılmaya, daha fazla ülkede ürün çeşitlendirmeye, yenilikçiliğe, yeni ürünler geliştirmeye çalışacağız. Bu alanlarımızı güçlendirmek bizim için öncelikli'' diye konuştu." 
   Geçmiş yıllarda Eczacıbaşı Topluluğu'nun dönemsel projeksiyonlarında bazı yanılmalar yaşadıklarını, ancak, resmi hedeflerin daha çok yanıldığını dile getiren Bülent Eczacıbaşı, "Son 1-2 yıl bunun dışında oldu. Hakikaten çok iyimser beklentiler yaratan ve bizim varsayımlardan daha iyi gerçekleşmelerle karşılaştık. Bu yönde benim iş hayatımda hatırladığım çok az istisna vardır. 2004'de de inşallah öyle olur" diye konuştu. 
   
   2004 hedefleri    Eczacıbaşı Topluluğu'nun 2003 yılı cirosunun 1.6 milyar doları aşması ve dolar bazında yüzde 12 büyümesi bekleniyor. Topluluğun 2003 ihracatı da 250 milyon doları aşacak. Topluluğun Türkiye'ye ilişkin 2004 yılı tahminlerinde büyüme yüzde 5 olarak öngörülürken, TÜFE'de enflasyonun AralıkAralık döneminde yüzde 16, bu dönemdeki sepet devalüasyonun yüzde 21 olacağı varsayılıyor. Ayrıca, 2004 sonunda dolar kuru tahmini 1 milyon 790 bin lira,Euro kuru tahmini de 2 milyon 150 bin lira olarak duyuruldu. 2004'de Topluluğa ilişkin tahminlerde, büyüme hedefi yüzde 13, ciro hedefi 1.8 milyar dolar ve ihracat hedefi de 280 milyon dolar olarak öngörüldü. 
   
   
</TEXT>
</DOC>
