<DOC>
<DOCNO> 217823 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/25/son/sontur39.html </URL>
<DATE> 2004/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
TCK değişiyor Alkol veya uyuşturcu alarak araç kul... 
</HEADLINE>
<TEXT>

     Alkol veya uyuşturucu alarak araç kullanan kişi, 2 yıl kadar hapis cezasına çarptırılacak. 
     TBMM Adalet Alt Komisyonu, Türk Ceza Kanunu TCK Tasarısı üzerindeki çalışmasını bugün de sürdürdü. Komisyon, ''haberleşmenin engellenmesi'' konusunda yeni düzenlemeler yaptı ve Türkiye'de trafik kazalarının nedenleri arasında önemli yer tutan alkollü araç kullanılması veya emniyetli şekilde araç kullanılmamasının cezasını da artırdı. 
     Kara, deniz, hava veya demiryolu ulaşımının güven içinde akışını sağlamak için konulmuş her türlü işaretleri değiştirerek, konuldukları yerden kaldırarak, yanlış işaretler vererek, geçiş, varış, kalkış veya iniş yolları üzerine birşey koyarak ya da teknik işletim sistemine müdahale ederek başkalarının hayatı veya malvarlığı açısından tehlikeli olabilecek şekilde sevk ve idare eden kişi, 1 yıldan 6 yıla kadar hapis cezasına çarptırılacak. 
     Kara, deniz, hava veya demiryolu ulaşım araçlarını kişilerin hayatı ve malvarlığı açısından tehlikeli olabilecek şekilde sevk ve idare eden kişi hakkında 2 yıla kadar hapis cezası istenecek. 
     Alkol veya uyuşturucu madde etkisiyle veya başka bir nedenle emniyetli bir şekilde araç sevk ve idare edemeyecek olmasına rağmen araç kullanan kişi, 2 yıla kadar hapis cezasına çarptırılacak. 
     Trafik güvenliğini taksirle tehlikeye sokan kişiye de ceza getiriliyor. Buna göre, deniz, hava veya demiryolu ulaşımında, kişilerin hayatı, sağlığı veya malvarlığı bakımından bir tehlikeye taksirle neden olan kimse hakkında 3 aydan 3 yıla kadar hapis cezası istenecek. 
     
     Haberleşmenin engellenmesi 
     Kişiler arasında haberleşmenin hukuka aykırı olarak engellenmesi halinde 6 aydan 2 yıla kadar hapis veya adli para cezasına hükmolunacak. 
     Kamu kurumları arasındaki haberleşmeyi hukuka aykırı olarak engelleyen kişi, 1 yıldan 5 yıla kadar hapis cezasına çarptırılacak. 
     Her türlü basın ve yayın organlarının yayınının hukuka aykırı olarak engellenmesi durumunda da aynı ceza öngörülüyor. 
     
     Uçak kaçırmanın cezası 
     TCK Tasarısı'nda uçak kaçırmanın cezası artırılıyor. Mevcut düzenlemede 3 yıldan 5 yıla kadar olan hapis cezası, 5 yıldan 10 yıla kadara çıkarılıyor. 
     Cebir veya tehdit kullanarak ya da hileyle, kara ulaşım aracının hareket etmesini engelleyen, hareket halindeyken durduran veya gitmekte olduğu yerden başka yere götüren kişi, 1 yıldan 3 yıla kadar hapis cezasına çarptırılacak. Bu araç deniz veya demiryolu olursa verilecek ceza, 2 yıldan 5 yıla kadar hapis olacak. Cebir veya tehdit kullanarak ya da hileyle, uçak ya da helikopter gibi hava ulaşım araçlarının hareket etmesini engelleyen veya bu aracı başka yere götüren kişi, 5 yıldan 10 yıla kadar hapis cezasına çarptırılacak. 
     Bu suçların işlenmesi sırasında kişilerin hürriyetinin sınırlanması halinde de aynı ceza uygulanacak. Bu suçların işlenmesi sırasında kasten yaralama suçunun neticesi sebebiyle ağırlaşmış hallerin gerçekleşmesi durumunda, ayrıca kasten yaralama suçuna ilişkin hükümler de uygulanacak. 
     
     Kıta sahanlığı 
     Kıta sahanlığında veya münhasır ekonomik bölgede kurulmuş sabit platformu cebir veya tehdit kullanarak ya da hileyle ele geçiren, zapteden veya kontrolü altına alan kişi hakkında, 5 yıldan 15 yıla kadar hapis cezası istenecek. 
     Bu suçun işlenmesi sırasında kişilerin hürriyetinin tahdit edilmesi dolayısıyla ayrıca cezaya hükmolunacak. 
     Bu suçun işlenmesi sırasında kasten yaralama suçunun sonucu sebebiyle ağırlaşmış hallerin gerçekleşmesi durumunda, ayrıca kasten yaralama suçunun hükümleri uygulanacak. 
     
</TEXT>
</DOC>
