<DOC>
<DOCNO> 224182 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/21/son/sondun01.html </URL>
<DATE> 2004/03/21/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
İsrail askerleri 5 Filistinliyi öldürdü... 
</HEADLINE>
<TEXT>

     Gazze Şeridi'nin güneyinde, İsrail askerlerinin 5 Filistinliyi öldürdüğü bildirildi. 
     Filistin güvenlik kaynakları, helikopterlerle desteklenen İsrail askerlerinin, zırhlı araçlar ve ciplerle Han Yunus'un doğusundaki Abassan bölgesinde bir evi kuşattığını duyurdu. 
     Bölgede karşılıklı ateş açıldığı ve çatışmada aralarında bir kadının da bulunduğu 5 Filistinlinin öldüğü, 5 kişinin de yaralandığı belirtildi. 
     İsrail ordusunun açıklamasında, askerlerin Han Yunus yakınlarında, aranan bir eylemciyi yakalamaya çalıştığı, eylemciye ateş açılması sonucu, bu kişinin taşıdığı patlayıcının infilak ettiğinin sanıldığı kaydedildi. 
     Böylece ikinci Filistin İntifadası'nın başladığı 2000 yılının Eylül ayından bu yana bölgede şiddet olaylarında ölenlerin sayısı 3 bin 862'ye çıktı. Ölenlerin 2 bin 897'si Filistinli. 
     
</TEXT>
</DOC>
