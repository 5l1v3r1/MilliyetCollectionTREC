<DOC>
<DOCNO> 228396 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/04/son/sondun01.html </URL>
<DATE> 2004/04/04/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Slovakya... Cumhurbaşkanlığı seçiminde büyük sürpriz... 
</HEADLINE>
<TEXT>

     Slovakya'da dün yapılan cumhurbaşkanlığı seçiminin ilk turunu büyük sürprizle eski Başbakan Vladimir Meciar kazandı. 
     Erken genel seçim için halkoylamasının da eşzamanlı yapıldığı seçimde, oy verme oranı her iki seçimde de yüzde 50'yi bulmadığından erken genel seçim yapılma ihtimali ortadan kalktı. 
     Merkez Seçim Kurulu'nun açıklamasına göre, Meciar, oyların yüzde 32,7'sini aldı. İki turlu seçimin esas gözde adayı olarak gösterilen Dışişleri Bakanı Eduard Kukan elendi. Meciar'ın eski yardımcısı İvan Gasparoviç yüzde 22,3'le Meciar'la birlikte ikinci tura geçmeyi başardı. Favori Kukan çok az farkla, Gasparoviç'ten binde 2 az oyla, yüzde 22,1'le elendi. 
     17 Nisan'daki ikinci turda anayasaya göre en çok oyu alan Meciar ile Gasparoviç yarışacak. 
     Sonuç, Başbakan Mikulas Dzurinda için sarsıcı oldu. 
     Görevdeki Devlet Başkanı Rudolf Schuster de ikinci dönem seçilmek için yarışa katıldı ve elendi. Kamuoyu yoklamaları, Schuster'in Kukan, Meciar ve üçüncü sıradaki aday, Meciar'ın yardımcısı İvan Gasparoviç'in ardından dördüncü sırada olacağını gösteriyordu. 
     Erken genel seçim için halkoylamasından ''hayır'' sonucunun çıkması zaten bekleniyor ve Başbakan Mikulas Dzurinda'nın rahat bir nefes alacağı belirtiliyordu. Slovakya'nın muhalefet partileri ''ekonomik reformların halkı çok yorduğu'' gerekçesiyle erken seçim referandumuna gidilmesini sağladı. 
     Dünkü seçimin resmi sonucu, günün ilerleyen saatlerinde açıklanacak. 
     Slovakya, Çek Cumhuriyeti'nden 11 yıl önce yasama organlarının uyumlu çalışmasıyla kolaylıkla ayrılmış ve Çekoslovakya tarihe karışmıştı. 
     
</TEXT>
</DOC>
