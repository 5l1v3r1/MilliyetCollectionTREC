<DOC>
<DOCNO> 225541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/25/son/sonsiy31.html </URL>
<DATE> 2004/03/25/ </DATE>
<TIME> 23.24 </TIME>
<AUTHOR>  </AUTHOR>
<HEADLINE>
ANAP Eski İl Başkanı Ekşi, AK Parti'ye katıldı... 
</HEADLINE>
<TEXT>

     ANAP MKYK üyesi ve eski İstanbul İl Başkanı Şeref Ekşi, törenle AK Parti'ye katıldı. 
     Ekşi, Caddebostan Büyük Kulüp'teki törende yaptığı konuşmada, AK Parti'nin ülkenin ihtiyacı olan istikrarı sağladığını kaydederek, ''Bu nedenle, ülkemize ufak da olsa katkımız olması inancıyla AK Parti'ye katılıyorum'' dedi. 
     ANAP Kadıköy ilçe başkanlığı da olmak üzere 20 yıldır siyaset yaptığını anlatan Ekşi, birlikte siyaset yaptığı arkadaşlarıyla AK Parti Kadıköy Belediye Başkan Adayı Ümit Özerol'u desteklediklerini belirterek, ''Kadıköy 15 yıldır Büyükşehir'in imkanlarından yararlanamıyor. Artık Kadıköy'ün güzel hizmetlere ihtiyacı var. Kadıköy'e Büyükşehir Belediyesi'nin imkanlarının aktarılmasını önemli buluyorum'' diye konuştu. 
     AK Parti İstanbul Milletvekili Ali İbiş de iktidar, büyükşehir ve ilçe belediyesinin imkanlarının birlikte olmasının önemine değinerek, ''Aynı partiden olması gerekmiyor, ama hizmet sağlanmasında, diyalog kurulmasında güçlük çekilebiliyor'' dedi. 
     Ali İbiş ile Ümit Özerol, Şeref Ekşi'ye AK Parti rozetini taktı. 
     
</TEXT>
</DOC>
