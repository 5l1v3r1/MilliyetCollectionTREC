<DOC>
<DOCNO> 241150 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/19/son/sondun11.html </URL>
<DATE> 2004/05/19/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Irak'ta savaşmayı reddeden asker mahkemeye çıkıyor... 
</HEADLINE>
<TEXT>

     ABD'nin Irak'ta sürdürdüğü savaşı ''petrol savaşı'' olarak niteleyerek savaşmak yerine, Irak'taki birliğini terk eden 28 yaşındaki Çavuş Camilo Mejia, bugün askeri mahkemede yargılanacak. 
     Orduyu terk etmesinin bir ''vicdani itiraz'' olduğunu belirten Mejia, Fort Stewart'taki askeri yargıç tarafından suçlu bulunması halinde bir yıl hapis yatacak. 
     ABD'de iki hafta tatil yapmak üzere geçen ekim ayında Irak'taki birliğini terk eden Floridalı asker, mart ayında Irak'taki birliğine geri dönmüştü. Irak'a neden geri dönmediğine dair verdiği yazılı ifadesinde, ''Savaşın insanlara neler yapabileceğini kendi gözlerimle görmeye başlayınca, bende gerçek bir değişim başladı'' diyen Mejia, ''Ülkeleri harabeye dönmüş insanların acılarına tanık oldum ve bunlar işgal ordusunun saldırıları, devriyeleri ve baskınlarıyla daha da aşağılanır hale geldi. Bu savaş tecrübem beni tamamen değiştirdi'' ifadesini kullandı. 
     Mejia, askeri mahkeme tarafından kendisine ''vicdani itirazcı'' statüsü verilmesini umuyor, bu statünün alınabilmesi için savaşa karşı dini ya da ahlaki bir muhalefetin somut delilleriyle ortaya konulması gerektiğini söylüyor. Bu yöndeki başvuru kabul edilmezse, savaşmayı reddetmek askeri mahkemede yargılanmaya sebep oluyor. ''Vicdani itiraz'' statüsünün, tabiatı itibarıyla daha çok dini olduğu, ancak ahlaki inançların da bunda rol oynayabileceği belirtiliyor. 
     Ancak hukukçular, en az bir yıl Irak'ta kalmış olan Mejia'nın ''vicdani itirazcı'' olma iddiasında bulunmak için çok geç kaldığını belirterek, Mejia'nın talebinin kabul edilmesi durumunda askerlerin artık ne zaman savaşacaklarına kendilerinin karar vermesine müsaade edilmiş olacağını ileri sürüyor. 
     
     EZİYET 
     Mejia, Ebu Garip hapishanesindeki kötü muamele ve işkence skandalı ortaya çıkmadan önce kaleme alınan ifadesinde, tutukluların gözleri tamamen kapalı tutulduğunu, askerlere sorgulamada yardımcı olmalarını sağlamak üzere uykusuz bırakıldığını ve onlara dakikalarca ''otur'' ve ''kalk'' komutları verildiğini kaydediyor. 
     Bu ''tekniğin'' de başarısız olması durumunda bu sefer sahte infaz yoluna başvurduklarını kaydeden Mejia, ''Bu insanlara davranış tarzımız, askerler için de kaldırılması zor bir durumdu, özellikle de bu 'savaşçıların' büyük kısmının çobandan başka bir şey olmadığını öğrendiğimiz zaman...'' diyor. 
     ABD'de sürekli oturma izni ile yeşil kartı bulunan bir Nikaragua vatandaşı olan Mejia, Amerikan ordusunda askerlik yapıyor. Daha önceden ABD vatandaşı olmayanlar orduda azami 8 yıl görev alabilirken, bu sınırlamanın Irak savaşı sırasında askıya alındığı kaydediliyor. 
     Irak'ın Kuveyt'ten çıkarıldığı Körfez savaşı 16 Ocak-28 Şubat 1991 sırasında, aşağı yukarı 2 bin 500 Amerikan ordu personelinin 'vicdani itiraz'' için başvurduğu tahmin edilirken, bunlardan ancak 270'inin bu statüyü elde ettiği belirtiliyor. 
     ABD ordusunun 2002 yılında 2,7 milyon olan aktif ya da ihtiyat askerinden sadece 29'unun vicdani itirazdan ötürü orduyla ilişkisi kesildi. Vietnam Savaşı 1965-1975 sırasında 2,15 milyonluk ordudan 170 bin kişinin bu sebeple ordudan ilişkisi kesilirken, Kore Savaşı 1950-19 sırasında 4 bin 300, İkinci Dünya Savaşı sırasında 4 bin 200, Birinci Dünya Savaşı sırasında ise yaklaşık 3 bin 800 kişinin orduyla ilişkisi ''vicdani itiraz'' üzerine kesildi. 
     
</TEXT>
</DOC>
