<DOC>
<DOCNO> 225719 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/26/yasam/yas03.html </URL>
<DATE> 2004/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, ses hızını yerle bir edecek 
</HEADLINE>
<TEXT>

   NASA'nın yarın deneyeceği sesten 7 kat hızlı olan hipersonik uçak X - 43, başarılı olursa yeni bir çığır açılabilir 
      
   Amerikalılar, sesten 7 kat hızlı uçacak Mach 7 pilotsuz uçağın prototipini yarın deneyecek. Amerikan Ulusal Havacılık ve Uzay Dairesi NASA , hem uçağa hem uzay aracına benzeyen X - 43 adlı 'hipersonik' uçağın, atmosferik motorlu araçların dünya hız rekorunu kırmasının beklendiğini açıkladı. 
   
   Devrim niteliğinde 
   NASA'ya göre, X - 43, saatte 10 bin kilometreden fazla hız yapabilecek. Ancak California semalarında yapılacak denemede bu hıza ulaşılmaya çalışılmayacak. NASA'nın X - 43'le 2001'de yaptığı ilk deneme başarısız olmuştu. Yarınki ikinci deneme başarılı olursa, uzaya çıkışta yeni bir çağın başlangıcı olabilecek 'hipersonik' uçuş devri başlayacak. 
   
   20 yılın ürünü 
   Atmosferik basınçla çalışan motorlarla ulaşılan ilk hız rekoru, 3.2 Mach saatte 3 bin 500 km. hızla uçan 'Blackbird' SR - 71 casus uçağıyla kırılmıştı. X - 15 adı verilen deneme uçağı da, 6.7 Mach'la uçmuş, ancak 'uçak - füze' sayılmıştı. 20 yıllık bir çalışmanın ürünü olan X - 43 ise aerodinamik tasarımı, düz çizgileri ve 3.6 metre boy, 1.5 metre eni ile küçük bir uçak. 
   
   
   
</TEXT>
</DOC>
