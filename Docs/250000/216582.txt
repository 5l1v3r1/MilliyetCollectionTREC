<DOC>
<DOCNO> 216582 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/20/son/sontur10.html </URL>
<DATE> 2004/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
AK Parti'den istifa eden Kandoğan kararlı Geri dönmem... 
</HEADLINE>
<TEXT>

     AK Parti'den istifa eden Denizli Milletvekili Ümmet Kandoğan, istifasını geri almayacağını söyledi. 
     AA muhabirinin sorularını yanıtlayan Kandoğan, AK Parti'den istifa ettiğini belirterek, grup başkanvekillerinin dün ''istifasını geri aldı'' açıklamasının doğru olmadığını bildirdi. Kandoğan, bu yöndeki açıklamaların ardından danışmanı aracılığıyla istifasını geri almadığını duyurduğunu ifade etti. 
     İstifasının nedenlerini parti yetkililerine ilettiğini kaydeden Kandoğan, Denizli il örgütüyle ilgili sıkıntıları bulunduğunu bildirdi. Kandoğan, AK Parti Denizli il örgütünün atamayla geldiğini, kongresini yapamadığını ve bu nedenle 1. Büyük Olağan Kongre'de temsil edilemediğini hatırlatarak, ''Denizli il örgütü ve onların belirlediği belediye başkan adayları konusunda sıkıntım var'' diye konuştu. 
     Kandoğan, herhangi bir siyasi partiyle diyalogu olmadığını ve bağımsız kalacağını sözlerine ekledi. 
     
</TEXT>
</DOC>
