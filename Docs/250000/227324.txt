<DOC>
<DOCNO> 227324 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/son/sonspo44.html </URL>
<DATE> 2004/03/31/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
Bursaspor'da, Adanaspor maçı hazırlıkları... 
</HEADLINE>
<TEXT>

     Bursaspor, hafta sonunda deplasmanda Adanaspor ile yapacağı maçın hazırlıklarını sürdürüyor. 
     Bursaspor Kulübü Orhan Özselek Sosyal Tesisleri'nde, teknik direktör Nejat Biyediç gözetiminde yapılan ve yaklaşık 2 saat süren antrenmanda yeşil-beyazlı takım, Adanaspor maçının taktik provasını gerçekleştirdi. 
     Futbolcuların hırslı oldukları gözlenen çift kale maçta as takım, yedekleri Okan ve Tayfun'un golleriyle 2-0 yendi. 
     Sakatlıkları süren Tamer ve Yakup, takımdan ayrı koşarken, Yakup'un Adanaspor maçında forma giyemeyeceği bildirildi. 
     Bu arada antrenman öncesi Kapalı Çarşı 1963 Taraftarlar Derneği üyeleri, kulüp başkanı Fikret Üstenci ve kaptan Okan Yılmaz'a çiçek vererek, Adanaspor maçı için başarı dileğinde bulundu. 
     
</TEXT>
</DOC>
