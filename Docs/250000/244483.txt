<DOC>
<DOCNO> 244483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/01/son/sonsiy11.html </URL>
<DATE> 2004/06/01/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
IKYB yetkilisi Salih Yeni kabinede Kürtlerin güçlü bir katılımı olacak 
</HEADLINE>
<TEXT>

     Ankara'da temaslarda bulunan Irak Kürdistan Yurtseverler Birliği IKYB üst düzey yetkilisi Berham Salih'e Irak'taki yeni kabinede başbakan yardımcılığı görevi önerildiği, Salih'in bu görevi kabul edip etmeyeceğinin henüz belli olmadığı öğrenildi. 
     Salih, Dışişleri Bakanlığı Müsteşarı Büyükelçi Uğur Ziyal ile yaklaşık 1 saat süren görüşmesinden sonra gazetecilerin, adının Dışişleri Bakanlığı için geçtiğini hatırlatması üzerine, ''Dışişleri Bakanı olmayacağım'' dedi. 
     Salih'in bu açıklamasından sonra diplomatik kaynaklardan edinilen bilgiye göre, IKYB yetkilisine Başbakan Yardımcılığı teklifi götürüldü, ancak Salih'in bu görevi kabul edip etmeyeceği henüz bilinmiyor. 
     Öte yandan Salih, yeni Irak kabinesinde Kürtlerin güçlü bir katılımı olacağını söyledi. 
     Salih, Dışişleri Bakanlığı Müsteşarı Büyükelçi Uğur Ziyal ile yaptığı görüşmeden sonra yaptığı açıklamada, yeni kabinenin nasıl şekilleneceği konusu ele alınırken, kendilerine Kürt partilerin katılımının güçlü olacağının söylendiğini kaydetti. 
     Salih, bu çerçevede, 5 ya da 6 bakanlığın ve bir başbakan yardımcılığının Kürtlere verileceğini belirtti. 
     Türkmenlerin yeni kabinedeki katılımına ilişkin soru üzerine de Salih, henüz kabine üyelerinin kimler olduğunu bilmediğini, ancak Türkmenlerin de ulusal kurumlarda temsil edilmesinden yana olduklarını söyledi. 
     Bu arada, edinilen bilgiye göre, Türkmenlere yeni kabinede iki bakanlık verilmesi söz konusu. Ancak bu bakanlıkların hangileri olduğu henüz bilinmiyor. 
     Öte yandan, Ankara, Irak'ta Geçici Yönetim Konseyi GYK dönem başkanı Gazi Meşal Acil El Yaver'in devlet başkanlığına, 30 Haziran'dan sonra göreve başlayacak yeni hükümetin başbakanlığına da İyad Allavi'nin atanmasına olumlu bakıyor. 
     El Yaver'i, ''Irak'ta etkisi olan biri'', Allavi'yi de ''olumlu bir kişilik ve akıllı'' olarak niteleyen üst düzey bir diplomat, Ankara'nın şimdiye kadar yapılan atamalara sıcak baktığı mesajı verdi. 
     Salih, Irak topraklarının komşu ülkelere karşı düzenlenen saldırılar için kullanılmayacağı yönündeki taahhütlerine bağlı olduklarını söyledi. 
     Salih, Dışişleri Bakanlığı Müsteşarı Büyükelçi Uğur Ziyal ile görüşmesinden sonra gazetecilerin sorularını yanıtladı. 
     Salih, bir soru üzerine, görüşmede Irak'taki güvenlik durumunu da ele aldıklarını belirterek, ''Gerek Irak topraklarının gerekse Irak Kürdistanı'nın komşu ülkelere karşı düzenlenecek saldırılarda üs olarak kullanılmayacağı yönündeki taahhüdümüze bağlıyız'' diye konuştu. 
     Berham Salih, Irak'ın ve komşularının güvenliğinin kendileri için önemine dikkat çekerek, tehditlere karşı komşu ülkelerle birlikte çalışmayı sürdüreceklerini kaydetti. 
     Bu arada, diplomatik kaynaklardan edinilen bilgiye göre, Ziyal-Salih görüşmesinde, iki tarafın da terör örgütü PKK KADEK'in bertaraf edilmesi konusundaki mevcut görüş birliği bir kez daha vurgulandı. 
     Irak'ın kuzeyindeki bazı hapishanelerde tutuklulara işkence yapıldığına ilişkin haberlerin hatırlatılması üzerine de Salih, bu iddialardan haberdar olmadığını, ancak bütün hapishanelerinin herkese açık olduğunu söyledi. Irak'taki bütün hapishanelerde bazı sorunlar olduğuna işaret eden Salih, kendilerine şikayet gelmesi durumunda olayları araştıracaklarını da belirtti. 
     Edinilen bilgiye göre, Salih görüşmede Türkiye'den sivil katkı istediklerini söyleyerek, bu çerçevede Süleymaniye'de Türk şirketince inşaatı süren havaalanından Türkiye'ye uçuşların başlamasını istedi. Türk tarafının bunun için henüz erken olduğunu düşündüğü kaydedildi. 
     Diplomatik kaynaklar, IKYB lideri Celal Talabani'nin Ankara'ya yapacağı ziyaretin de görüşmede ele alındığını, ancak henüz bir tarih tespit edilmediğini söylediler. 
     
</TEXT>
</DOC>
