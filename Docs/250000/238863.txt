<DOC>
<DOCNO> 238863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/10/son/sonspo38.html </URL>
<DATE> 2004/05/10/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Milan'ın yıldız futbolcusu Seedorf İstanbul'da... 
</HEADLINE>
<TEXT>

     İtalya'nın Milan takımında forma giyen Hollandalı futbolcu Clarence Seedorf, İstanbul'a geldi. 
     ''Dream Card''ın tanıtımı için İstanbul'a gelen Seedorf, firma ile Crowne Plaza'da bir sponsorluk anlaşması imzaladı. 
     İmza töreninde basın mensuplarının sorularını yanıtlayan Seedorf, Türk futbolunu izlediğini belirterek, ''Türk futbolu teknik olarak üst düzeyde. Büyük takımları Avrupa kupalarında mücadele ediyor'' dedi. 
     Hollandalı futbolcu, çok farklı takımlarda Avrupa Şampiyonlar Ligi Kupası kazanmanın sevincini yaşadığını da vurgulayarak, ''Bu güzel bir şey. Ama farklı ülke kültürlerini tanımak, görmek daha güzel. Türk kültürünü de buraya gelerek görmek benim için mutluluk verici. İstanbul'u, kültürel yapısıyla çok seviyorum. Umarım gelecek yıllarda İstanbul'a, daha uzun süre kalacak şekilde gelirim'' diye konuştu. 
     Seedorf, geçtiğimiz yıllarda İtalya'da forma giyen Hakan Şükür ile çok yakın arkadaş olduğunu ve kendisini görmek istediğini, bu arada Van Hooijdonk ile de İstanbul'da görüşmek istediğini söyledi. 
     Öte yandan, Dünya Motokros Şampiyonası'na 125 cc.'de katılacak Seedorf Takımı'nın da sponsorlarından biri olacağı ifade edilen Dream Card'ın, temmuz ayında piyasaya çıkacağı bildirildi. 
     
</TEXT>
</DOC>
