<DOC>
<DOCNO> 205616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/01/son/sontur20.html </URL>
<DATE> 2003/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Üniversiteli kız asansörde öldü 
</HEADLINE>
<TEXT>

     Mersin'de üniversite öğrencisi Gamze Ergün 22 , yılbaşı gecesi sokağa çıkarken bindiği asansörün çelik halatının kopması sonucu kabinle birlikte 20 metreden yere çakılarak hayatını kaybetti. Genç kızın yanında bulunan kuzeni Hasan Ceylan 19 ise ağır yaralandı. 
     Erciyes Üniversitesi Japon Dili Bölümü 4. Sınıf öğrencisi Ergün, yılbaşı gecesi 22.00 sıralarında kuzeniyle sokağa çıkmak istedi. Ergün ile Ceylan, oturdukları binanın 6'ncı katından asansöre bindi. 
     Ancak asansör henüz belirlenemeyen bir nedenle 5'inci kata ulaşmadan arızalandı. Kuzenlerin cep telefonuyla ailesine asansörde kaldıklarını bildirmesi üzerine site görevlisine haber verildi. 
     Görevlilerin çağırdığı asansör tamircileri Erdoğan Kılıç ile Özkan Oral, asansörü 6'ıncı kata geri çekerken çelik halat koptu. Yaklaşık 20 metre yükseklikten asansörle birlikte düşen gençler ağır yaralandı. 
     Önce özel Yenişehir Hastanesi'ne sonra da Mersin Üniversitesi Tıp Fakültesi Hastanesi'ne sevk edilen üniversiteli kız dün sabaha karşı hayatını kaybetti. Kuzeni Ceylan ise Devlet Hastanesi'nde yoğun bakıma alındı. Gamze'nin annesi Zeynep ile babası Hasan Ergün sinir krizleri geçirdi. 
     2003 yılına acıyla giren site sakinleri ise asansörün TSE standartlarına uygun olmadığını ve sık sık arızalandığını ileri sürdü. Asansör tamircileri Kılıç ile Oral'ın ifadelerini alan savcılığın bilirkişinin yapacağı incelemeden sonra yasal işlem başlatacağı belirtildi. 
     





</TEXT>
</DOC>
