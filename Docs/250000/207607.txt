<DOC>
<DOCNO> 207607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/09/son/sontur31.html </URL>
<DATE> 2004/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Prof.Teziç, Maliye Bakanı ile görüştü ve rahatladı... 
</HEADLINE>
<TEXT>

     YÖK Başkanı Prof. Dr. Erdoğan Teziç, Maliye Bakanı Kemal Unakıtan ile görüştüğünü, üniversitelerin başlayan projelerinin devam edeceğini, ayrıca yeni projeler de yapabileceklerini ifade etti. Unakıtan'ın bu konuda ''açık yüreklilikle vaatte bulunduğunu'' söyleyen Teziç, ''Onun için müsterih çıktım'' dedi. 
     Teziç, Maliye Bakanı Unakıtan ile görüşmesinin ardından YÖK'e gelerek, gazetecilere görüşmeye ilişkin açıklama yaptı. 
     Unakıtan'a, üniversitelerin araştırma fonlarının genel bütçeye gelir olarak aktarılmasının yaratacağı sıkıntıları anlattığını ifade eden Teziç, Unakıtan'ın 4833 sayılı Kanun'a dayanılarak, üniversitelere böyle bir genelge gönderildiğini söylediğini belirtti. 
     Unakıtan'ın ''Söz konusu olan üniversitelerdeki araştırmaların durdurulması değildir. Bu bir bütçe disiplini sorunudur'' dediğini dile getiren Teziç, ayrıca üniversitelerin, döner sermayelerinden araştırma fonlarına bugüne kadar aktardıkları kaynağın ne kadarı için taahhüde girdilerse, bu konuda üniversitelerden bilgi isteyeceklerini söylediğini ifade etti. 
     Unakıtan'ın, üniversitelerden taahhüt altına girdikleri araştırma projelerinin geçerli olacağını, bütçeye aktarılan gelirlerden devam eden araştırmalar için peyderpey ödeme yapılacağını ifade ettiğini söyledi. Teziç, sözlerini şöyle sürdürdü 
     ''Yani, araştırmalar durmayacak devam edecek. Yapılan taahhütler var. Bunlar üniversitelerden gelecek bilgilere göre ödenmeye devam edecek. Sayın Bakan, bütçe disiplini sağlamak açısından bu yalnızca üniversitelere özgü değil, bütün kurumlardan aynı şekilde kullanılmayan ödenekler bütçeye gelir kaydedilirken herhangi bir kurum hedeflenmemiştir. Böyle bir yanlış anlama olmasın. Üniversiteler yollarına devam etsinler. Geçen seneden taahhütler varsa onlar için bana sunulacak çalışma sonucuna göre ödemelere devam edeceğim dedi. Yani yeni taahhütlere de girilebilecek, başlayan projeler de devam edebilecek.'' Bu konuda üniversitelere bir süre verilip verilmediği sorusu üzerine Teziç, bu tür projeler genellikle 3 yıllık bir vadeye bağlandığını anlattı. Bazılarının da kısa vadeli olabildiğini belirten Teziç, bu konuda Unakıtan'ın gecikme olmadan ödeme yapılacağını söylediğini kaydetti. 
     
     ''MÜSTERİHİM'' 
     Unakıtan'ın açıklamasını yeterli bulup bulmadığı yönündeki soru üzerine Teziç, ''Açıklamayı yeterli buluyorum. Uygulamayı göreceğim. Bu bir vaattir. Sayın Bakan bu vaadi açık yüreklilikle dile getirdi. Onun için müsterih olarak çıktım. Tabii benim müsterih olmam bugünkü sözler çerçevesinde'' dedi. 
     ''Projeleri hükümet mi ele aldı '' sorusuna karşılık Teziç, ''Hayır projelere müdahale etmiyor. Ne kadar zaman içinde ne kadar harcandı onu görmek istiyorlar. Üniversitelerin aktarılan miktarı 121 trilyon lira'' diye konuştu. 
     
     ''ÖZEL STATÜ İSTEDİM'' 
     Üniversitelerin araştırma projesi fonlarının, maaşlara yapılan zammı karşılamak amacıyla mı kesildiği yönündeki soru üzerine Teziç, şunları kaydetti 
     ''Bu konuda Sayın Bakan kimse bunu maaşları ödemek için yapıldığı şeklinde anlamasın dedi. Böyle bir husus söz konusu değil. Ben de araştırma fonları için özel bir statünün yapılmasında yarar var. Bütün Batı ülkelerinde üniversiteler için böyle düzenleme vardır. Hem AB düzenlemelerinde hem de IMF'nin üniversitelere farklı bir bakış açısı olduğunu siz de biliyorsunuz. Bunun için özel bir statünün hazırlanması iyi olacaktır dedim. 
     Sayın Bakan, üniversiteler için özel bir statünün nasıl olabileceği konusunda hemen temaslarda bulunacağını, AB çerçevesinde neler yapılması gerektiğini araştıracağını söyledi. Böyle bir statünün olmasının kendileri için de bizim için de rahatlatıcı olacağını ifade etti. Bu konunun bir güven sorunu haline gelmemesi lazım dediğimde, ilişkilerimizde güvensizlik sorunu olmayacağını belirtti. Üniversitelerin döner sermayeden elde ettikleri kaynakları araştırmaları için kullanmalarından doğal birşey olamayacağını söyledi.'' 
     
</TEXT>
</DOC>
