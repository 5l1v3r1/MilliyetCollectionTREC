<DOC>
<DOCNO> 244032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/30/son/sontur19.html </URL>
<DATE> 2004/05/30/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
İşkence gören öğrenciyi milletvekil ziyaret etti 
</HEADLINE>
<TEXT>

     Balıkesir'in Bandırma İlçesi'nde arkadaşları tarafından odun ve kemerlerle dövülen ve çeşitli işkencelere maruz kalan ilköğretim okulu öğrencisi H.C'nin 13 tedavisi sürdürülüyor. 
     AK Parti Balıkesir Milletvekili Turhan Çömez, Bandırma Devlet Hastanesi Beyin Cerrahi Yoğun Bakım Ünitesi'nde tedavisi sürdürülen H.C'yi ziyaret ederek, öğrencinin sağlık durumu hakkında bilgi aldı. 
     Çömez, ''H.C'ye yapılan işkencenin ABD askerlerinin Iraklı esirlere yaptığı işkenceden farksız olduğunu'' belirterek, yaşanan olayın sosyolojik ve psikolojik boyutları bulunduğunu söyledi. 
     Olaya adı karışan 14 ilköğretim öğrencisinin, Irak'ta yaşanan işkencelerin ekranlara yansımasından etkilenmiş olabileceğine işaret eden Çömez, ''Burada asıl üzerinde durulması gereken, 14 kişinin 13 yaşındaki H.C'yi kaçırarak acımazsızca dövmesi, üzerinde sigara söndürmesi, yaraların üzerine tuz basması ve sonrasında idrar yapmasıdır. Bu, sosyolojik bir faciadır. Bu faciada, başta aileler olmak üzere, okul idarecileri ve öğretmenlerin büyük sorumluluğu vardır'' dedi. 
     Çömez, H.C ile olaylara karışan çocukları, psikiyatri uzmanlarının tedavi edeceğini kaydetti. 
     Bandırma'da bir ilköğretim okulundan 14 öğrenci, kendilerini öğretmene şikayet etmekle suçladıkları sınıf arkadaşları H.C'yi zorla parka götürdükten sonra odun ve kemerlerle dövdükleri, yaralarına tuz basıp üzerine idrar yaptıkları ve üzerinde sigara söndürdükleri iddiasıyla dün gözaltına alındı. Zanlılardan Ö.C. ve T.C. çıkarıldıkları mahkemece tutuklandı. 
     
</TEXT>
</DOC>
