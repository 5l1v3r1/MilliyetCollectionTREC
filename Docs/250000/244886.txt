<DOC>
<DOCNO> 244886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/03/siyaset/siy03.html </URL>
<DATE> 2004/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğretmene 'unvana göre maaş' geliyor 
</HEADLINE>
<TEXT>


Öğretmenlere sınavla unvan verilmesini ve bu unvanların maaşa yansımasını öngören tasarı, TBMM Alt Komisyonu'nda 

ANKARA Milliyet 


TBMM Milli Eğitim Komisyonu, öğretmenler ile ilgili, "öğretmen", "uzman öğretmen" ve "başöğretmen" unvanı ve 150 milyon liraya kadar maaş farkı öngören yasa tasarısını alt komisyona gönderdi. 
Komisyona bilgi veren Milli Eğitim Bakanı Hüseyin Çelik, öğretmenliği kaliteli ve cazip hale getirmeye çalıştıklarını, unvanların ikilik yaratmayacağını söyledi. Öğretim üyeleri, doktorlar ve yargı mensupları arasında da unvanlar bulunduğunu örnekleriyle anlatan Çelik, yeni uygulamanın öğretmenler arasında rekabete yol açacağını söyledi. 

150 milyon fark 
Çelik, kademeler arası geçişin ÖSYM tarafından yapılacak objektif bir sınavla gerçekleştirileceğini, ayrıca performans kriterlerinin de dikkate alınacağını bildirdi. Yapılacak sınavlar sonucunda, 110 bin öğretmenin uzman ve başöğretmen unvanı alacağını ifade eden Çelik, uzman öğretmenlerin 70 milyon lira, başöğretmenlerin de 150 milyon lira fazla maaş alacaklarını açıkladı. 
Bu arada Eğitim - Sen Genel Başkanı Alaaddin Dinçer'in komisyonda bulunmasına karşı çıkan AKP Kahramanmaraş Milletvekili Avni Doğan, komisyonun davet etmediği kişilerin çalışmalara katılmaması gerektiğini bildirdi. Çelik de Dinçer'e, "Toplantıya korsan katılma bir daha, bu sefer ben kurtardım" diye espri yaptı. 


</TEXT>
</DOC>
