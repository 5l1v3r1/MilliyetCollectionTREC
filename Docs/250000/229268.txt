<DOC>
<DOCNO> 229268 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/son/sondun56.html </URL>
<DATE> 2004/04/07/ </DATE>
<TIME> 23.15 </TIME>
<AUTHOR>  </AUTHOR>
<HEADLINE>
Papadopulos ''Anan planı bir uzlaşma sonucu ortaya çıkmadı'' 
</HEADLINE>
<TEXT>

     Kıbrıs Rum yönetimi lideri Tasos Papadopulos, Kıbrıslı Rumların, 24 Nisan'da yapılacak referandumda ''hayır''da dese, bir hafta sonra Avrupa Birliği üyesi olacaklarını söyledi. 
     Papadopulos, bu akşam Rum televizyonlarından canlı olarak yayımlanan konuşmasında, Annan planının kendileri açısından olumsuz yanlarını anlatarak, ''böyle bir çözümün adil olamayacağını'' söyledi. 
     Rum halkından, tüm unsurları değerlendirerek soğukkanlı bir şekilde düşünmesini isteyen, kendisini halkın çıkarlarına adadığını dile getiren Papadopulos, ''Ben Annan planının kabul edemem, bu şekilde imzalayamam. Ben bir devlet teslim aldım, bir toplum teslim etmeyeceğim'' dedi. 
     Halkın emri ile iktidara geldiğini ve kendisine Annan planı temeline bir çözüm bulması görevinin verildiğini anlatan Papadopulos, ''Ama bana halkın herhangi bir çözümü imzalamak yetkisi vermedi'' diye konuştu. 
     Papadopulos, 'adil olmayan bir çözüme, çözüm olsun diye 'evet' demelerinin istendiğini, Annan planında tatmin olmadıkları birçok unsur bulunduğunu belirterek, nihai Annan planının bir uzlaşma sonucu ortaya çıkmadığını söyledi. 
     Planla ilgili işlevsellik taleplerinin kabul görmediğini ve en temel taleplerinin planda yerine getirilmediğini kaydeden Papadopulos, halkı dezenforme ettiği iddialarının doğru olmadığını belirtti. 
     Kıbrıs Türk kurucu devletinin varlığının yasal olarak tanındığını, Türk tarafının istediklerini referandumdan 24 saat sonra elde edeceğini, Rum tarafının ise, 24 saat içinde 'Kıbrıs Cumhuriyeti''ni lağvetmek durumunda kalacağını kaydetti. 
     Devletin kurulmasında, işlevsel olmasında ve karar çıkartmasında endişeli olduğunu ifade eden Rum lider, kurulacak devletin Avrupa Birliği içinde işlemeyeceğini söyledi. 
     ''Türk askerinin adada kalacağı bir çözümün adil olmayacağını'' savunan Papadopulos, Türk tarafının siyasal eşitlik sağladığını söyledi. 
     
     '' HAYIR DESEK DE BİR HAFTA SONRA AB ÜYESİYİZ'' 

     Referandumda Rum halkının ''hayır'' demesi halinde ''Kıbrıs Cumhuriyeti''nin bir hafta sonra AB üyesi olacağını ve stratejik hedefin yerine getirileceğini dile getiren Papadopulos, Annan planın çözüm için son inisiyatif olmadığını belirtti. Papadopulos, Rumların Annan planına ''hayır'' demesi halinde KKTC'nin tanınmasının ''söz konusu olmayacağını'' söyledi. 
     Kıbrıslı Türklere de seslenen Papadopulos, Kıbrıslı Türklerin çıkarlarını düşüneceklerini ifade etti. Kıbrıslı Türklere yönelik geçen yıl uygulamaya koydukları ''teşvik'' politikalarını anımsatan Rum lider, yeni ''teşvikler'' uygulacaklarını ve Kıbrıslı Türklere daha fazla haklar vereceklerini açıkladı. 
     İki toplumlu federe devletten yana olduklarını, Annan planının işlevsel olmadığını, devletlerini lağvetmelerinin istendiğini kaydeden Papadopulos, yeni devletin dağılabileceğini, ancak federe devlette bunun daha zor olduğunu kaydetti. 
     
     "Planın uygulaması ekonomik çöküntü getirecek" 

     Kıbrıs Rum yönetimi lideri Tasos Papadopulos, Annan planının uygulanmasının, Kıbrıs Rum tarafına ekonomik çöküntü getireceğini ve Kıbrıslı Rumların ekonomik olarak geriye gideceğini söyledi. 
     Papadopulos, bu akşam Rum televizyonlarından halka hitaben yaptığı konuşmada, Annan planının ekonomik yükünü büyük oranda Rum tarafının üstlendiğini ifade ederek, planın Rum tarafına yeni ekonomik yük getirdiğini kaydetti. 
     Yaklaşık 50 dakika süren konuşmasında Annan planının Rum tarafı için olumsuz yanlarını uzun uzun anlatan Papadopulos, ''Rum göçmenlerin haklarını emin bir şekilde kullanamayacağını, güvenliklerinin sağlam olmadığını ve tüm göçmenlerin evlerine dönemeyeceğini'' söyledi. 
     Papadopulos, ''adada daimi olarak, sayısı az da olsa Türk askerinin bulunacak olmasının, Rum Milli Muhafız Ordusu'nu RMMO dağıttıkları bir sırada kendileri için güvenlik sorunu olduğunu'' ileri sürdü. 
     Kıbrıs'ın birleşmesini istediklerini, ancak Annan planının adanın birleşmesini sağlamadığını, ikiye ayırdığını ifade eden Rum lider, ''Annan planı iki toplumu birbirinden ayırıyor'' dedi. 
     Annan planı ile yanyana yaşayacak iki ayrı toplum formülünün başarıldığını söyleyen Papadopulos, planda Rum tarafının isteklerinin gözönünde bulundurulmadığını, Türk tarafının tatmin edildiğini savundu. 
     Papadopulos, Annan planının, Avrupa Birliği'nin birincil hukuku olmasına karşı çıkarak, bunun ''çok tehdit edici bir unsur olduğunu'' iddia etti. 
     
</TEXT>
</DOC>
