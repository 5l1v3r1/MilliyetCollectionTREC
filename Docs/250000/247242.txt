<DOC>
<DOCNO> 247242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/11/son/sonyas17.html </URL>
<DATE> 2004/06/11/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Almanya'da tanıtım sürüyor... 'Güler yüzümüz sizi bekliyor... Türkiye' 
</HEADLINE>
<TEXT>

     Frankfurt Kültür ve Tanıtma Ataşeliği tarafından Almanya'da marttan beri sürdürülen tanıtım kampanyası, Türkiye afişli reklam panolarıyla devam ediyor. 
     ''Güler yüzümüz sizi bekliyor.. TÜRKİYE'' Unser Laecheln erwartet Sie.. TÜRKEI sloganıyla Almanların büyük ilgisini çeken ve şehirlerin önemli güzergahları ve istasyonlarına yerleştirilen reklam panolarında Türkiye'nin kültürel değerlerinin yanı sıra turizm çeşitliliğini yansıtan görüntüler yer alıyor. 
     Ataşe Hüsnü Gümüş, kampanyayla ilgili Berlin Uluslararası Turizm Fuarı ITB sırasında Kültür ve Turizm Bakanı Erkan Mumcu tarafından başlatılan ve Dünya Güzeli Azra Akın'ın yer aldığı reklam motiflerinden oluşan 2004 yılı reklam kampanyasının, Almanya'nın tüm önemli dergi ve gazetelerinin yanı sıra radyo ve televizyon kanalları ile 13 şehirde çoğu aydınlatmalı 7 bin 500'den fazla reklam panosuyla sürdürüldüğünü belirtti. 
     Gümüş, Türkiye tanıtım filmlerinin de Truva filmiyle eş zamanlı olarak 69 şehirdeki 775 sinemada gösterilmeye başlandığını söyledi. 
     Almanya'da yılın en kapsamlı tanıtım kampanyasını oluşturan ve bilinen tüm reklam araçlarının kullanıldığı Türkiye reklamları, basından, diğer ülkelerin temsilciliklerinden, tur operatörleri, seyahat acentaları ve vatandaşlardan övgüler alıyor. 
     Öte yandan, Alman Seyahat Acentaları Birliği DRV tarafından yılın favori tatil ülkeleri arasında ilan edilen Türkiye'ye mayıs sonuna kadar Almanya'dan giden turist sayısının ilk kez 1 milyonu aştığı bildirildi. 
     
</TEXT>
</DOC>
