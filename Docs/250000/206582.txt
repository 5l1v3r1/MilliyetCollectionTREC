<DOC>
<DOCNO> 206582 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/05/son/soneko31.html </URL>
<DATE> 2004/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye Bakanı Enflasyonu, faizleri daha da düşüreceğiz 
</HEADLINE>
<TEXT>

     Maliye Bakanı Kemal Unakıtan, 2004 yılının ekonomik açıdan daha iyi bir yıl olacağını belirterek, ''Enflasyonu, faizleri daha da düşüreceğiz. Aynı büyümeyi devam ettireceğiz'' dedi. 
     Unakıtan, AK Parti'nin aylık yayın organı ''Türkiye Bülteni''nde yer alan röportajında 2003 yılını değerlendirerek, ''Ekonomiyi tekrar rayına oturtmak, arabayı tekrar yola koymak bayağı sıkıntı isteyen bir işti'' degerlendirmesinde bulundu. 
     Bütçeyi hazırlarken koydukları hedeflerin o zamanki konjonktürel duruma göre çok iddialı, hatta tutturulamaz denilen hedefler olduğunu hatırlatan Unakıtan, 2003 yılında bu hedeflerin gayet rahat tuttuğunu ve hatta yüzde 20 planlanan enflasyonun yüzde 19 civarında gerçekleşmesi gibi güzel neticelerin de alındığını kaydetti. 
     2004 yılı için hedefleri daha ileriye götürdüklerine işaret eden Unakıtan, şöyle devam etti 
     ''Enflasyonu, faizleri daha da düşüreceğiz. Aynı büyümeyi devam ettireceğiz ve ihracatımızı büyüteceğiz. Milletlerarası pastadan daha fazla pay alabilmek için milletlerarası ticaretimizi daha da büyüteceğiz. 2004'ün sonunda 2005'in başında paramızdan 6 sıfır atmak suretiyle paramız da milletlerarası camiada saygınlık kazanacak. Biz kararlılıkla, azimle, ısrarla ekonomi politikalarımızı uygulayacağız.'' 2004'ün, 2003 yılından daha iyi ve kolay olacağını tahmin ettiğini kaydeden Unakıtan, hükümetin fakir ve fukaranın yanında bir politika izlediğini, bu kesimin 2004 yılında ekonomiden aldığı payın yükseleceğini ifade etti. 
     İşsizlik sorununun çözümünün, bu yıl daha iyi bir hale geleceğini bildiren Unakıtan, ''Çünkü 2004 yılı Türkiye için daha istikrarlı bir yıl olacak. Eğer dışsal şoklarla karşılaşmazsak, 2004 aynı zamanda bir yatırım yılı olacak. Yatırımların bilhassa özel sektörde, daha fazla arttığı, yabancı sermayenin daha fazla geldiği bir yıl olacak. Yatırımın artması, üretimin, ihracatın artması, Türk milletinin gelir seviyesinin yükselmesi, işsizliğin azalması demektir'' görüşünü dile getirdi. 
     2004 yılı için yaptıkları bütçede ''ne kadar gider sarfedeceklerini, ne kadar gelir elde edeceklerini ve bu gelirleri nereden alacaklarını'' tespit ettiklerini bildiren Unakıtan, buna göre de yeni bir vergi koymadıklarını belirtti. 
     Unakıtan, kayıt dışı ekonomiyle mücadele ettiklerini ifade ederek, vergiyi tüm tabana yayarak, vergi gelirlerini artırmayı hedeflediklerini kaydetti. 
     Türk ekonomisinde yeni uygulanacak ''enflasyon muhasebesine'' de değinen Unakıtan, ''Enflasyon muhasebesi 35 yılın rüyasıdır'' dedi. 
     
</TEXT>
</DOC>
