<DOC>
<DOCNO> 223985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/20/son/sondun15.html </URL>
<DATE> 2004/03/20/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Denktaş "Türkiye'de partiler Kıbrıs meselesinde bölünmemeli" 
</HEADLINE>
<TEXT>

     KKTC Cumhurbaşkanı Rauf Denktaş, Kıbrıs sorununun Türkiye'de partiler üstü bir konu olarak bugüne kadar geldiğini ifade ederek, partilerin bu konuda bölünmemesi gerektiğini söyledi. Denktaş, ''partiler Kıbrıs meselesi hakkında parçalanırsa, bundan Kıbrıs'ın zarar, Kıbrıs'ın düşmanlarının yarar göreceğini'' vurguladı. 
     Denktaş, İsviçre Ülkücü Türk İslam Kültür Dernekleri Federasyonu Başkanı İrfan Okutan ve beraberindeki heyeti kabul etti. 
     KKTC Cumhurbaşkanı Denktaş'ı desteklemek amacıyla topladıkları imzaları sunan Okutan, ''İmzalarımızla bir kez daha yanınızda olduğumuzu belirtiyoruz. Annan planı doğrultusunda İsviçre'de yapılacak toplantılara katılmama kararınızı da kalpten destekliyoruz'' dedi. 
     Heyete teşekkür eden Denktaş, bu tür etkinliklerin kendilerini yüreklendirdiğini kaydetti. 
     Türkiye'deki siyasi partilerin Kıbrıs konusunda bölünmemesi gerektiğini, bundan Kıbrıs'ın düşmanlarının yarar göreceğini ifade eden Denktaş şunları söyledi 
     ''Onun için ABD'nin, AB'nin Kıbrıs üzerinde kendilerine öz, kendi çıkarları için görüşleri ve talepleri vardır. Zannedersem Annan planıyla onların çıkarlarına hizmet edilmektedir. Bu nedenledir ki Türkiye'nin garantörlüğü yavaşça ve sinsice ortadan kaldırılmakta, Türk askeri yine yavaşça ve sinsice Kıbrıs'tan çıkarılmaktadır.'' Makarios'un 1960'larda, ''Bütün zorluğumuz Garanti Anlaşması'dır. Garanti Anlaşması'ndan kurtulursak, Türk askerini adadan çıkarırsak, artık Enosis'in tahakkuk ettiğini ilan edebiliriz'' dediğini anımsatan Denktaş, Rumların AB'ye müracaatının amacının, silah yoluyla yapamadığını AB yoluyla yapmak olduğunu söyledi. 
     
     ''TÜRKLÜK SÖKÜLÜR'' 

     Dünyanın Kıbrıs'ta oynanan oyunu görmek istemediğini ifade eden Denktaş, Annan planını, Kıbrıs Türklerinin haklarını koruyacak bir şekle sokmak için çok uğraştıklarını, ancak bunu başaramadıklarını belirtti. İsviçre'de yapılacak görüşmelere Türkiye'nin de katılacağını kaydeden Denktaş, şöyle devam etti 
     ''İnşallah, temenni ederiz, bizim yapamadığımızı yapsınlar, yapabilsinler. Yoksa bazı rötuşlarla 'İşte buralarını da değiştirdik, çok güzeldir' diyerek, bunu referanduma yollarlarsa ve halkımız da buna kanarsa, esas değişiklikler olmadan 'evet' derse, çok kısa bir süre içerisinde buradan Türklük sökülür gider.'' Türk askerinin adadan ayrılmasının ardından adada neler olacağını kimsenin bilemeyeceğini kaydeden Denktaş, büyük bir oyun karşısında olduklarını vurguladı. Denktaş, şöyle konuştu 
     ''Temennimiz, 'Olmazsa olmazlarda biz ısrarlıyız'' diyen Türkiye'mizin bu konuda kararlı tutumu karşı tarafa bir şeyi anlatsın Türkiye Kıbrıs'tan vazgeçmez ve vazgeçmeyecektir. Kıbrıs Türk halkı da Türkiye'sinden vazgeçmez ve vazgeçmeyecektir. Çünkü bizim varlığımız, burada yaşayabilirliğimiz, geçmiş olayların da gösterdiği gibi, Türkiye'nin etkin ve fiili garantisinin devamına bağlıdır. Bastığımız yerin bizim olmasına bağlıdır. Rumların bize tahakküm edememesine bağlıdır. Bütün bunlar Annan planında değişik şekilde ortaya konmuştur.'' İsviçre'deki görüşmelerde sağlam bir anlaşma ortaya çıkarsa sevineceğini belirten Denktaş, ''Halkımıza da 'İyi oldu artık, kabul edin' deriz. Ama başaramazlarsa, ümit ederiz ki Türkiye ile birlikte 'Başaramadık olmadı ve buna evet denmez' diye halkımızı uyarırız'' ifadesini kullandı. 
     
     OLMAZSA OLMAZLAR 

     Denktaş, Kıbrıs konusunda Ankara'da yapılacak toplantıdan, olmazsa olmazlar konusunda kararlı bir sonuç çıkmasını ümit ettiğini belirtti. 
     Denktaş, bir kabulü sırasında, Ankara'daki toplantıdan ne sonuç çıkmasını beklediği sorusu üzerine, Türkiye'nin, İsviçre'deki toplantılara katılmak için kendi parametrelerini konuştuğunu kaydetti. 
     Denktaş, ''Ümit ederim ki, olmazsa olmazlar dedikleri konular üzerinde gayet kararlı bir sonuçla ortaya çıkarlar ve bunlar alınmadıkça Annan planının kabul edilemeyeceğini halkımıza da Türk milletine de gösterirler. Bu çünkü lazım, kaçınılmazdır'' diye konuştu. 
     
     ULUSLARARASI TANINMA KONUSU 

     ''Annan planına imza atılırsa, kurucu devlet olan, ancak egemen olmayan devletin uluslararası tanınma göreceği'' yönünde görüşler bulunduğuna işaret eden Denktaş, bunun gerçeği yansıtmadığını ifade ederek şöyle konuştu 
     ''Bunu söyleyenler yanıltılmaktadır. Yoktur böyle bir şey. Amerika da bir federasyondur ve eyaletleri vardır. Eyaletlerin bayrakları, marşları vardır. Ama dünyada Amerika tanınır. Rusya federasyondur, ama Rusya tanınır. Parça devletler tanınmış olmaz. 'Uluslararası tanınma alıyoruz, marşımız var, bayrağımız var' demek, kendi kendimizi aldatmaktır, başka bir şey değildir. Bu oluyor diye de egemenlikten vazgeçmek, Türkiye'nin Kıbrıs'tan çıkmasına razı olmak, Rumların halkımızın yarısını sokağa dökmesine göz yummak akıl alacak iş değildir. Kendi kendimizi kandırmak istemiyorsak, doğruları söylemek mecburiyetindeyiz. Annan planı bu konularda değişmediği sürece işimiz çok zordur.'' 
     
</TEXT>
</DOC>
