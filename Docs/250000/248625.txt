<DOC>
<DOCNO> 248625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/17/yasam/axyas01.html </URL>
<DATE> 2004/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Çaldı çırptı ama sonu feci oldu .. 
</HEADLINE>
<TEXT>


Güney Amerika ülkesi Bolivya'da yolsuzlukla suçlanan bir belediye başkanı, şehir meydanında yakıldı... 

DIŞ HABERLER SERVİSİ 

Yolsuzluk iddialarıyla suçlanan Bolivya'nın Ayo Ayo kentinin Belediye Başkanı Benjamin Altamirano, kimliği belirsiz kişilerce kent meydanında diri diri yakıldı. 
Polis yetkilileri Altamirano'nun cesedini önceki sabah kent meydanındaki bir elektrik direğinin altında buldu. 
Görgü tanıkları, pazartesi günü başkent La Paz'daki evinden kaçırıldığı bildirilen başkanın, elleri ve ayakları bağlı bir şekilde, gece yarısı kent meydanına getirildiğini ve burada yakıldığını söyledi. Olayı henüz üstlenen olmazken, bölge valisi Nicolas Quenta, katillerin en kısa zamanda bulunacağını belirtti. 
Bu arada, olayın ardından meydanda toplanan bir grup kent sakini, öldürülen Benjamin Altamirano aleyhinde pankart açıp slogan attı. 

Ülke ayakta 
Bolivya, geçen yıl başından bu yana, Devlet Başkanı Carlos Mesa'nın dar gelirlilere yönelik sözlerini tutmaması nedeniyle, sıkça hükümet karşıtı gösterilere ve olaylara sahne oluyor. 
Son bir ayda ülkede gerçekleşen sokak gösterilerinde bir polis memuru ve bir gösterici hayatını kaybetti. 


</TEXT>
</DOC>
