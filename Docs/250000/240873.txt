<DOC>
<DOCNO> 240873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/18/son/sondun03.html </URL>
<DATE> 2004/05/18/ </DATE>
<TIME> 01.30 </TIME>
<AUTHOR>  </AUTHOR>
<HEADLINE>
İsrail helikopterleri, mülteci kampını vurdu 10 ölü, 24 yaralı 
</HEADLINE>
<TEXT>

     İsrail helikopterleri, bir süredir kuşatma altına alınan Refah Filistin mülteci kampına gece 2 ayrı saldırı düzenledi. 
     Görgü tanıklarının verdiği bilgiye göre, gece yarısından sonra düzenlenen ilk saldırıda, bir duvarın arkasına gizlenen gruba açılan ateşte 3 Filistinli öldü, 7'si yaralandı. 
     Şafak sökmeden hemen önce düzenlenen ikinci saldırıdaysa Tel El Sultan mahallesine atılan füze sonucu 4 kişi öldü, 17 kişi yaralandı. Hamas, ölenlerden 3'ünün Hamas militanı olduğunu açıkladı. 
     Filistin güvenlik kaynakları, 2 ambulansın da İsrail ateşi altında kaldığını, birine 3 kurşun isabet ettiğini söyledi. İsrail helikopterlerinin ikinci saldırısında füzenin bir caminin yakınına isabet ettiği, bir duvarı yıkılan caminin kısmen yandığı kaydedildi. 
     Kaynaklar, sokak çatışmalarında da 3 Filistinlinin öldüğünü açıkladı. 
     İsrail ordusu, her iki saldırıda da silahlı grupları hedef aldıklarını belirtti. 
     Bu arada, İsrail tanklarıyla askerlerin, Tel Sultan semtine hareket ederek, bu bölgeyi kamptan ayıran bir hendek kazmaya başladıkları belirtiliyor. 
     Kamp sakinleri, İsrail askerlerinin ev ev arama yaptıklarını ve bölgede en az 45 İsrail askeri aracı bulunduğunu aktarıyor. 
     Filistinliler, İsrail geniş çaplı bir müdahaleye hazırlanırken, Filistinli militanların da Refah civarına bombalar yerleştirdiğini, 23 yaşındaki bir Filistinlinin de bomba yaparken öldüğünü söyledi. 
     İsrail Operasyona devam 
     İsrail ordusunun, Refah mülteci kampına düzenlediği operasyonun devam edeceği bildirildi. 
     Adını açıklamak istemeyen İsrailli bir yetkili, 12 kişinin öldüğü bu operasyonun, Mısır'dan gelen silahların kaçak olarak geçirilmesinde kullanılan ve Refah'ta sona eren tüneller yok edilinceye kadar süreceğini belirtti. 
     Yetkili, bu tünellerden özellikle İsrail topraklarını vurabilecek kapasitede uzun menzille roketlerin geçirildiğine dikkati çekti. 
     Bu arada, Filistin sağlık servislerinden üst düzey bir yetkili, İsrail askerlerinin bu operasyonda ambulanslara ateş açtığını belirterek, uluslararası toplumun duruma derhal müdahale etmesi çağrısında bulundu. 
     Öte yandan, Batı Şeria'daki Nablus'un eski kent bölümünde çıkan çatışmada 1 Filistinlinin öldürüldüğü bildirildi. 
     
</TEXT>
</DOC>
