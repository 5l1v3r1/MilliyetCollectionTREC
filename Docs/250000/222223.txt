<DOC>
<DOCNO> 222223 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/14/son/soneko08.html </URL>
<DATE> 2004/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Müteahhitler tek çatı istiyor... 
</HEADLINE>
<TEXT>

     Anadolu Yapım Müteahhitleri Federasyonu Başkanı İsmail Babacan, yaşanılan acı tecrübelerin dikkate alınarak özel ihtisas gerektiren mesleğin artık disiplin ve düzene kavuşturulması gerektiğini, bunun için de tanımlama ve organizasyon sorununun giderilerek tek çatı altında toplanmaları gerektiğini bildirdi. 
     Adana Müteahhitler Birliği Başkanı İsmail Babacan, AA muhabirine yaptığı açıklamada, Türkiye Odalar ve Borsalar Birliği TOBB bünyesinde oda statüsüne kavuşmak için yaklaşık 20 yıldır çaba harcadıklarını, bunu istemelerindeki en büyük nedenin mesleğe standart getirmek olduğunu söyledi. 
     Şirketlerin sanayi ve ticaret odalarına kayıtlı olarak faaliyette bulunduklarını ifade eden Babacan, bunun müteahhitlik hizmetlerinde ''hantal bir yapı'' yarattığını savunarak, ''Bu nedenle sektörel gelişim sağlanamıyor. Çünkü çıkartılan yasalarla odalara aşırı yükler verilmiş, komisyonlarda müteahhitlerin temsilciliği yetersiz düzeyde ve mesleki işler geri planda kalıyor'' diye konuştu. 
     Türkiye'de müteahhitlik alanında hizmet veren firmaların sayısının bile tam olarak bilinemediğini ifade eden Babacan, şöyle devam etti 
     ''Mesleğe disiplin ve düzen getirmek için tek çatı altında toplanmak şart. Hedefimizi gerçekleştirirsek bu işi gerçekten iyi ve bilinçli yapanlarla yapmayanlar belli olacak. 
     Şu anda 200 bin müteahhit firması olduğu ifade ediliyor. Çin'de bile inşaat sektörüyle uğraşan firma sayısı 45 bin civarında. Maalesef Türkiye'de özel ihtisas gereken bir alanda önüne gelen inşaat firması kuruyor. 
     Son olarak Konya'da meydana gelen Zümrüt Apartmanı olayı çabuk unutuldu. Yarın başka bir felaketle karşılaşabiliriz. Acıların tekrarlanmaması için tanımlama ve organizasyon şeması sorunu giderilmelidir.'' 
     
     YASAL DÜZENLEME KONUSUNDAKİ AŞAMA 
     İsmail Babacan, konuyla ilgili yasal düzenlemede son aşamaya gelindiğini, ancak henüz sonuca ulaşılamadığını belirterek, şunları kaydetti 
     ''Bayındırlık ve İskan Bakanlığı konuya olumlu bakıyor. Yasa tasarısı hazırlandı, ancak bir türlü ilerleme kaydedemiyoruz. 
     Bir yasayla birleştirilmediğiniz için de mesleki tanımınız bile tam olarak yok. Tüm dünyada mesleğin tanımı ve kimler tarafından yapılacağı yasalarla belirtilir. 
     Oda olmamız durumunda parçalanma sonucu güçsüz kalacağımız, maliyet yönünden zayıflayıp, sıkıntıya düşeceğimiz gibi kaygılara gerek olmadığını düşünüyoruz. Çünkü, ilk etapta bölge odaları kurmak istiyoruz. Küçük yerleşim birimlerinde örgütlenme ise mutlaka bir süreç gerektirecektir.'' 
     
     DIŞA AÇILALIM 
     İsmail Babacan, Anadolu'daki orta ölçekli inşaat işletmelerinin yurtdışına açılmasını istediklerini, bunun ''Müteahhitler Odası'' ile gerçekleşeceğini belirtti. 
     AR-GE çalışmalarının önemine de dikkati çeken Babacan, bu alandaki yetersizlikler nedeniyle orta ölçekli firmaların yabancı rakipleri karşısında etkisiz kaldıklarını ifade ederek, şöyle devam etti 
     ''Şu andaki orta ölçekli firmalar, yabancı girişimcilerle rekabet edemez durumda. Çin, dünya rekabet pazarına girdi. Yarın, Çinli müteahhitler karşısında eriyeceğiz. Ancak, oda olduğumuzda firmalara mesleki eğitim verir ve birbirimizi desteklersek sorunun altından kalkabiliriz.'' 
     
</TEXT>
</DOC>
