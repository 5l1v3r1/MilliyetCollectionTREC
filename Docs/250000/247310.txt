<DOC>
<DOCNO> 247310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/12/yasam/ayas.html </URL>
<DATE> 2004/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
'Gölge etme başka ihsan istemem ..' 
</HEADLINE>
<TEXT>


Bodrum'da bir sitenin sakinleri, 'sırf gölgesinde oturanlardan rahatsız oldukları' gerekçesiyle 14 ılgın ağacını 'kökünden budattı' 

YAŞAR ANTER Bodrum DHA 

Ortakent Yahşi beldesinde, sahildeki Hazine arazisine yaklaşık 50 yıl önce dikilen Akdeniz'e özgü ılgın ağaçlarının boyu 13 - 14 metreye ulaştı. Ancak Çapa Tatil Sitesi yöneticisi İpek Kuvet'in talimatıyla gece yarısı harekete geçen işçiler, ağaçları gövdelerinden yaklaşık bir metre kalacak şekilde kesti. Turistlerin gölgesinden yararlandığı ağaçların katledilmesi, vatandaşları çileden çıkardı. 

Bu da suç mu yani 
DYP'li Ortakent - Yahşi Belediye Başkanı Mehmet Kocadon da Fen İşleri Müdürü Serdar Yılmaz ve zabıtalarını göndererek, olayı tutanakla tespit ettirdi. 
Ağaçları kestirdiğini kaydeden Kuvet'le belediye görevlileri arasında sert tartışmalar yaşandı. Kuvet, ılgınları sadece budattığını, kamu arazisindeki ağaçların kesilemeyeceğini bilmediğini belirterek, "Gölgede dinlenenler çok oluyordu. Sahildeki kalabalık, tatil köyünde yazlığı olanları rahatsız ediyordu. Belediyeye yardımcı olmak istedik. Suç olduğunu bilmiyorduk" dedi. 

10 milyar para cezası 
Yapılanın gerçek anlamda bir ağaç katliamı olduğunu kaydeden Belediye Başkanı Kocadon ise, şöyle konuştu 
"İnsanların gölgelerinde dinlenmesinden rahatsız oldukları itirafını tutanakla tespit ettik. Bu, yeşil beldemize vurulan bir darbe. Ağaç kesenlere 10 milyar lira para cezası verip kamu davası açılması için savcılığa suç duyurusunda bulunduk. Bunlara 'çevre ve yeşil düşmanı' demekten başka bir söz bulamıyorum." 


</TEXT>
</DOC>
