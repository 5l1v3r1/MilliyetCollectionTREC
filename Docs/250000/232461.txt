<DOC>
<DOCNO> 232461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/18/spor/ygokce.html </URL>
<DATE> 2004/04/18/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Konya'daki gerçek 
</HEADLINE>
<TEXT>

   
   Hiçbir şeyden çekmedi, kendinden çektiği kadar... Yazık oldu Beşiktaş futbol takımına, taraftarına, yöneticisine... İnönü'deki Gençlerbirliği maçının karbon kopya tekrarı... Peşpeşe gelen Zafer Biryol imzalı iki gol ve savunmada uğradığı şoktan kurtulmaya çalışan, 90 dakika boyunca rakip oyunculardan çok kendi savunmasının zaaflarıyla, yanlışlarıyla uğraşan bir Beşiktaş... 
   Öyle bir maç ki, içinde hem acı var, hem komedi var. Trafik kazasında kaybettiğimiz Tevfik Lav ruhuyla, felsefesiyle, acısıyla tüm Konya'yı kenetlemiş, biraraya getirmiş... Saygı duruşunda Beşiktaşlılar'ın katılımıyla Lav'a alkış yağdı. Sonrası Konyaspor'un acısını örten gol coşkularıydı. Cem Karaca soldan nefis fulelerle top sürerken ne Kaan Dobra müdahale etti, ne de Emre Nefis bir orta yaptı Cem, kafayla dokunmak Zafer'e kaldı. Ronaldo da seyrediyordu, çaresiz Cordoba da... Bu golün ardından bu defa Altan sol kanattan etkili ortalar yapmaya başladı. Üçüncüsünde yine Zafer Biryol kafayı vurdu ve Beşiktaşlı futbolcuların adeta aklı durdu. 
   Sonrası didişme, sürtüşme, kart fırtınası... 
   Bu maçın başlangıcında Lucescu'nun Pancu'nun sakatlığı nedeniyle yabancı sıkıntısına düşmeden rahat bir 11 oluşturabileceğini düşünmüştük. Evet, Ahmed Hassan ile Adrian İlie beklediğimiz gibi maça birlikte başladılar. Arkalarında Serdar vardı. Üç forvet oyuncusu dönerek, değişerek baskılı gol arayışına giriştiler. Ancak orta alandan gelen destek yetersizdi. Arkada savunma dengesizdi. Topu kararlı, dengeli ve uygun bir pozisyonla gole taşıyamadılar. Serdar'ın bulduğu gollerden birincisi kaleciden dönen bir şans topu, diğeri de Sergen'in çok akıllı pasıyla oldu. Beşiktaş, beraberliği sağladığında maçın bitimine 24 dakika vardı. Bu 24 dakika boyunca korner attılar, rakip yarı alana top doldurdular, ama Konyaspor'un savunma kalabalığını aşıp üç puan getirecek vuruşu yapamadılar. Tümer de, Sinan Kaloğlu da bu anlamda yetersiz kaldı. Tümer ve Sergen'in sezon sonu yorgunlukları, sakatlıkları Beşiktaş'ın Konya'daki maça lidersiz başlamasına neden oldu. Pancu'nun, Tümer'in ve Sergen'in olmadığı oyunda genç Ümit Aydın zaman zaman iyi işler yaparak takımını ayakta tutmaya çalıştı. 
   Konyaspor, erken golleri bulduktan sonra genç antrenör Kemal Özdeş'in kenardan yönetimiyle savunmada kapanma yolunu seçti. Beşiktaş bastırdıkça dönen topları özellikle Altan'ın ayağından kontratağa dönüştürdüler. Yüzde yüz gollük fırsatları değerlendiremediler. 
   Şimdi, son ve kesin gerçeğe bakalım. İlk yarının açık ara şampiyon ilan edilmiş lideri Beşiktaş, dün Konya'da boyunun ancak UEFA Kupası'na yetebildiğini gösterip üçüncülüğe çakıldı. Bu hayal kırıklığı tablosu lig sonuna kadar zor değişir. Bilgili ve arkadaşları Şampiyonlar Ligi'ne kalınamamanın kaybını iyi analiz etmeli. Hem Lucescu için, hem de oyuncu kadrosu için şimdiden gerekli kararları alıp sezonu iyi bir dosya ile bitirmeli. Bu takımın yenilenmesi gerek. Hem heyecanlarının, hem oyuncularının, hem de teknik ekibin yeniden kurulması zorunlu. 
   
      
   
</TEXT>
</DOC>
