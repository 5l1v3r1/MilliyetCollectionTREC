<DOC>
<DOCNO> 208873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/15/son/sonspo35.html </URL>
<DATE> 2004/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Ülkerspor'dan Federasyon Başkanı Demirel'e yaylım ateş 
</HEADLINE>
<TEXT>

     Ülkerspor Kulübü, Basketbol Federasyonu Başkanı Turgay Demirel'in, antrenörleri Ergin Ataman hakkında, bir gazetede yayınlanan röportajındaki sözlerine tepki gösterdi. 
     Kulüpten yapılan yazılı açıklamada, Demirel'in, Ülkerspor'un çalıştırıcısı Ergin Ataman ile ilgili kullandığı iddia edilen tanım ve değerlendirmelerinin, Ataman'ın kişilik haklarına ağır saldırı teşkil ettiği, bu sözlerin Ülkerspor'un motivasyon ve başarısına da zarar verici nitelikte olduğu kaydedildi. 
     Ülkerspor'un, Federasyon Başkanı Demirel'in her iki sonucu da düşünmediği ve amaçlamadığı kanısında olduğu da belirtilen açıklamada, şöyle denildi 
     ''Türk basketbolünün ağır sorunlarını çözmek için görev almış sayın Demirel'in, çözüm için tüm kulüpler, yöneticiler, sporcular, çalıştırıcılar, hatta tüm ilgililer arasında birlik ve sağlıklı ilişkiler tesis edecek bir yaklaşım içinde olmak yerine, bir yandan değerli bir spor adamının kimliğine, diğer yandan aynı anda güzide bir kulübün huzur ve başarısına zarar verici bir tutum içinde gözükmesinin anlaşılması, elbette ki mümkün değildir.'' 
     
</TEXT>
</DOC>
