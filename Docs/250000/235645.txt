<DOC>
<DOCNO> 235645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/28/son/sonspo30.html </URL>
<DATE> 2004/04/28/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
Biyediç Çıkışımızı, Ç. Rizespor'u yenerek sürdürmek istiyoruz... 
</HEADLINE>
<TEXT>

     Bursaspor Teknik Direktörü Nejat Biyediç, son haftalarda yakaladıkları çıkışı, Çaykur Rizespor'u yenerek sürdürmek istediklerini söyledi. 
     Nejat Biyediç, antrenman öncesinde düzenlediği basın toplantısında, göreve geldiği günden beri yalnızca Fenerbahçe ve Trabzonspor'a yenildiklerini, Adanaspor ve Akçaabat Sebatspor'u deplasmanda yenme başarısını gösterdiklerini, performanslarının her geçen hafta yükseldiğini kaydetti. 
     Geçen haftaki Elazığspor maçına iyi başladıklarını ve aradıkları golü erken bulduklarını, ancak ikinci golün gecikmesi üzerine oyuncularının strese girdiğini ifade eden Biyediç, ''Son bölümde ikincigolü bulduk ve daha sonra Bursaspor gibi oynamaya başladık'' dedi. 
     Biyediç, Çaykur Rizespor maçının çok önemli olduğunu ve ''ne yapıp edip'' mutlaka sahadan galibiyetle ayrılmaları gerektiğini ifade ederek, şunları söyledi 
     ''Çok zor bir maç olacak. Son haftalarda yakaladığımız çıkışı, Çaykur Rizespor'u yenerek sürdürmek istiyoruz. Son haftalarda oldukça hırslı oynuyoruz. Ligde yaşanan tüm olaylara kulaklarımızı tıkadık. Kalan 3 maçımızı kazanıp 40 puana ulaşmak istiyoruz. Sanıyorum Türkiye liglerinde 40 puanla düşen takım yoktur.'' Gazetecilerin, Çaykur Rizespor-Akçaabat Sebatspor maçıyla ilgili düşüncelerini sorması üzerine Biyediç, ''Konuyla ilgili gerekli yorumları yönetimimiz yapıyor. Ancak herhalde Türk futbol tarihinde ilk kez bir teknik adam maçı yarıda bırakıp gitmiştir'' dedi. 
     Biyediç, bir gazetecinin, ''Düşecek takımı saha dışı olayların belirleyeceğine ilişkin kuşkunuz var mı '' sorusunu ise, ''Zor bir soru. Bizim için önemli olan önümüzdeki maçları kazanmak'' diye yanıtladı. 
     
</TEXT>
</DOC>
