<DOC>
<DOCNO> 203266 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/19/son/sontur05.html </URL>
<DATE> 2003/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Denktaş, danışmanlarını değiştirmelidir 
</HEADLINE>
<TEXT>

     KKTC'de seçimlerden sonra yeni hükümetin kurulması için çalışmalar sürerken Başbakan Erdoğan'ın Özbekistan'da gazetecilerle yaptığı sohbet toplantısındaki açıklamaları, Ankara ile Denktaş arasında soğuk rüzgarlar esmesine neden oldu. 
     Başbakan Recep Tayyip Erdoğan, KKTC Cumhurbaşkanı Rauf Denktaş'ın etrafındaki danışmanlarını gözden geçirmesi gerektiğini belirtti. 
     Açıklamanın duyulmasından sonra gazetecilere değerlendirme yapan Rauf Denktaş ise 'danışmanlarımdan şikayetim yok' dedi ve Erdoğan'a sitem yüklü bir yanıt verdi. 
     Başbakan Erdoğan, Özbekistan'ın başkenti Taşkent'teki temasları öncesinde gazetecilerle güncel meselelere ilişkin düzenlediği sohbet toplantısında gazetecilerin sorularını yanıtladı. 
     Erdoğan, bir soruyu yanıtlarken, KKTC Cumhurbaşkanı Rauf Denktaş'ın etrafındaki danışmanlarını gözden geçirmesi gerektiğini ifade ederek, Denktaş'ın etrafında ağırlıklı olarak Türk danışmanlarının bulunduğunu dile getirdi. Tayyip Erdoğan, yıllardır aynı danışman ekibiyle bugünlere gelindiğini belirterek, ''Bunlar farklı bakış getirmez'' dedi. 
     Başbakan Erdoğan, Türkiye Cumhuriyeti olarak değerlendirmelerin yapılacağını ifade ederek, KKTC Cumhurbaşkanı'na ve siyasi parti liderlerine düşüncelerin anlatılacağını ve hangi formüller olabileceğini dile getireceklerini söyledi. 
     Erdoğan, bir başka soruyu yanıtlarken, Türkiye'nin AB'ye girişini salt olarak belirleyecek olanın Annan Planı olmadığını kaydederek, Kıbrıs'ta hükümet kurma sürecini görmek gerektiğini kaydetti. 
     Güney ile Kuzey arasında mutabakat sağlanmazsa zaten Güney'in Kıbrıs adı altında AB'ye giremeyeceğini, Kuzey'in varlığını koruyacağını anlatan Başbakan Erdoğan, ''Onlar Kıbrıs olarak almak istiyorlar, bunu Kuzey Kıbrıs kabul etmediği zaman nasıl Kıbrıs olarak alacak, orada bir Kuzey Kıbrıs var. Kaldı ki AB'nin kendi koyduğu şartlarla çatışan bir durum söz konusu. Kaldı ki Güney Kıbrıs bu sorunları halletmemiş bir ülke olarak oraya girer'' diye konuştu. 
     
     ''TÜRKİYE, PLANA İYİ NİYETLE YAKLAŞIYOR'' 

     ''1 Mayıs'ı denizin bittiği yer olarak görüyor musunuz '' sorusuna Erdoğan, ''Hayır'' karşılığını verirken, 1 Mayıs'ı erteleme olasılığı olup olmadığı sorusuna da, ''Ertelenme değil de 1 Mayıs'ta yeni bir tarih doğabilir ama arzu edilir ki 1 Mayıs'a kadar bu iş çözümlense, bitse çok önemli bir sorun Türkiye'nin de önünden kalkacak, AB'nin de önünden kalkacak'' dedi. 
     Başbakan Erdoğan, BM Genel Sekreteri Annan'ın ortaya koyduğu plana Türkiye Cumhuriyeti olarak iyi niyetle yaklaştıklarını, müzakere edilmesi gerektiğini sürekli dile getirdiklerini ifade ederek, KKTC'de iki farklı görüşün, plan üzerinde var olduğunu kaydetti. 
     Ortaya konan görüşler üzerinde bir düşünce birliğine varılması gerektiğini ifade eden Erdoğan, ''Var olmazsa sıkıntı var...'' diye konuştu. 
     Bu safhadan sonra 10 düşünüp bir konuşulursa konunun daha iyi müzakere edilebileceğini ve sonuca ulaşılabileceğini kaydeden Erdoğan, ''netice alma şansı çıkarsa, KKTC kaçan değil uzlaşmacı ülke konumuna gelir. Masadan kaçan KKTC olmamalıdır'' dedi. 
     Denktaş'ın, Annan Planı'nın reddedilmesi konusunda ısrar etmesi durumunda arabuluculuktan uzaklaştırılıp uzaklaştırılmaması ihtimalinin sorulması üzerine, Erdoğan, ''Bu ifade hoş değil, şık değil'' dedi. 
     Erdoğan, bir başka soru üzerine, Türkiye Cumhuriyeti'nin konunun çözümü konusunda hep ileri adımlar attığını ve netice de aldığını kaydederek, Yunanistan ile son dönemdeki yakınlaşmayı anlattı. 

     
</TEXT>
</DOC>
