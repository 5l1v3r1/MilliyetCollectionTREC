<DOC>
<DOCNO> 243977 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/30/son/soneko21.html </URL>
<DATE> 2004/05/30/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Bakan Güler Doğalgaza ve elektriğe zam yok... 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, Haziran ayında da doğalgaza ve elektriğe zam yapmayı düşünmediklerini bildirdi. 
     Güler, Çayırhan Termik Santrali'nde incelemelerde bulunduktan sonra gazetecilerin sorularını yanıtladı. 
     Çayırhan Termik Santrali'nin verimli çalışan bir kömür santrali olduğunu belirten Güler, yerli kaynakların kullanımına önem verdiklerini vurguladı. 
     Bakan Güler, ''Hukuki engeller olmasaydı bütün santralleri özel sektöre devrederdim. Ama bir kısmı tahkimlik. Hukuki sorunları gidermeye çalışıyoruz'' dedi. 
     İran doğalgazıyla ilgili görüşmelerdeki son durumun sorulması üzerine Güler, geçtiğimiz günlerde Amsterdam'da yapılan Uluslararası Enerji Forumu'nda İran Petrol Bakanı ile görüştüğünü, önümüzdeki hafta İran'dan bir heyetin gelerek, BOTAŞ'ta görüşmeler yapacağını kaydetti. 
     Güler, ''Bizim niyetimiz bu meseleyi müzakerelerle çözmek. Tahkim süreci devam ederken, görüşmelerde sürecek'' diye konuştu. 
     
</TEXT>
</DOC>
