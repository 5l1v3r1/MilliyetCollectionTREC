<DOC>
<DOCNO> 248670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/17/son/sondun36.html </URL>
<DATE> 2004/06/17/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
TÜSİAD'dan Fransızlara 'yanlış' bilgi uyarısı 
</HEADLINE>
<TEXT>

     Türk Sanayicileri ve İşadamları Derneği TÜSİAD , Fransa'da başta Cumhurbaşkanı Jacques Chirac, Başbakan Jean-Pierre Raffarin ile meclis ve senato üyelerine gönderdiği bir mektupta, yanlış bilgiler üzerine Türkiye'nin AB üyeliğine karşı çıkılmaması konusunda Fransız siyasetçileri uyardı. 
     Avrupa Parlamentosu seçimleri ile birlikte, Fransa'da siyasi partiler arasında Türkiye'nin tam üyeliğine ilişkin başlatılan olumsuz kampanyaya, TÜSİAD tepki gösterdi. 
     TÜSİAD'ın mektubunda, adaylığı Helsinki zirvesi sırasında açıkça teyit edilen Türkiye'nin konumunu tekrar tartışmaya açmanın, Fransa gibi hukuk devleti ilkelerine sıkı bağlı bir ülkeye ters düştüğü vurgulandı. 
     Mektupta, her üye ülkede olduğu gibi Fransa'da da Türkiye'nin üyeliğinin tartışılmasının normal olduğu ifade edildi, ancak bu tartışmanın sağlıksız ve geçersiz temeller üzerine kurulması eleştirildi. 
     TÜSİAD'ın mektubunda, Türkiye'nin üyeliğine ilişkin kamuoyuna temelsiz ve gerçek dışı bilgiler verilmesinin de yanlış olduğu ifade edildi. 
     Bu arada, TÜSİAD'ın mektubunu yanıtlayan Maliye ve Ekonomi Bakanı Nicolas Sarkozy, Türkiye'nin önemli bir ülke olduğunu bildiklerini, ancak tam üyelik yerine Türkiye'ye ''ayrıcalıklı ortaklık önerilmesini'' istediklerini bildirdi. 
     Fransa'da iktidardaki Halk Hareket Birliği UMP , AP seçimleri öncesi yayınladığı bir bildiride, AB'nin Türkiye ile tam üyelik müzakerelerine başlamasına karşı olduğunu açıklamıştı. 
     Sarkozy'nin, Alain Juppe'den boşalacak UMP başkanlığı görevine getirilmesi bekleniyor. 
     Nicolas Sarkozy'nin, 2007 yılında yapılacak cumhurbaşkanlığı seçimlerinde Jacques Chirac'ın yerine aday olması da bekleniyor. 
     
</TEXT>
</DOC>
