<DOC>
<DOCNO> 225422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/25/son/sondun13.html </URL>
<DATE> 2004/03/25/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Blair Libya'da... Kaddafi ile görüşecek 
</HEADLINE>
<TEXT>

     İngiltere Başbakanı Tony Blair, Libya lideri Muammer Kaddafi ile yapacağı tarihi görüşme için Libya'nın başkenti Trablus'a geldi. 
     Blair'in beraberindekiler, iki liderin, başkentin dışındaki bir çadırda 1,5 saat görüşeceğini söyledi. 
     Bağımsızlığını kazandığı 1951'den bu yana ilk kez bir İngiliz başbakanı Libya'yı ziyaret ediyor. 
     Kaddafi, nükleer silah programından vazgeçmeyi kabul ederek, tesislerini Uluslararası Atom Enerjisi Ajansı UAEA denetçilerine açmıştı. 
     İngiltere, Londra'daki Libya Büyükelçiliği'nin penceresinden açılan ateşte İngiliz kadın polis Yvonne Fletcher'in ölmesinin ardından, 1984'te Libya ile diplomatik ilişkilerini kesmişti. 
     İlişkiler, Libya'nın, 1988'de, İskoçya'nın Lockerbie kasabası üzerinde bir Pan Am uçağına düzenlenen, 270 kişinin öldüğü sabotajla ilgisi olduğunun anlaşılması üzerine daha da kötüleşmişti. 
     İki ülke, Libya'nın Fletcher'in ölümünün sorumluluğunu üstlenmesi, özür dilemesi ve tazminat ödemeyi kabul etmesi üzerine diplomatik ilişkilerini 1999'da yeniden başlatmıştı. 
     
</TEXT>
</DOC>
