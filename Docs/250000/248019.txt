<DOC>
<DOCNO> 248019 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/15/son/sondun16.html </URL>
<DATE> 2004/06/15/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Hollanda ve doktorların fidye kavgası 
</HEADLINE>
<TEXT>

     Dağıstan'da kaçırıldıktan yaklaşık 20 ay sonra nisan ayında serbest bırakılması sağlanan Sınır Tanımayan Doktorlar Örgütü'nün Hollandalı görevlisi Arjan Erkel için ödenen fidye, örgütle Hollanda hükümeti arasında kavgaya neden oldu. 
     Yaklaşık bir milyon euro fidye ödeyen Hollanda Dışişleri Bakanlığı, bu parayı Sınır Tanımayan Doktorlar Örgütünden geri istedi. Örgütse parayı vermeyeceğini bildirdi. Bunun üzerine Dışişleri Bakanlığı da konuyu mahkemeye götüreceğini bildirdi. 
     Sınır Tanımayan Doktorlar Örgütü, Hollanda Dışişleri Bakanlığı'nın talebine, Arjan Erkel'in kaçırılması ve uzun süre rehin tutulmasındaki bütün sorumluluğun Hollanda ve Rus hükümetlerine ait olduğunu savunarak karşı çıktı. 
     Örgüt, Hollanda hükümetine hiçbir zaman Erkel'i kaçıranlarla örgüt adına fidye için görüşmelerde bulunma yetkisi verilmediğini belirterek, fidyeyle ilgili hiçbir sorumluluk üstlenmeyeceğini kaydetti. 
     Örgüt, Erkel'in kurtarılmasıyla ilgili çalışmalar ve ödenen fidyeye ilişkin tarafsız bir komisyon tarafından araştırma yapılması önerisinde de bulundu. 
     Bakanlık sözcüsüyse dava açacaklarını belirterek, parayı geri alabilmek için bütün hukuki yolların kullanılacağını belirtti. 
     Sözcü, kaçırılma olayının en başından kurtarılma işlemine kadar bütün gelişme ve görüşmelerin Sınır Tanımayan Doktorlar Örgütü'nün bilgisi dahilinde yapıldığını kaydetti. 
     Sınır Tanımayan Doktorlar Örgütü'nün Hollandalı görevlisi 34 yaşındaki Erkel, örgütün İsviçre birimi adına Dağıstan'da görev yaparken 12 Ağustos 2002 tarihinde kaçırılmıştı. 
     Erkel, Hollanda Hükümeti'nin ödediği bir milyon euro karşılığı geçen 11 nisanda serbest bırakılmıştı. 
     
</TEXT>
</DOC>
