<DOC>
<DOCNO> 233962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/22/son/sontur46.html </URL>
<DATE> 2004/04/22/ </DATE>
<TIME> 19.40 </TIME>
<AUTHOR>  </AUTHOR>
<HEADLINE>
Bağ-Kur'lularda tıp fakültelerinden yararlana bilecekler 
</HEADLINE>
<TEXT>

     Çalışma ve Sosyal Güvenlik Bakanı Murat Başesgioğlu, gelecek günlerde imzalanacak protokolle Bağ-Kur sigortalılarının tıp fakültesi hastanelerinden yararlanmalarının kolaylaştırılacağını bildirdi. 
     Kastamonu'da Özel Uğurlu Hastanesi'nin ek tesisleriyle diyaliz ünitesinin açılışını yapan Başesgioğlu, herkesin sağlık hizmetlerinden eşit yararlanmasını sağlamayı amaçladıklarını belirtti. Bunun için geçen aylarda Sağlık Bakanlığı ile SSK arasında ortak kullanım uygulaması başlattıklarını hatırlatan Başesgioğlu, ayrıca SSK'lıların üniversite hastanelerinden yararlanmalarının kolaylaştırıldığını kaydetti. 
     Başesgioğlu, SSK Kastamonu hastanesinin kapasitesinin bu yıl 90 yatak daha artırılacağını, hastaneye ek bölüm yapılacağını, ayrıca hastane binasının yeniden elden geçirileceğini söyledi. 
     Özel Uğurlu Hastanesi başhekimi ve sahibi Doktor Atıf Uğur da hastanenin 1991 yılında kurulmasından bu yana 3 kat büyüdüğünü ifade etti. 
     Başesgioğlu, Kastamonu'dan Bağ-Kur irtibat bürosunun açılışını yapmak üzere Taşköprü'ye gitti. 
     Murat Başesgioğlu, törende yaptığı konuşmada, Bağ-Kur'un 15 milyon kişiye hizmet verdiğini belirterek, kurumu yaşatmanın herkesin menfaatine olduğunu söyledi. 
     Türkiye'de her yıl 400 bin kişinin SSK ve Bağ-Kur'dan emekli olduğuna işaret eden Başesgioğlu, ''Bunun için bu kurumlara çok iyi bakmalıyız'' dedi. 
     Başesgioğlu, şöyle devam etti 
     ''Nasıl kendi harcamalarımızda tasarruf yapıyorsak, Bağ-Kur ve SSK'da da başta sağlık harcamaları olmak üzere tasarruf yapmak zorundayız. İlaç alırken reçetelerin tutarı o anda sizden çıkmıyor ama netice itibariyle sizin cebinizden ödeniyor. Bağ-Kur'un 100 liralık sağlık giderinin ancak 47 lirası sigortalılardan karşılanıyor. Geri kalanı Hazine tarafından karşılanıyor. Elbette hastaneye, doktora, eczaneye gideceksiniz ama sizlerden rica ediyorum, lütfen tasarruflu olun. Bu paranın kendi paranız olduğunu unutmayın. Unutmayın ki Bağ-Kur size daha iyi hizmet verebilsin. Maaşlarınız daha çok artsın, bütün hastanelere sizi gönderebilsin.'' Murat Başesgioğlu, bir müjde vermek istediğini belirterek, gelecek günlerde tıp fakülteleriyle imzalanacak protokolle SSK'lıların ardından Bağ-Kur'luların da üniversite hastanelerinden yararlanmalarının kolaylaştırılacağını açıkladı. 
     Taşköprü'nün kalkındırılması için bundan sonra da çalışacaklarını belirten Başesgioğlu, ilçeye bir meslek yüksekokulu kurulması için Ankara'daki üniversitelerden birine Kastamonu Valisi ve Taşköprü kaymakamıyla birlikte resmi başvuruda bulunacaklarını bildirdi. 
     Başesgioğlu, Taşköprü'de belediye binasını ve SSK dispanserini de ziyaret etti. 
     
</TEXT>
</DOC>
