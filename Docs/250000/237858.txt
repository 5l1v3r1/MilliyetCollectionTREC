<DOC>
<DOCNO> 237858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/son/sonsiy32.html </URL>
<DATE> 2004/05/06/ </DATE>
<TIME> 18.25 </TIME>
<AUTHOR>  </AUTHOR>
<HEADLINE>
TCK değişiyor... Töre cinayetlerinde ceza indirimi yapılmayacak 
</HEADLINE>
<TEXT>

     TCK'da, ''namus ve töre cinayetlerinde'' indirim nedeni sayılan ''haksız tahrik'' suçu, yeniden düzenlendi. 
     TBMM Adalet Alt Komisyonu, TCK Tasarısı'nda ''haksız tahrik'' suçunu ilişkin maddeyi yeniden düzenledi. Buna göre, haksız bir fiilin meydana getirdiği hiddet ve şiddetli elemin etkisiyle suç işleyen kimseye ağırlaştırılmış müebbet hapis yerine 18 yıldan 24 yıla ve müebbet hapis cezası yerine 12 yıldan 18 yıla kadar hapis cezası verilecek. Diğer hallerde verilecek ceza, dörtte birinden dörtte üçüne kadarı indirilecek. 
     Maddenin gerekçesi yazılırken, ''töre ve namus cinayetleri'' üzerinde vurgu yapıldı. Türkiye'de ''namus ve töre cinayetleri'' olarak adlandırılan akraba içi öldürme suçlarında ''hakız tahrik'' indiriminin yanlış biçimde uygulanmasının önüne geçildiği belirtilerek, taraf olunan uluslararası sözleşmelerinin bu tür öldürme suçlarının etkin biçimde yaptırıma bağlanmasının zorunlu kılındığına işaret edildi. 
     ''Maddedeki düzenleme nedeniyle bir suçun mağduruna yönelik olarak gerçekleştirilen eylemler dolayısıyla fail, haksız tahrik indiriminden yararlanmayacaktır'' denilen gerekçede, cinsel saldırıya maruz kalmış kadına karşı babanın veya erkek kardeşin işlediği öldürme fiilinde haksız tahrike dayalı olarak ceza indirimi yapılmayacağı kaydedildi. 
     ''Haksız fiil'' kavramının bir davranışın hukuk düzenince tasvip edilmediği anlamına geldiğine dikkati çekilen gerekçede, ancak böyle bir haksız fiili yapan kişiye yönelik eylemin varlığı durumunda uygulamanın sözkonusu olabileceği ifade edildi. 
     Gerekçede, ''Örneğin, eşi hakkında bir söylentinin varlığına dayanarak veya çocuğun seçtiği arkadaş ya da eş nedeniyle ona karşı aile veya diğer kişilerin suç işlemesi hainde ceza indirimine gidilmeyecektir'' denildi. 
     Gerekçede, TCK'daki ''adi ve ağır tahrik'' ayırımının da kaldırıldığı, tahrik halinde verilecek ceza bakımından aşağı ve yukarı sınırlar kabul edilerek olayın özelliğine göre uygulamada takdir olanağı tanınmasının amaçlandığı, indirimin yapılabilmesi için haksız fiilin bir hiddet ve şiddetli elem etkisi doğurabilecek ağırlıkta olması gerektiği ifade edildi. 
     Yapılan düzenlemenin anlaşılması açısından Güldünya Tören cinayetini örnek gösterilirken, ''Tören'i öldüren baba bu düzenlemeyle haksız tahrik indiriminden yararlanmayacak. Ama baba, Güldünya yerine ona tecavüz ederek hamil bırakan erkeği öldürseydi indirimden yararlanacaktı'' dedi. 
     
</TEXT>
</DOC>
