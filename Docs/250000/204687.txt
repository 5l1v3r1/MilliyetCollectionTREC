<DOC>
<DOCNO> 204687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/27/ekonomi/eko01.html </URL>
<DATE> 2003/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Yabancı gelmiyor, Türk gidiyor 
</HEADLINE>
<TEXT>

   Türkiye yılın ilk 10 ayında sermaye ihraç eden ülke oldu. Ocak - ekim arasında 369 milyon dolar yabancı sermaye çeken Türkiye, yurtdışına 403 milyon dolar çıkmasına engel olamadı 
   EKONOMİ SERVİSİ 
   
   Türkiye'ye giren doğrudan yabancı sermaye yatırımları, 2003'ün ilk on ayı sonunda çıkan sermayenin ilk kez altında kaldı. Böylece yurtdışından sermaye çekmeye çabalayan Türkiye sermaye ihracatçısı konumuna düştü. Kısa vadeli sermaye hareketleri olarak bilinen portföy yatırımlarında ise yükseliş sürüyor. 
   Merkez Bankası'nın açıkladığı ödemeler bilançosu verilerine göre, makroekonomik verilerde yakalanan olumlu tablo yabancı sermayeye yansımadı. Türkiye, 2003'ün Ocak - Ekim döneminde sadece 369 milyon dolarlık doğrudan yabancı yatırım çekebilirken aynı dönemde Türkiye'den yurtdışına 403 milyon dolarlık yatırım gerçekleştirildi. Böylece ilk on ayda Türkiye'den 34 milyon dolarlık sermaye çıkışı oldu. Bir başka deyişle Türkiye bu yılın ilk 10 ayı sonunda sermaye ihraç eden bir ülke oldu. 
   
   98 milyon doları kredi 
   Yıllar itibariyle bakıldığında 1992'den bu yana yabancı sermayede girişlerinin çıkışları açık ara aştığı Türkiye'de 12 yıldan bu yana ilk kez doğrudan yatırımlar eksi bakiye verdi. 
   Merkez Bankası verilerine göre, yabancı sermaye girişlerinin 98 milyon doları Türkiye'deki yabancı şirketlerin yurtdışındaki ortaklarından kullandığı net kredilerden kaynaklandı. Bu dönemde 5 milyon dolar sermaye çıkaran yabancı yatırımcılar 276 milyon dolar da madencilik, imalat sanayi ve hizmetler sektörüne yatırım yaptı. 2002'nin ilk 10 aylık döneminde 1 milyar 32 milyon dolar giriş, 55 milyon dolar da çıkış olmuştu. Net girişler ise 917 milyon dolar olarak gerçekleşmişti. 
   1992 - 2002 arasında toplam 12 milyar 796 milyon dolarlık giriş gerçekleştiren yabancı yatırımcılar aynı dönemde 1 milyar 288 milyon doları çeşitli gerekçelerle yurtdışına çıkardı. Böylece yabancıların Türkiye'ye yaptığı net doğrudan yatırımlar tutarı 11 milyar 508 milyon dolar oldu. 
   
   Sıcak para akıyor    Doğrudan yatırıma gelmeyen yabancıların portföy yatırımlarında artış sürüyor. 
   2003 Ekim ayında 326 milyon dolarlık net giriş yaşanan portföy yatırımları ocak - ekim arasında 2 milyar 791 milyon dolar olarak açıklandı. Söz konusu tutar 2002'nin ilk on ayında 672 milyon dolar çıkışla sonuçlanmıştı. Bu yüksek yatırımın nedeni Türkiye'nin çok yüksek reel faiz vermesiyle açıklanıyor. 
   Yurtdışında yerleşikler, bu yılın ocak - ekim döneminde hisse senedi piyasasından 762 milyon dolarlık, devlet iç borçlanma senetleri piyasasından bono -tahvil da 1 milyar 49 milyon dolarlık net alım gerçekleştirdi. 
   
      'Yabancı ilgisinin artması için çaba göstereceğiz'    Tekel Genel Müdürü Sezai Ensari, kurumun bu yılı 6 katrilyon lira civarında ciro ve 250 trilyon lira k rla kapatacağını bildirdi. 
   Ensari, 292 milyon dolara satılan Alkollü İçkiler Sanayii ve Ticaret AŞ'nin devrinin 20 Şubat'a kadar yapılacağını belirtti. Ensari, hükümetin 2004'ün ilk yarısında Tekel'in sigara bölümünün özelleştirilmesini tamamlamayı beklediğinin anımsatılması üzerine de şöyle konuştu 
   
   'Küsecek değiliz' 
   "Özelleştirmede birkaç yöntem var Birisi birkaç ay önce denenen blok satıştı. Parça satış ve halka arz yöntemleri de denenebilir. Malımız bir defasında değerini bulmadı diye küsüp oturacak değiliz. Sigara kısmının satışına yabancıların ilgisinin artması için uğraşacağız." 
   
      
   
</TEXT>
</DOC>
