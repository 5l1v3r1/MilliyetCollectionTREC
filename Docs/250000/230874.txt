<DOC>
<DOCNO> 230874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/son/sondun20.html </URL>
<DATE> 2004/04/13/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Sakıp Sabancı'nın Anadolu aksanı The New York Times'ta 
</HEADLINE>
<TEXT>

     Vefat eden işadamı Sakıp Sabancı'nın, Türkiye'nin en önemli hayırseverlerinden birisi olduğu belirtilirken, konuşurken kullandığı Anadolu aksanının, kendisine Sakıp Ağa ünvanı kazandırdığı ifade edildi. 
     ABD'nin etkili gazetelerinden The New York Times, geçirdiği rahatsızlık sonucu yaşama veda eden işadamı Sakıp Sabancı'nın "Türkiye'nin önde gelen yardımseverlerinden ve en ünlü işadamı" olduğunu kaydetti. Yazıda, Sabancı ailesinin, Forbes dergisinin yaptığı ankete göre, 3.2 milyar dolarlık servetiyle dünyanın en zengin 147'inci ailesi olduğu ifade edildi. Gazete, Sakıp Sabancı'nın, küçük bir aile işletmesini 30 bin işçinin çalıştığı bir imparatorluğa dönüştürdüğü yorumunu yaptı. Sakıp Sabancı'nın liderliğinde, Sabancı Holding'in Toyota, Philip Morris ve IBM gibi dünya ölçeğindeki şirketlerle ortaklıklar kurduğu da belirtildi. 
     Sakıp Sabancı'nın, Osmanlı hat sanatı koleksiyonunun, Avrupa'yı dolaştığı anımsatılırken, koleksiyonun Paris'ta Louvre ile New York'ta Metropolitan müzelerinde sergilendiğine dikkat çekildi. Sakıp Sabancı'nın, uluslararası sanat çevrelerinde tanınan birisi olduğu da belirtildi. 
     Gazete, Sakıp Sabancı'nın, hayırseverliği ve konuşurken kullandığı kendine özgü Anadolu aksanı ile, Türkçe'de bir saygı ünvanı olan Sakıp Ağa takma adını kazandığı yorumunu yaptı. 

     
</TEXT>
</DOC>
