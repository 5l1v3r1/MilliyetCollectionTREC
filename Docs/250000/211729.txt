<DOC>
<DOCNO> 211729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/28/son/soneko35.html </URL>
<DATE> 2004/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Enerji Bakanı Özelleştirmede beklemeye dahi tahammülümüz yok 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, enerji ihtiyacının önemli kısmını, yenilebilir enerjiyle karşılamayı düşündüklerini belirterek, bununla ilgili yasa çalışmalarının son noktaya geldiğini söyledi. 
     Güler, Türkiye Enerji Forumu'nun açılışında yaptığı konuşmada, yenilenebilir ve yeni enerji kaynaklarının önemine işaret ederek, yenilebilir enerjinin rüzgar, güneş ve jeotermal gibi kaynaklardan oluştuğunu bildirdi. 
     Bakan Güler, ''İhtiyacımızın önemli kısmını, yenilenebilir enerjiyle karşılamayı düşünüyoruz. Bununla ilgili yasa çalışmalarımız son noktaya geldi'' dedi. 
     Yeni enerjinin hidrojen enerjisi olduğunu belirten Güler, hidrojen enerjisi konusunda ABD, AB ve Japonya'da yoğun çalışmalar yapıldığını anımsattı. 
     Güler, hidrojen enerjisi merkezini İstanbul'a getirme kararı aldıklarını bildirerek, ''Bu önemli bir adım. Bunun anlaşmasını Viyana'da imzaladık. Yani yeni enerji dönemine Türkiye, diğer ülkelerle aynı kulvarda, aynı zamanda başlamış oluyor'' diye konuştu. 
     Enerji konusunda mevcut tesislerin rehabilite edildiğini, baraj yapmaksızın hidroelektrik santralleri konusunu ele aldıklarını ifade eden Güler, kabloların yeraltına indirilmesine ilişkin ihale hazırlıklarını da yaptıklarını söyledi. 
     
     ÖZELLEŞTİRME 
     Hilmi Güler, özelleştirmenin, çok önem verdikleri temel hedefleri olduğunu belirterek, şunları kaydetti 
     ''Bunda hiçbir tavizimiz, hatta beklemeye dahi tahammülümüz yok. Çok süratli olarak dağıtımdan başlamak üzere iletim tesislerini özelleştireceğiz. Bunda mutabakata vardık. Şu an son hassas düzenlemeleri yapıyoruz. Devlet bu noktada daha çok iletimi elinde tutacak ve yönlendirici olacak.'' Güler, hukuki altyapıyla ilgili düzenlemelerin düzenli bir şekilde devam ettiğini belirterek, şöyle dedi 
     ''Daha önce doğalgaz ve elektrik sektörünü kontrol eden ve düzenleyen yasalar çıkmıştı. Bizim dönemimizde de Petrol Piyasası Yasası çıktı. Şimdi Petrol Yasası'nı çıkarıyoruz. 2'si arasında ne fark var Biri piyasa şartlarını kontrol ediyor, öbürü ise aramalara ağırlık veriyor. Biz petrol ve doğalgaz konusunda da hem yurtiçinde, hem yurtdışında yoğun bir çalışma içindeyiz.'' 
     
</TEXT>
</DOC>
