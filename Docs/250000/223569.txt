<DOC>
<DOCNO> 223569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/18/son/sonyas07.html </URL>
<DATE> 2004/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Patates, hem zenginin hem fakirin sofrasında... 
</HEADLINE>
<TEXT>

     Çukurova Üniversitesi ÇÜ Ziraat Fakültesi Tarla Bitkileri Bölümü öğretim üyesi Prof. Dr. Halis Arıoğlu, günlük vitamin ve protein ihtiyacının önemli bölümünü karşılayan patatesin, gelişmiş ülkelerde bilinçli, geri kalmış ve nüfus yoğunluğu fazla ülkelerde ise gıda açığını kapatmak için tüketildiğini belirtti. 
     Arıoğlu, AA muhabirine yaptığı açıklamada, patatesin, Avrupa ülkeleri ve ABD'de de en çok tüketilen gıda maddeleri arasında yer aldığını, bu ülkelerdeki patates tüketiminin, Türkiye'deki buğday tüketimi kadar önemli yeri olduğunu kaydetti. 
     Gelişmiş ülkelerde yaşayanların günlük protein ve vitamin ihtiyacının büyük bölümünü patates tüketerek karşıladıklarını anlatan Arıoğlu, şunları söyledi 
     ''Bu ülkelerde, ihtiyaç duyulan günlük proteinin yüzde 16'sı, vitamin gereksiniminin yüzde 40'ı patatesten sağlanıyor. Çünkü, 100 gramlık patates yumrusu, sağlıklı bir kişinin gereksinim duyduğu günlük proteinin minimum yüzde 7'sini, demirin yüzde 10'unu, C vitamininin yüzde 20-50'sini, B1 vitamininin yüzde 10'unu ve enerji ihtiyacının yüzde 3'ünü karşılamakta. Gelişmiş ülkelerde patates, bu bilinçle tüketilirken, geri kalmış ve nüfus yoğunluğu fazla ülkelerde sadece gıda açığını kapatmak amacıyla tüketiliyor.'' Arıoğlu, bir patates yumrusunda ortalama yüzde 2 gibi düşük oranda protein olmasına karşın, içerdiği proteinin net kullanma değerinin oldukça yüksek olduğunu belirterek, ''Bu değer patateste 71, soyada 56 ve buğday ununda 52 olarak bulunmuştur'' dedi. 
     Patatesin bir çapa bitkisi olduğunu ve kendisinden sonra ekilecek bitkiye temiz ve havalanmış bir toprak bıraktığını ifade eden Arıoğlu, şunları kaydetti 
     ''Patates, önemli bir ekim nöbeti bitkisi olarak değerlendirilmekte. Diğer taraftan kışları ılık geçen Akdeniz ikliminin etkisi altında kalan kıyı bölgelerinde patates, kış mevsiminde turfanda olarak yetişebilmekte ve oldukça yüksek yumru verimi alınabilmektedir. Bu bölgelerde kışları boş bırakılan araziler değerlendirildiğinden, ülke ekonomisine büyük katkılar sağlanmaktadır.'' 
     
</TEXT>
</DOC>
