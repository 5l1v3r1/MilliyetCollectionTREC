<DOC>
<DOCNO> 235509 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/28/son/sondun22.html </URL>
<DATE> 2004/04/28/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Irak'ın yeni bayrağı Musul'da protesto edildi 
</HEADLINE>
<TEXT>

     Irak'ın Musul kentinde, üniversite öğrencileri, Musul Üniversitesi kampusunda gösteri düzenleyerek, Irak'ın yeni bayrağını protesto etti. 
     ABD ve Bağdat yönetimine karşı sloganlar atan 1000 kadar öğrenci, 32 metreye 20 metrelik dev bir eski Irak bayrağının etrafında toplanarak, ''Bayrağımızı satmayacağız'' diye bağırdılar. 
     Felluce kentindeki Sünni isyancılarla Şii lider Mukteda Sadr'a bağlı birlikler arasında dayanışma mesajları veren topluluk, ''Ne Sünni ne Şii, yaşasın İslami Birlik'' sloganları attı. 
     Üniversitenin güvenlik güçlerinin havaya ateş açarak dağıtmak istediği öğrenciler, Irak ulusal marşını söyleyerek, dev bayrağı göndere çektiler. Amerikan bayrağını da yakan öğrenciler, daha sonra sessizce dağıldılar. 
     Irak'ın yeni bayrağı Iraklılarca, Irak medeniyetini yeterince temsil etmediği, İsrail'in bayrağına benzediği ve Kürt yanlısı olduğu gerekçeleriyle beğenilmedi. 
     Fırat ve Dicle nehirlerini temsilen 2 mavi çizgiyle, Iraklı Kürtleri temsil eden sarı çizginin yer aldığı, sanatçı Rifat El Çadırcı tarafından çizilen yeni bayrakta, beyaz fon üzerine yerleştirilmiş, İslam'ı temsil eden bir hilal de bulunuyor. 
     Eski bayraktaki renkler için Suriye, Ürdün, Mısır bayraklarından esinlenilmişti. Irak bayrağı 1952'den bu yana, renklerine dokunulmaksızın 3 kez değiştirilmişti. En son Irak'ın devrik lideri Saddam Hüseyin bayrağa ''Allahu Ekber'' yazdırmıştı. 
     
</TEXT>
</DOC>
