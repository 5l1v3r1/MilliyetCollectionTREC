<DOC>
<DOCNO> 236057 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/30/guncel/gun07.html </URL>
<DATE> 2004/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
'Tablo adayı' açık artırmada 
</HEADLINE>
<TEXT>


Mehmet Güleryüz'ün henüz yapmadığı bir eseri, Sağlık ve Eğitim Vakfı için satılacak 

GÜLAY FIRAT İstanbul 

Ünlü ressam Mehmet Güleryüz bir ilke imza atıyor. Sanatçının henüz yapmadığı bir eseri Sağlık ve Eğitim Vakfı'nın SEV bu geceki 35. yıl kutlamaları çerçevesinde, vakfa gelir sağlamak için açık artırmada satılacak. Henüz olmayan eserin 200 bin dolara kadar alıcı bulacağı tahmin ediliyor. 
Sanatçı Güleryüz, SEV'in teklifini duyduğunda ismine ve sanatına duyulan güven nedeniyle mutlu olduğunu belirterek, "Memnuniyetle kabul ettim. Bu Türkiye'de sanırım bir ilk. Yapmadığım bir resmim SEV için açık artırmaya çıkıyor, ben de bedelini SEV'e bağışlıyorum" dedi. 

Merak ediyor 
Her eseri için aynı merakı taşıdığını da söyleyen sanatçı, açık artırmaya çıkacak eserinin konusunun ve ebatının henüz belli olmadığını ifade ederek, kendisinin de ortaya çıkacak eseri merak ettiğini söyledi. 
SEV'in hizmet ve amacının düşünceleriyle uyuştuğunu belirten ressam, eserini ekimde sahibine teslim edecek. Açık artırmadan elde edilecek gelir ise SEV Burs Fonu'na aktarılarak, eğitime katkı için kullanılacak. 
Lütfi Kırdar Uluslararası Kongre ve Sergi Sarayı'nda yapılacak gecede, çeşitli etkinliklerin yanı sıra Sezen Aksu da bir konser verecek. 
Geceye SEV Mütevellileri, yönetim kurulu üyeleri, bağlı kurum ve kuruluşların yöneticilerinin yanı sıra, vakıf bünyesindeki okulların mezunları ile vakfı bugünlere taşıyan SEV dostlarının da aralarında bulunduğu bin 700 kişi davetli. 


</TEXT>
</DOC>
