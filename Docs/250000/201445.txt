<DOC>
<DOCNO> 201445 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/11/son/sontur23.html </URL>
<DATE> 2003/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal Hükümet Kıbrıs konusunda sürekli zigzaglar çiziyor... 
</HEADLINE>
<TEXT>

     CHP Genel Başkanı Deniz Baykal, hükümetin Kıbrıs konusunda sürekli zigzaglar çizdiğini savunarak, ''Çünkü kimin sözünü dinleyeceğine, referansının ne olduğuna karar vermiş değil'' dedi. 
     İstanbul Üniversitesi İktisat Fakültesi Mezunları Cemiyeti tarafından düzenlenen 28. İktisatçılar Haftası'na katılan Baykal, gazetecilerin sorularını yanıtladı. 
     Hükümetin Kıbrıs'a bakış açısını değerlendirmesi istenen CHP lideri Baykal, hükümetin bu konuda sürekli zigzaglar çizdiğini söyledi. Deniz Baykal, şu görüşleri dile getirdi 
     ''Çünkü kimin sözünü dinleyeceğine, referansının ne olduğuna karar vermiş değil. Bir yandan dış ülkelerin eğilimleri, telkinleri, talepleri karşısında boynu ezik vaziyette gözüküyor. Öbür yandan Türkiye'nin Kıbrıs'ın durumuna, bizim hukuki haklarımızı göz önünde bulundurunca bu teslimiyetin kabul edilemez olduğunu görüyor. Bazen oraya bazen buraya durumu idare ediyor. Yani iktidarın özgün, bilinçli, kararlı, tutarlı ve istikrarlı bir Kıbrıs politikasından söz etme olanağı yoktur. Bunu yabancılar da gördüğü için Türkiye'yi sürekli baskı altına almaya yönelik bir Kıbrıs politikası götürüyorlar.'' Baykal, hükümetin tepkilere göre bir ileri bir geri adım attığı yönündeki değerlendirmelere ilişkin olarak da, şunları söyledi 
     ''Bu iki şekilde yorumlanabilir. Birincisi kamuoyu duyarlılıklarına, baskısına yanıt veriyor. Başka açıdan da bunların bir adım ileri bir adım geri, iki adım ileri bir adım geri kamuoyunu alıştırarak, yatıştırarak ve kamuoyunun duyarlılıklarına saygı gösteriyormuş gibi görüntü vererek yine amaca doğru kararlılıkla yürüme yaklaşımı.'' Hükümetin bu yaklaşımı bir üslup haline getirdiğini savunan Baykal, ''Fakat bu yaklaşım kamuoyunun bu konudaki yargısının daha da kökleşmesine yol açmaktadır. Her vesileyle, her olayda bu hükümetin toplumun genel eğilimine ters düşen, insanları kaygılandıran, insanları üzen, telaşlandıran bir arayış içinde olduğu fotoğraflanmaktadır'' dedi. 
     
     BAŞKALARINDAN HESAP SORMAYA HEVESLİDİRLER AMA... 
     Baykal, ''Dokunulmazlıkların kaldırılmaması konusunda ne diyorsunuz. CHP muhalefete devam edecek mi '' sorusu üzerine, bunun çok üzüntü verici bir manzara olduğunu söyledi. 
     Baykal, şu görüşleri dile getirdi 
     ''AKP iktidarı seçim öncesinde halka verdiği sözleri unutarak tam ters doğrultuya girmiştir. Üstelik ne zaman girmiştir Geçmiş dönemde bir büyük hesaplaşmanın başlatıldığı, geçmiş dönemin başbakanının, bakanlarının Yüce Divan'a sevkedilmekte olduğu bir süreç başlamışken, kendileriyle ilgili hesap verme gereğini bir kenara bırakmaktadırlar. Bu toplumda yolsuzluklarla mücadele, dürüst yönetimle ilgili AKP iktidarının samimiyetiyle ilgili çok ciddi kuşkular ortaya koymuştur. Maalesef başkalarından hesap sormaya heveslidirler ama kendileri hesap vermeye hiç hazırlıklı değildirler. Kendilerinin hesap vermesine yönelik talepleri duymamazlıktan gelmekte, örtbas etmektedirler.'' Deniz Baykal, kendileriyle ilgili her türlü iddiaya yargıda cevap vermek istediklerini belirterek, ''Yargının önünün kesilmesini kesinlikle kabul etmiyoruz. Kendileri yargıya gitmekten kendilerini kurtaracağız diye bizim de yargıya çıkma hakkımızı elimizden alıyorlar'' dedi. 
     
     YARGI KONUSU 
     Bir gazetecinin bu konuya ilişkin Başbakan Yardımcısı'nın ''adalete güvenmediklerini'' ima ettiğini belirtmesi üzerine Baykal, şöyle konuştu 
     ''O da tabii çok çok dramatik bir tablo. Yani bir iktidarın, toplumun, devletin temel kurumları konusunda öylesine ağır suçlamaları ifade etmek, şüpheleri dile getirmek hakkı yoktur. Sen iktidarsın. Devletin temel kurumlarıyla ilgili böyle ağır ithamları yapmak sana yakışmaz. Neyse gereği onu yapacaksın.'' Türkiye'de yargının sorunları bulunduğunu, bu sorunları çözmesi gerekenin iktidar olduğunu ifade eden Baykal, ''Burada yargıya güvenmedikleri için değil kendilerine güvenmedikleri için yargıdan kaçıyorlar. Kendilerinden korkuyorlar. O nedenle yargıya çıkmak istemiyorlar'' dedi. 
     Baykal, başka bir soru üzerine, ekonomide büyümenin sürmesinin memnuniyet verici olduğunu ancak inşaat sektörü gibi çok önem taşıyan sektörlerde kaygı verici gerilemeler yaşandığını söyledi. 
     Deniz Baykal, ''Türkiye'de beni asıl kaygılandıran borç stoğunun artmaya devam etmesi. Borç stoğu artmaya devam ediyor. Cari açık büyümeye devam ediyor. İhracat artıyor ama ithalat daha hızlı artıyor ve Türkiye'de istihdam artışını sağlayan bir büyüme sağlanamıyor. İşsizlik çok ciddi bir sorun olmaya devam ediyor. Öbür yandan halkın vergi yükü olağanüstü hızla artıyor'' diye konuştu. 
     
</TEXT>
</DOC>
