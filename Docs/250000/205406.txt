<DOC>
<DOCNO> 205406 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/30/son/sonspo01.html </URL>
<DATE> 2003/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Canaydın Sarıgül'ün projesini basına yansıtmasını yadırgadım 
</HEADLINE>
<TEXT>

     Galatasaray Kulübü Yönetim Kurulu, bu akşam yaptığı toplantıda, Şişli Belediye Başkanı Mustafa Sarıgül'ün projesine onay vermezken, ligin ikinci yarısındaki maçların da Atatürk Olimpiyat Stadı'nda oynanması kararı aldı. 
     Kulüp Başkanı Özhan Canaydın, Mecidiyeköy'deki Galatasaray Sportif A.Ş'de 3,5 saat süren toplantıdan sonra, şirket binasının karşısındaki Carlsberg Çadırı'nda, Yönetim Kurulu üyelerinin de katıldığı basın toplantısı düzenledi. 
     Mustafa Sarıgül'ün projesini toplantıda değerlendirdiklerini kaydeden Canaydın, araştırmalarda, ''Galatasaraylıların, maçların Seyrantepe'de değil, Mecidiyeköy'deki Ali Sami Yen'de oynanmasını istediklerini'' tespit ettiklerini söyledi. 
     Sarıgül'ün projesinin gerçekleştirilmesi için iki ön koşul bulunduğuna dikkat çeken Başkan Canaydın, ''İlk olarak Seyrantepe'de devlete ait söz konusu arsanın Şişli Belediyesi'ne tahsis edilmesi gerekiyor. Bunun, uzun bir süreçte olabileceğini düşünüyorum. İkincisi, Ali Sami Yen Stadı 49 yıllığına kulübümüze kiralanmıştı. Buraya başka tesislerin yapılmasına da ancak Galatasaray Kulübü Genel Kurulu onay vermelidir. Ben bu şartların kısa sürede yerine getirilebileceğini düşünmüyorum'' diye konuştu. 
     Başkan Canaydın, ligin ikinci yarısındaki maçları Atatürk Olimpiyat Stadı'nda oynayacaklarını belirtirken, kendilerine güvenceler veren yetkililerin sözlerinde durmamaları nedeniyle gelecek sezon maçları yine bu statta oynamalarının zor gözüktüğünü söyledi. 
     2004-2005 sezonunda yeniden Ali Sami Yen Stadı'na dönmeyi düşündüklerini ifade eden Canaydın, ''Maçlarımızı yeniden Ali Sami Yen'de yapmayı ve burayı gelecek sezon yine bölüm bölüm inşa etmeyi gündemimize alabiliriz'' dedi. 
     
     SARIGÜL'E SİTEM 
     Özhan Canaydın, projesini medya aracılığıyla kamuoyuna anlatan Şişli Belediye Başkanı Mustafa Sarıgül'e de sitemde bulundu. 
     Sarıgül'ün iyi niyetinden şüphe etmediğini vurgulayan Canaydın, ''Bu konuları medyaya taşımasını yadırgadım. Ancak yine de önümüzdeki günlerde biz kendisini Yönetim Kurulu toplantımıza çağıracağız'' dedi. 
     Canaydın, Ali Sami Yen Stadı'nın eski açık tribününün şu an için oturulmaya müsait olmadığını da kaydederken, ikinci yarı için Ali Sami Yen Stadı'na dönmeme nedenlerinden birinin de bu olduğunu söyledi. 
     Stadın şu an sadece 15 bin oturma kapasitesi bulunduğunu anlatan Canaydın, Atatürk Olimpiyat Stadı için 39 bin kombine sattıklarını, bu kadar kişiyi 15 bin koltuğu bulunan stada getirmenin mümkün olmadığını sözlerine ekledi. 
     
</TEXT>
</DOC>
