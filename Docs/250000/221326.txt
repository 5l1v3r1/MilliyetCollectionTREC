<DOC>
<DOCNO> 221326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/10/son/sontur13.html </URL>
<DATE> 2004/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İntihar eylemcileri bombalarının 10'unu patlatamamış ... 
</HEADLINE>
<TEXT>

     İstanbul Valisi Muammer Güler, Kartal'daki Hür ve Kabul Edilmiş Masonlar Büyük Locası Yakacık Şubesi'ne düzenlenen saldırıda 4 adet bombanın parçalandığını, 10 bombanın patlamadan ele geçirildiğini bildirdi. 
     İstanbul Emniyet Müdürlüğü'ne gelen Vali Güler, bir süre Emniyet Müdürü Celalettin Cerrah ile görüştü. 
     Vali Güler, daha sonra Brifing Salonu'nda basın mensuplarına Kartal'daki olaya ilişkin açıklamalar yaparak, sorularını cevaplandırdı. 
     Olayda 4 adet bombanın parçalandığının tespit edildiğini söyleyen Vali Güler, 10 adet bombanın ise patlamadan bulunduğunu bildirdi. 
     Bombaların ''boru tipi ve el yapımı olduğunu'' ifade eden Vali Güler, ayrıca olay yerinde benzin dolu 1.5 litrelik 4 adet pet şişe bulunduğunu, bunlardan birinin yakılmaya çalışıldığını, ancak başarılı olunamadığını kaydetti. 
     
     DİNCİ ÖRGÜT GÖRÜNTÜSÜ VERİYOR 

     İstanbul Valisi Muammer Güler, Kartal'daki Hür ve Kabul Edilmiş Masonlar Büyük Locası Derneği Yakacık Şubesi'ne yönelik bombalı saldırıyı gerçekleştiren teröristlerin kimliğine ilişkin hiçbir bilginin olmadığını belirterek, ''Şu andaki görüntü, dinci terör örgütü görüntüsü veriyor'' dedi. 
     Vali Güler, İstanbul Emniyet Müdürlüğü'nde yaptığı açıklamada, dün gece 22.15 sıralarında Kartal Yakacık Caddesi Koruyolu Sokak'ta bulunan Hür ve Kabul Edilmiş Masonlar Büyük Locası Derneği Yakacık Şubesi'nde bir intihar eylemi meydana geldiğini anımsattı. 
     Bu olay sonucu 2 kişinin hayatını kaybettiğini belirten Vali Güler, ölenlerden birinin ''canlı bomba, intihar eylemini gerçekleştiren terörist'' olduğunu bildiklerini kaydetti. 
     Diğer teröristin de yaralı olduğunu vurgulayan Vali Güler, bu kişinin ameliyattan çıktığını, yoğun bakım servisine alındığını, ancak durumunun çok kritik olduğunun söylendiğini ifade etti. 
     Vali Güler, olayda ölen diğer kişinin de Hüseyin Kurugöl adlı garson olduğunu bildirdi. 
     Güler, teröristlerin, üzerlerinde sarılı bombalarla ve 2 adet tabancayla içeride öncelikle ateş edip daha sonra da bombayı patlatarak eylemi gerçekleştirdiklerini söyledi. 
     Basında bazı haberlerin yer aldığını gördüklerini dile getiren Vali Güler, ''Teröristlerin kimliğine ilişkin hiçbir bilgi yok. Ancak İstanbul Emniyet Müdürlüğümüz, Emniyet Genel Müdürlüğü ve diğer güvenlik birimleriyle, ilgili kuruluşlarla koordine halinde her türlü ihtimali değerlendiriyor. En kısa zamanda bu olayın bütün yönlerinin aydınlatılacağını ifade etmek isterim'' dedi. 
     Eylemi 30 yaşlarında 2 teröristin gerçekleştirdiğini vurgulayan Güler, hastaneye sevk edilen teröristin ismiyle ilgili değişik beyanlarda bulunduğunu ve bunların değerlendirildiğini belirtti. 
     Güler, ''Olayın üzerindeyiz. Üzücü bir olaydır. Gelişmelerden size ayrıca bilgi vereceğiz'' diye konuştu. 
     
     SORULARI CEVAPLANDIRDI 

     Güler, ''olayda El-Kaide terör örgütünün bir bağlantısı olup olmadığı''nın sorulması üzerine, adli soruşturmanın İstanbul Devlet Güvenlik Mahkemeleri Cumhuriyet Başsavcılığı'nca yürütüleceğini kaydetti. 
     ''DGM savcısı, hastanede bulunan saldırganın Afganistan uyruklu olduğu şeklinde bir açıklama yaptı. Bununla ilgili bir açıklama yapacak mısınız '' demesi üzerine Güler, DGM savcısının böyle bir beyanının kendisine intikal etmediğini, adli soruşturma yetkisinin savcıda olduğunu, ancak şu an eldeki bilgilerle bu yönde bir teyit olmadığını söyledi. 
     Vali Güler, basın mensuplarına hitaben de, ''Size ulaşan bilgiler ham bilgilerdir. Benim burada bunu telaffuz etmem mümkün değil. Ben teyit edilmeyen, doğrulanmayan hiçbir bilgiyi burada deklare edemem. Ama sizin dediğiniz bilgilerin birçoğu, buna benzer birçok bilgi bizde şu anda var. O bilgiler değerlendiriliyor. Ben teyit edilmeyen bir bilgiyi basın huzurunda kamuoyuna ifade edemem'' diye konuştu. 
     
     ''BAŞARISIZ BİR EYLEM'' 

     Vali Güler, başka bir soru üzerine de, ''Bunu başarısız bir eylem olarak değerlendirmek mümkündür. Bir de içeride 35-40 kişinin bulunduğu tespit ediliyor. Salı günleri yapılan mutad toplantıya 41 üyenin katıldığını, bunlardan çok büyük bir kısmının yemeğe kaldığını belirledik. Sadece cama yakın olan masadaki 5 kişinin yaralandığını tespit ettik. Onların da bazılarında ateşli silah yarası var. Bazılarında da parçalanan bombanın etkisinden yaralanma var'' dedi. 
     Vali Güler, ''El-Kaide bağlantası var mı '' şeklinde tekrarlanan soruya da, ''Şimdi o tabii görünmüyor. 15 ve 20 Kasım tarihlerindeki patlama olaylarına benzer bir konuyu sordunuz. Tabii ki bombaların türü, eylemin biçimi şu anda öyle bir paralellik göstermiyor. Ama biz her türlü ihtimali tabii ki değerlendireceğiz'' diye konuştu. 
     Güler, ''saldırganların olay sırasında sloganlar attığından bahsedildiğini'' söyleyen gazeteciye de, ''Bazı sloganlardan bahsediliyor. Ama bir kısmını doğrulatıyoruz. Orada bulunanlar dün şok halinde oldukları için ayrıntılı ifadelerine başvurulamadı. Bazıları böyle bir slogan duyduklarını ifade ediyor, bazıları duymadıklarını söylüyor'' dedi. 
     
     SİLAHLAR İNCELENİYOR 

     Olay yerinde biri 7.65, diğeri de 9 milimetre çapında kurşun atan 2 tabanca bulunduğunu, ancak bunların daha önce kullanıldığına yönelik bir bilgi olmadığını söyleyen Vali Güler, ''Tabii ki bakılıyor'' diye konuştu. 
     Güler, ''Bu olayların devamının geleceği yönünde bir istihbarat var mı '' şeklindeki soruyu da, ''Hayır'' diye yanıtladı. 
     Vali Güler, ''Canlı bomba eyleminin ne zaman ve nerede olacağı konusu ancak iyi bir istihbaratla tespit edilebilir. Bu konuda istihbari bilgilerimiz de devam ediyor'' dedi. 
     ''20 gün öncesine kadar orada polis ekibi bulunduğu söyleniyor'' demesi üzerine de Güler, 15 ve 20 Kasım olaylarından sonra yoğun güvenlik önlemleri alındığını, ancak kendi güvenliği olan derneğin böyle bir talebinin bulunmadığını vurgulayarak, zaten polisin İstanbul'daki binlerce dernek ve lokalde ayrıca tedbir almasının fiilen mümkün olmadığını bildirdi. 
     Her 2 teröristin üzerinde avcı yeleği bulunduğunu, bombaların bu yeleğe bağlandığını ifade eden Güler, bu yeleklerin çelik yelek olmadığını dile getirdi. 
     
     ÖRGÜT ADI 

     Vali Güler, basında eylemin yasadışı İBDA C örgütü üyelerince gerçekleştirilmiş olabileceği yönünde haberler bulunduğunun hatırlatılması üzerine de, ''Ben size doğrulanmış, teyit edilmiş ve ipuçları elde edilmiş bilgileri vereceğim kamuoyunun yanlış yönlendirilmemesi bakımından...'' dedi. 
     Olayı üstlenen olmadığını da dile getiren Güler, ''İrticai bir örgüt olduğu kesin ama değil mi '' şeklindeki soru üzerine, ''Şu andaki görüntü, dinci terör örgütü görüntüsü veriyor'' diye konuştu. 
     Her 2 teröristin üzerinde bomba olduğunu, ölen teröristin elindeki bombanın patlamasıyla elinin parçalandığını, bağırsakları ve karnının da büyük ölçüde parçalandığını ifade eden Güler, yaralı olan teröristin ise sağ elinde büyük ölçüde kopma olduğunu söyledi. 
     Eldeki ipuçlarını değerlendirdiklerini belirten Vali Muammer Güler, ''eylem sırasında içeride bulunanların teröristlere bir müdahalesinin olup olmadığının'' sorulması üzerine de şunları kaydetti 
     ''Olabilir tabii. Arkadaşlarımız, içerideki şahısların bazılarında silah olabileceğini değerlendiriyor. Çünkü ruhsatlı silah taşıyan kişiler de olabiliyor. Kamu görevinden emekli olanların da bulunduğunu belirttiler. Silahla karşılık verilmiş olabilir. Onun için de mermi çekirdekleri laboratuvarda inceleniyor. Birçok malzeme alındı oradan. Hepsi değerlendiriliyor. Orada bulunan şahısların tümünün ifadeleri değerlendirildiğinde ortaya çıkacaktır.'' Teröristlerin üzerinden kimlik çıkmadığını dile getiren Güler, ''İçeri girmeden önce silahla tarama olayından bahsediliyor. İçeri girdikten sonra da böyle bir şey olmuş mu '' sorusuna da, ''Dışarıda güvenlik görevlisinin yaralanması, boynundan vurulması olayı var. Camların kırılarak, silahla ateş edilerek içeriye girilmesi söz konusu. Yaralıların bir kısmı ateşli silahla yaralanmış'' dedi. 
     
     TERÖRİST UYUTULUYOR 

     Bombalı saldırıda sol kolu omuzdan, sağ eli de bilekten kopan, ayrıca bağırsağında yaralar bulunan teröristin, yoğun bakım servisinde uyutulduğu belirtildi. 
     Kartal Dr. Lütfi Kırdar Eğitim ve Araştırma Hastanesi Başhekim Yardımcısı Opt. Dr. Recep Demirhan, AA muhabirine yaptığı açıklamada, sol kolu omuz hizasından, sol eli de bileğinden kopan, ayrıca bağırsak yaralanması olan 30-35 yaşlarındaki teröristin, yoğun bakım servisinde uyutulduğunu bildirdi. 
     Yine bu serviste tedavileri süren Bilgihan Bilgen'in 40 sol böbrek ve bağırsağında yaralanma olduğunu anlatan Opt. Dr. Demirhan, güvenlik görevlisi Mehmet Lamba'nın da 54 boyun ve burnundan tabancayla yaralandığını belirtti. 
     Bedri Sevim 58 ve Ömer Aksu'da 56 ise patlamanın etkisiyle yumuşak doku yaralanması bulunduğunu ve genel sağlık durumlarının iyi olduğunu anlatan Opt. Dr. Demirhan, olaydan sonra hastaneye getirilen yaralılardan Kadir Dabbagoğlu'nun ise taburcu edildiğini hatırlattı. 
     Bu arada hastaneye gelen Kartal Cumhuriyet Savcısı Nazmi Mardinlioğlu, Adli Tıp Hekimi ile olay sırasında ölen terörist ve garson Hüseyin Kurugöl'ün cesetlerini inceledi. 
     İnceleme sonucu Kurugöl'ün cesedinde 2 kurşun yarası olduğu belirlenirken, her 2 ceset de otopsi için Adli Tıp Kurumu'na gönderildi. 
     
     OLAY YERİ İNCELEMESİ 

     Öte yandan, İstanbul Emniyet Müdürlüğü'ne bağlı ekiplerin, Kartal Yakacık Caddesi Kuruyolu Sokak'taki Hür ve Kabul Edilmiş Masonlar Büyük Locası Derneği Yakacık Şubesi'nin restoran bölümündeki incelemeleri sürüyor. 
     İncelemeler sırasında, olay yerinde 7.65 milimetre çapında 2 adet tabanca da bulundu. 
     Saldırıyı gerçekleştiren kişilerin takım elbiseli ve temiz giyimli olduğunu söyleyen polis yetkilileri, üzerinden ''Abdullah İslam'' adına düzenlenmiş kimlik çıkan yaralı teröristin Adapazarı doğumlu olduğunun görüldüğünü, ancak bu konudaki araştırmaların sürdüğünü belirttiler. 
     Sinagoglara yönelik saldırılardan sonra dernek binasında güvenlik önlemi alındığını ifade eden polis yetkilileri, bir süre sonra dernek yetkililerinin kendi güvenlik görevlileri olduğu ve ek tedbire gerek bulunmadığını bildirmeleri üzerine polis önleminin kaldırıldığını kaydettiler. 
     Yaralı terörist, henüz tedavisi sürdüğü için polise ifade veremiyor. Hastanede polis olağanüstü güvenlik önlemleri aldı. Hastaneye gelen hasta yakınları da arandıktan sonra içeriye sokuluyor. Eylemde yaralananlardan biri sabah saatlerinde taburcu edilirken 4 kişinin tedavisi sürdürülüyor. 
     
     HÜKÜMETTEN AÇIKLAMA 

     Devlet Bakanı Mehmet Aydın, ''İstanbul'da dün akşam yaşanan üzücü olay, Türkiye'nin önünü ve hızını kesemeyecektir'' dedi. 
     Aydın Valisi Muharrem Göktayoğlu'nu ziyaret eden Bakan Aydın, çıkışta gazetecilerin sorusu üzerine, İstanbul'da dün akşam yaşanan olayın son derece üzüntü verici olduğunu söyledi. 
     Bakan Aydın, ''Dün akşam yaşanan üzücü olay, Türkiye'nin önünü ve hızını kesemeyecektir. Olayın turizm sezonu öncesi yaşanmasının da turizme olumsuz etkisi bulunmayacaktır. Türkiye, hedeflediği yolda emin adımlarla ilerlemektedir'' diye konuştu. 
     
</TEXT>
</DOC>
