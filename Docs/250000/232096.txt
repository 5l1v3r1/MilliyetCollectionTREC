<DOC>
<DOCNO> 232096 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/16/son/sontur11.html </URL>
<DATE> 2004/04/16/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Kurtlar Vadisi'nin Çakır'ı için halı saha maçı öncesi saygı duruşu .. 
</HEADLINE>
<TEXT>

     Adapazarı'nda, Kurtlar Vadisi adlı diziden etkilenen bir grup, dizinin adını alarak katıldıkları futbol turnuvasında, dizinin kahramanı Çakır için saygı duruşunda bulunarak, yönetmeni protesto ettiler. 
     Colesium Halı Saha'da düzenlenen, 25 takımın katıldığı futbol turnuvasına Kurtlar Vadisi adıyla katılan takımın oyuncuları, dizinin geçen bölümünde öldürülen Çakır için 1 dakikalık saygı duruşunda bulundu. Maç, rakip takımın da zorunlu olarak katıldığı saygı duruşunun ardından, Kurtlar Vadisi'nin jenerik müziği eşliğinde başladı. 
     Kurtlar Vadisi takım sorumlusu Nazım Aktürk, maç sonrasında yaptığı açıklamada, Oktay Kaynarca'nın canlandırdığı 'Çakır' tipini çok sevdiklerini belirterek, ''Çakır öldü, bizim için dizi bitti. Saygı duruşuyla, aslında onun ölümüne karar veren senarist ve yönetmene mesaj yolladık'' dedi. 
     Takım kaptanı Asım Kurucan da, Kurtlar Vadisi'nin yeni bölümünü hafta boyunca sabırsızlıkla beklediklerini anlatarak, ''Ama Çakır öldükten sonra eski tadının olacağını sanmıyoruz'' diye konuştu. 
     
     İLAHİYAT ÖĞRENCİLERİNDEN "ÇAKIR" PROTESTOSU 

     Öte yandan televizyonda yayınlanan ''Kurtlar Vadisi'' adlı dizinin, Türkiye'nin gerçek sorunlarından daha fazla ilgi çektiğini ileri süren Dokuz Eylül Üniversitesi DEÜ İlahiyat Fakültesi son sınıf öğrencileri, bu durumu protesto ve sorunlarını dile getirme amacıyla, dizide senaryo gereği öldürülen Süleyman Çakır karakter için sembolik cenaze namazı kıldı. 
     Hacı Fatma Tatari Camii'nde önünde, cuma namazının ardından toplanan DEÜ İlahiyat Fakültesi son sınıf öğrencileri, TV dizisinde öldürülen Süleyman Çakır karakteri için, cenaze namazı kılacaklarını söylediler. Yaklaşık 30 kişilik öğrenci grubuna, öğrencilerden biri cenaze namazını kıldırdı. 
     Namazın ardından öğrenciler adına açıklama yapan Mücahit Haktanır, Türkiye'nin, ekonomi, işsizlik, Kıbrıs konusu gibi birçok sorunla boğuştuğunu, bu sorunlara kimsenin ilgi göstermediğini, fakat ''Kurtlar Vadisi'' dizisinin, halk ve basın tarafından ilgiyle takip edildiğini söyledi. 
     Fakülteden bu yıl mezun olacaklarını, kendilerine öğretmenlik için formasyon verilmediğini, iş imkanlarının olmadığını belirten Haktanır, bu konulara basının ve kamuoyunun ilgi göstermediklerini belirtti. 
     Öğrenciler, açıklamanın ardından dağıldı. 
     
</TEXT>
</DOC>
