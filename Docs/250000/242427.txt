<DOC>
<DOCNO> 242427 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/24/son/sonspo27.html </URL>
<DATE> 2004/05/24/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Dalkılıç, serbest dalışta 45 metreyi deneyecek... 
</HEADLINE>
<TEXT>

     Dünya rekortmeni dalgıç Yasemin Dalkılıç, serbest dalış kategorisinde 45 metreyle yeni dünya rekoru denemesinde bulunacak. 
     Yasemin Dalkılıç, bugün Hyundai Assan firması ile 3 aylık sponsorluk anlaşması yaptı. Yenibosna'daki Bayraktar Otomotiv'de, Hyundai Assan Genel Müdürü Kurthan Tarakçıoğlu'nun da katıldığı imza töreninde konuşan Dalkılıç, 2 yıl ara verdikten sonra sıkı bir programla çalışmalarını sürdürdüğünü ve kendini hazır hissettiğini belirterek, serbest dalışta 45 metreyi deneyeceğini söyledi. 
     Bu alanda çok başarılı olmayı istediğini anlatan Dalkılıç, ''Dünyada bu sporda İtalya, Fransa ve ABD ilk sıraları alıyor. Ben de başarılarımla Türkiye'yi bu ülkeler arasına sokmaya çalışıyorum'' dedi. 
     2 yıl önce 40 metreye dalarak kırdığı dünya rekorunu, geçen yıl 41 metreye dalan Kanadalı Mandy Rae-Cruishank'a kaptıran Dalkılıç, rekor denemesi dalışını 11 Haziran'da Antalya Kaş'ta yapacak. 
     Hyundai Assan Genel Müdürü Kurthan Tarakçıoğlu da spora verdikleri öneme değinirken, dünya rekortmeni dalgıç Yasemin Dalkılıç'a destek vermekten büyük mutluluk duyduklarını kaydetti. 
     
</TEXT>
</DOC>
