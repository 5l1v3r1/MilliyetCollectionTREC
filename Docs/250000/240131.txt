<DOC>
<DOCNO> 240131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/14/son/sonyas08.html </URL>
<DATE> 2004/05/14/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Tarkan ABD'den döndü 'ABD'de yaşamaktan artık mutlu değilim' 
</HEADLINE>
<TEXT>

     Ünlü pop şarkıcısı Tarkan Tevetoğlu, ABD'de yaşamaktan artık mutlu olmadığını belirterek, ''Avrupa'ya yerleşmek istiyorum'' dedi. 
     Müzik çalışmalarını sürdürdüğü ABD'den THY'ye ait uçakla İstanbul'a gelen sanatçı, Atatürk Havalimanı'nda hayranlarının yoğun ilgisiyle karşılaştı. Havalimanı çalışanları ve yolcular, ünlü sanatçıyla resim çektirme yarışına girdiler. 
     İstanbul'a, Türkiye ve Avrupa'ya çıkacağı turneler için geldiğini belirten Tevetoğlu, ''Hayranlarım beklesinler büyük bir heyecanla geliyorum'' dedi. 
     Tevetoğlu, yurtdışında Almanya, İsviçre, Rusya, Bakü ve Almata'da konserler vereceğini söyledi. 
     ''Fenerbahçe'nin şampiyonluk kutlamalarına katılacak mısınız şeklindeki bir soruya Tevetoğlu, ''Yorum yok'' diye karşılık verdi. 
     Ünlü sanatçı, ''Eurovision'da Yunanistan adına yarışacak olan Sakis Rouvas sana benzetilmekten hoşlanıyor ve sizinle tanışmak istiyor'' denilmesi üzerine de, ''Tanışmak isterim. İstanbul'da ise ve fırsat olursa tabii ki...'' diye konuştu. 
     Tevetoğlu, bir başka soru üzerine de Eurovision'a katılmayı düşünmediğini ifade ederek, ''Seyirci olmayı tercih ederim. Ama katılsaydım Türkçe ve İngilizce'yi harmanlardım'' dedi. 
     ABD'deki müzik çalışmalarının iyi geçtiğini belirten Tevetoğlu, İngilizce albümünün sonbaharda çıkacağını söyledi. 
     
     ''AVRUPA'YA YERLEŞECEĞİM'' 

     ''ABD'de yaşamaktan artık mutlu değilim. Avrupa'ya yerleşmek istiyorum'' diyen Tarkan Tevetoğlu, şöyle konuştu. 
     ''Bende Amerika, eski yerini yitirmeye başladı. Savaşlar, Amerika'nın genel tutumu, bu kadar paranoyak olması... Havaalanında ayakkabılara kadar soyuyorlar, rezil oluyoruz. Benim Green Card'ım var, daha rahat ediyorum. Ama dünyadan gelen herkese zulüm ediyorlar. Artık eski tadını kaçırdı bence. Artık hoşlanmıyorum ABD'nin genel tavrı ve tutumundan. Eski Amerika değil artık. Avrupa'ya bir adım atmak istiyorum. Henüz neresi olacağına karar vermedim ama İtalya veya İspanya olabilir.'' 
     
</TEXT>
</DOC>
