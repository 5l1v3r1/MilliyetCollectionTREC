<DOC>
<DOCNO> 204988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/28/son/sontur35.html </URL>
<DATE> 2003/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Matrix pasta oldu... 
</HEADLINE>
<TEXT>

     Zonguldak'ın Ereğli İlçesi'nde, bir pastanenin Matrix filmlerinin başrol oyuncusu Keanu Reeves'in yapılan pastasını vitrinine koyması satışlarını arttırdı. 
     İstanbul Pastanesi'nde usta olarak çalışan Şenol Demir, patronunun talimatıyla Matrix filminin başrol oyuncusunun pastasını 40 kilogram pasta yağı, 40 kilogram karışık çikolata, 5 kilogram pasta kaplama hamuru ve 5 kilogram sıvı yağ kullanarak bir haftada tamamladığını söyledi. 
     Her yılbaşına girmeden 10 gün önce gündemde olan farklı konularla ilgili pastaları yaparak işyerlerinin giriş kısmında bulunan vitrinlerine yerleştirdiklerini anlatan Demir, ''Bugüne kadar Dokuzuncu Cumhurbaşkanı Süleyman Demirel, ABD'de yıkılan İkiz Kuleleri, çizgi film kahramanı Fred Çakmaktaş, Dinazor ile Herkül gibi pastalar yaptım. Gazetelerde çıkan pastaların fotoğraflarını da arşivliyoruz'' dedi. 
     Pastanenin sahiplerinden Engin Okumuşoğlu da bu yıl Matrix filminin gündemde olması nedeniyle başrol oyuncusunun pastasının yapılmasına karar verdiğini, özellikle çocukların ilgisini çeken pastayı görmek isteyenler sayesinde satışlarının arttığını belirtti. 

     
</TEXT>
</DOC>
