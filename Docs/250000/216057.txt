<DOC>
<DOCNO> 216057 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/18/son/sontur08.html </URL>
<DATE> 2004/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'un karla mücadele modeli Moskova 
</HEADLINE>
<TEXT>

     İstanbul Büyükşehir Belediyesi, kar ve buzla mücadelede tuz ve üre yerine alternatif kimyasal ürünler kullanan Moskova Belediyesi ile işbirliği çalışması başlattı. 
     Büyükşehir Belediyesi Genel Sekreter Yardımcısı ve Afet Koordinasyon Merkezi AKOM Başkanı Mesut Pektaş, İstanbul'da karla mücadele için yollarda geleneksel olarak tuz ve üre kullandıklarını, ancak alternatif başka ürünler konusunda da çalışma başlattıklarını söyledi. 
     Rusya'da kalsiyum klorid, kalsiyum asetat gibi kimyasal ürünler kullanıldığına işaret eden Pektaş, ''İstanbul için daha alternatif neler olabilir, kimyasal ürünler kullanılabilir mi Bunlar kullanılırsa değişik sistem ve araç filosu gerekir mi İnsanların eğitimini buna göre nasıl yapmak lazım Bunların maliyeti nedir Bunların araştırmasını yapıyoruz'' dedi. 
     Pektaş, kentte 22-23 Ocak'ta yağan yoğun karın ardından Moskova Belediyesi ile karla mücadele başta olmak üzere geniş kapsamlı ortak işbirliği çalışması başlatmak için yazışmalara başladıklarını anlatarak, dün de konuyla ilgili olarak Rusya'nın İstanbul Başkonsolosluğu'nda görüşme yaptıklarını bildirdi. 
     Bu ayın 23'ünde 4 mühendisin incelemelerde bulunmak üzere Moskova'ya gideceğini dile getiren Pektaş, ''Amacımız, eğer alternatif ürünler kullanılacaksa bunu önümüzdeki seneye yetiştirmek'' diye konuştu. 
     Pektaş, alternatif yöntem ve teknolojiler konusunda özel sektörün birikiminden yararlanmak için İTO Başkanı Mehmet Yıldırım ile de görüştüğünü ifade ederek, onların da bu yönde çalışma yaptıklarını kaydetti. 
     
     ''KAR LASTİĞİ ZORUNLU OLSUN'' ÖNERİSİ 

     AKOM Başkanı Mesut Pektaş, ayrıca önümüzdeki kıştan itibaren Kasım-Mart arasında araçların kar lastiği takmalarının zorunlu olması konusunda da bir çalışma başlattıklarını açıkladı. 
     İstanbul'da sahilden gidilince zincire gerek olmadığını, ancak şehrin kuzeyindeki yollara doğru gidildiğinde zincirsiz seyretme imkanının ortadan kalktığını belirterek, ''Bir tarafta zinciri çıkar, diğer tarafta tak. Bu çözümler pratik değil. Üstelik araçların balansını, ön takımlarının dengesini bozuyor. En pratik çözüm kar lastiği takmak'' dedi. 
     Pektaş, söz konusu uygulama için Karayolları Trafik Kanunu'nda değişiklik yapılması gerektiğini ve bunu teklif olarak hükümete götüreceklerini anlatarak, ''Bu, insanlara yeni bir maliyet getirecek. Ama hayatımızın rahat akışının sağlanması için bu tür masraflara hepimiz katlanmalıyız. Bunun gerçekleşmesi halinde araç sahipleri, zincir, takoz ve çekme halatıyla uğraşmayacaklar'' diye konuştu. 

     
</TEXT>
</DOC>
