<DOC>
<DOCNO> 202764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/17/son/sonspo05.html </URL>
<DATE> 2003/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Erzik Kulüpler ve federasyon nerede hata yaptık demeli 
</HEADLINE>
<TEXT>

     UEFA Asbaşkanı Şenes Erzik, Futbol Federasyonu Başkanı Haluk Ulusoy ile hiçbir sorununun olmadığını belirterek, ''Benim kimseyle sorunum yok, olması da mümkün değil. Bunlarla vakit kaybetmeyelim'' dedi. 
     Erzik, ''11 Altın Adam'' yarışması sırasında basın mensuplarının sorularını yanıtladı. İngiltere ve Letonya maçları sonrası Haluk Ulusoy ile gerginlik yaşayıp yaşamadığıyla ilgili soru üzerine Erzik, ''Benim kimseyle atışmam olmadı. 23 Kasım'dan bu yana 1-2 gün dışında hep yurtdışındaydım. Ulusoy'un ne dediği, demediği hakkında bilgim yok. Ayrıca sizlere sormak isterim, Türk futbolunun başındaki bir insanla, UEFA'daki 2. başkan arasında olacak gerginleşmenin kime yararı olur '' diye konuştu. 
     
     HAKEM ATAMALARI 
     Erzik, son dönemlerde uluslararası maçlara hakem atamaları ile ilgili yapılan eleştirilerin ve milli takımın aldığı kötü sonuçlar sonrası adının gündeme gelmesinin hatırlatılması üzerine de ''Hakemlerin zaman zaman hataları olabilir. Ama her seferinde kulüp ve federasyon yöneticileri mutlaka hata yapan birini aramak yerine Ben nerede hata yaptım demeli. Ayrıca milli takım ile benim aramda bir bağlantı göremiyorum, ben federasyon başkanı değilim'' dedi. 
     Önemli uluslararası organizasyonlarda Türk hakemlerinin görev yapamamaları ile ilgili bir soruya da Erzik, ''Bu durum hakemin kendi performansı ve becerisine bağlı. Hakem komitesi, ülkesine bakmadan görev verir. Örneğin 32 yaşında genç bir Slovak hakem önemli maçlar yönetiyor. Her şey sahadaki düdüğü çalan arkadaşımızın performansına bağlı'' diye yanıt verdi. 
     
     ''COLLİNA FAAL FUTBOL HAKEMİ'' 
     Erzik, bir gazetede İtalyan hakem Collina'nın, ligin ikinci yarısında Fenerbahçe Kulübü'nün kuracağı televizyonda maçlar ve hakemler hakkında yorum yapacağının yazıldığını hatırlatması üzerine de ''Collina faal bir futbol hakemi. Artık Dünya Kupası'nda görev almayacak ama Avrupa Şampiyonası'nda düdük çalacak. Faal bir futbol hakeminin gelip hakemler hakkında yorum yapacağını sanmıyorum'' dedi. 
     
     ''UEFA'NIN KARARLARI SİYASİYDİ'' 
     Şenes Erzik, UEFA'nın, İstanbul'daki terör olayları sonrası Beşiktaş ve Galatasaray'ın Avrupa Şampiyonlar Ligi maçlarını tarafsız sahaya alma kararının sadece sportif olmadığını, siyasi bağlantılarının bulunduğunu söyledi. 
     Bu konuda UEFA'nın kendi başına karar alamayacağını anlatan Erzik, ''UEFA bu kararı alırken, büyük ülkelerin dışişleri ve büyükelçiliklerinden görüş alır. Kararlar öncesi İngiltere Türkiye'ye gitmeyin dedi. Buna UEFA'nın gözünü kapaması imkansızdı. Siyasi bağlantıyı gözden kaçırmamak lazım'' diye konuştu. 
     Erzik, UEFA'nın kararının sadece o maçları bağladığını, bundan sonra yapılacak maçlar için bir kararının bulunmadığını ifade ederek, ''Örneğin İsrail'in durumu her ay gözden geçirilir ve karar ona göre verilir. UEFA'daki bir toplantıda, bu tür terör olaylarının her yerde olabileceği ve sürekli varsayımlarla işin içinden çıkılamayacağı konuşuldu. Rusya örneği var. Terör her ülkede olabilir'' dedi. 
     Şenes Erzik, kulüplerin tarafsız saha kararının ardından, yaptıkları itirazların adresinin yanlış olup olmadığı ile ilgili bir soruya da ''Sanırım Beşiktaş'ın CAS'a başvurusu kastediliyor. Hayır herhangi bir hata yok'' karşılığını verdi. 
     
     BİLGİLİ'YE ÖVGÜ 
     Şenes Erzik, toplantıda yer alan Beşiktaş Kulübü Başkanı Serdar Bilgili'ye de övgüler yağdırdı ve Bilgili'nin Türk sporunun son zamanlarda yetiştirdiği en akılcı, akıllı hareket eden, prensiplerine bağlı ve yeniliklere açık bir yönetici olduğunu söyledi. 
     Kendisine, ''Sizden sonra UEFA'da bizi kim temsil edecek'' diye sorulduğunu hatırlatan Erzik, şöyle devam etti 
     ''Bizden sonra UEFA'da görev alacaklar, bizi geçecekler. Bilgili de onlardan biri, belki de önderlerinden biri. Benim fair play ödülü almamda, belki de Bilgili'nin de katkısı var. Herkesin bildiği gibi gerçek bir fair play davranışı gösterdi. Türk sporunun geleceği, böyle insanlarla emin ellerde olacak. Ayrıca Beşiktaş'ın, onun döneminde kurumsal yapıya kavuşmuş olmasını görmekten mutluluk duyuyorum.'' Erzik, UEFA Kupası'ndaki Türk takımlarının şanslarının sorulması üzerine ise ''Çok güzel maçlar olacak, çünkü rakipler çok güzel. Kıran kırana maçlar geçecek. Sportmence maçlar olmasını diliyorum'' dedi. 
     
</TEXT>
</DOC>
