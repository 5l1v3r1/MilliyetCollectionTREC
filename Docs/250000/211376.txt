<DOC>
<DOCNO> 211376 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/27/spor/spo06.html </URL>
<DATE> 2004/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Portekiz yasa boğuldu 
</HEADLINE>
<TEXT>

   Kamerunlu Foe'nun ölümünden bir yıl geçmeden Benfica'nın Macar golcüsü Miklos Feher de sahada yaşama veda etti. Kalp krizi geçiren genç oyuncu kurtarılamadı 
      
   Son asistini yaptı 
   FUTBOL dünyası, Portekiz Ligi'nin ünlü kulübü Benfica'nın Macar forveti Miklos Feher'in karşılaşma sırasında ani ölümüyle şoka girdi. Geçen sene Kamerunlu Marc Vivien Foe'nun, Fransa'daki Konfederasyon Kupası'nda maç sırasında kalbinin durmasıyla yaşama veda edişinin ardından bir yıl geçmeden bu kez Feher aynı sonu paylaştı. Benfica'nın Guimaraes ile oynadığı maçın son 15 dakikasında oyuna giren ve takımının 90 1'de Fernando Aguiar'ın attığı golün pasını veren Miklos Feher bu olaydan kısa bir süre sonra fenalaştı. 
   
   'Güle güle Feher' 
   BENFİCA'NIN galibiyet golünden sonra rakibinin kazandığı taç atışını engellediği için sarı kart gören genç golcü, kısa bir tebessümden sonra yere yığıldı. İki takım doktoru, hemen kendisine müdahale etti. Apar topar hastaneye kaldırılan Feher kurtarılamadı. Kulübün resmi internet sitesinde talihsiz oyuncunun arkadaşlarıyla çektirdiği fotoğrafın altında 'Güle güle Feher' yazısı koyulurken, Abola gazetesi de, Feher'in resmini kapaktan vererek, altına "son gülümseyişi" manşetini attı. Portekiz Ligi'nde bu hafta oynanacak maçlarda saygı duruşunda bulunacağı açıklandı. 
   
   
</TEXT>
</DOC>
