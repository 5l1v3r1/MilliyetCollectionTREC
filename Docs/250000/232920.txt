<DOC>
<DOCNO> 232920 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/19/son/sontur17.html </URL>
<DATE> 2004/04/19/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Üstüste giydiği 20 kazakla sınırdan geçerken yakalandı 
</HEADLINE>
<TEXT>

     Dilucu Sınır Kapısı'ndan Türkiye'ye giriş yapan bir kişi, 20 kadın kazağını üstüne giyerek kaçak sokmaya çalışırken yakalandı. 
     AA muhabirinin edindiği bilgiye göre, Türkiye-Nahcivan sınırındaki Dilucu Sınır Kapısı'ndan Türkiye'ye giriş yapan Nahcivan uyruklu Vilayet Guluyev, pasaport işlemlerini yaptırırken, güvenlik güçlerince giydiği elbiselerden şüphelenildi. Guluyev'in yapılan üst aramasında, 20 kadın kazağı giydiği tespit edildi. 
     Gümrük Müdürü Saadet Aslan, Uzakdoğu ülkelerinden yapılan ithalatta tekstil ürünlerinde kota uygulandığı için, tekstil kaçakçılığının değişik yollardan yapılmaya çalışıldığını söyledi. 
     Aslan, 20 kadın kazağıyla yakalanan Guluyev hakkında, üzerinde birden fazla giysi bulunduğu için ''tekstil kaçakçılığı'' yaptığı gerekçesiyle, Gümrük Mevzuatı'na göre işlem yapılacağını kaydetti. 
     
</TEXT>
</DOC>
