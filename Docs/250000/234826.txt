<DOC>
<DOCNO> 234826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/son/sondun27.html </URL>
<DATE> 2004/04/26/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
ABD, Felluce'ye hava saldırısı başlattı 
</HEADLINE>
<TEXT>

     Irak'ın Felluce kentinde, öğleye doğru patlak veren çatışmalarla birlikte Amerikan güçleri hava saldırısı başlattı. 
     Yerdeki Amerikan deniz piyadelerine destek veren savaş uçakları ve saldırı helikopterleri hava saldırısına katılırken, çatışmaların da şiddetlendiği belirtiliyor. 
     Irak'taki Amerikan ordusundan Felluce'deki çatışmalara ilişkin henüz herhangi bir açıklama yapılmadı. 
     Görgü tanıkları, kuzeyden kente girme yollarını araştıran Amerikan askerlerine direnişçilerin RPG ile ateş açtığını, ağır makineli tüfek ateşiyle karşılık verildiğini söylediler. 
     Yöre sakinleri sokaklarda cesetler gördüklerini bildirirken, Ahmed El Kubeysi de imamlık yaptığı caminin bir patlamayla yıkıldığını, olayda yakınlardaki 2 evin de yandığını söyledi. 
     Felluce'de dün ateşkesin uzatılması konusunda anlaşmaya varıldığı haberlerinin ardından Amerikan askerlerinin Iraklı güvenlik güçleriyle birlikte kentte devriye gezmeye başlayacağı bildirilmişti. 
     Amerikan askerlerinin 5 Nisan'dan beri kuşatma altında tuttuğu Felluce'de çıkan çatışmalarda Irak Sağlık Bakanlığı'na göre 271 kişi, hastane kaynaklarına göre ise 600 kişi öldü. 
     
</TEXT>
</DOC>
