<DOC>
<DOCNO> 215486 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/16/son/soneko33.html </URL>
<DATE> 2004/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
TMSF Şirketleri iyi hale getirebilmek için strateji belirleyeceğiz 
</HEADLINE>
<TEXT>

     Tasarruf Mevduatı Sigorta Fonu TMSF , hafta sonunda yönetimine el konulan Uzan Grubu şirketlerinin performansını sürdürebilmek ve şirketlerin daha iyi duruma getirilmesi için strateji belirleyecek. 
     TMSF yetkilileri, söz konusu stratejinin 1-2 hafta içinde belirlenebileceğini bildirdi. 
     TMSF'nin ''alacaklı'' konumda bulunduğunu ve bu alacağı tahsil etmek amacıyla söz konusu operasyonu yaptığını belirten yetkililer, şu bilgiyi verdi 
     ''Sonuçta biz alacaklıyız, alacağımızı tahsil etmek ve yönetimini kontrol edip kayıt dışı hareketleri önlemek için yaptık bu operasyonu. İzleyeceğimiz stratejiyi henüz belirlemedik. Bu hafta ve önümüzdeki hafta bu strateji belirlenecek. Şu aşamada en iyi yönetmek için elimizden geleni yapmaya çalışıyoruz. Şirketlerin para ve mal hareketlerini kontrol etmeye çalışıyoruz. Önemli olan şirketlerin performansını sürdürebilmek, daha iyi duruma getirebilmek. Şu anda bütün çabamız bu yönde... Bu arada şirketlerle ilgili strateji tespit edeceğiz. Sonuçta bu şirketleri sürekli yönetmek gibi iddia ve düşüncemiz yok. Bu şirketleri en iyi yönetecek, bizim de alacağımızı tahsil edeceğimiz bir yol bulacağız. Bunun detayları, ne yapacağımız konusunda bir karar yok.'' TMSF yetkilileri, söz konusu stratejinin, gerektiğinde şirketlerin satışını kapsadığını da vurguladı. 
     
     ANAYASAYA AYKIRILIK İDDİASI 
     Söz konusu operasyonun, 5020 sayılı Bankalar Kanunu ve 6183 sayılı Amme Alacaklarının Tahsili Usulü Hakkında Kanuna uygun yapıldığına işaret eden TMSF yetkilileri, Anayasa'ya aykırılık iddiası konusunda da ''Ortada bir yasa var. Kimse yasal planda Anayasa'ya aykırılık iddiasında bulunmadı. Şu anda geçerli olan ve bizim için emredici olan bir yasa. Bunun gereklerini yerine getirmezsek bize hesap sorulur'' diye konuştu. 
     Şirketlere yönetim kurulu atanmasının kayyum atanmasından farklı olduğunu vurgulayan TMSF yetkilileri, kayyumu mahkemenin atadığını ve bu kişilerin mahkemeye karşı sorumlu olduğunu hatırlatırken, şu bilgiyi verdiler 
     ''Biz doğrudan şirketin yönetimini, Ticaret Kanunu'ndan doğan, şirketin yönetim hakkını, ortaklık hakkını, ortakların yönetim kurulunu belirleme yetkisini kullanıyoruz. Doğrudan yönetimi belirliyoruz. Bunlar doğrudan bize sorumlu. Hukuksal prosedür daha kısa ve etkili hale geliyor." 
     
</TEXT>
</DOC>
