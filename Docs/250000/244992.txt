<DOC>
<DOCNO> 244992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/03/son/soneko17.html </URL>
<DATE> 2004/06/03/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
IMF Heyeti, Bankalar Birliği yöneticileri ile görüşüyor... 
</HEADLINE>
<TEXT>

     Türkiye Masası Şefi Rıza Moghadam başkanlığındaki IMF heyeti, İstanbul'daki temaslarına başladı. 
     Stand-by düzenlemesinin 8. gözden geçirme çalışmaları ve IMF'nin mutad görüşmelerini gerçekleştirmek üzere Türkiye'ye gelen heyet, bugün ilk olarak Türkiye Bankalar Birliği yöneticileri ile buluştu. 
     Türkiye Bankalar Birliği'nin Akmerkez'deki ofisinde yapılan görüşmeye, IMF Türkiye Temsilcisi Odd Per Brekk'in de bulunduğu 11 kişilik IMF heyeti ile Türkiye Bankalar Birliği Başkanı ve İş Bankası Genel Müdürü Ersin Özince, Birlik Yönetim Kurulu Üyesi Denizbank Genel Müdürü Hakan Ateş katıldı. 
     Basına kapalı sürdürülen görüşmeye, Hazine Müsteşarlığı yetkililerinin de katıldığı kaydedildi. 
     IMF heyetinin ziyareti sırasında, 8. gözden geçirmenin yanı sıra IMF'nin Ana Sözleşmesi gereğince tüm üye ülkelerle düzenli aralıklarla gerçekleştirdiği 4. Madde görüşmeleri de yapılacak. 
     4. Madde görüşmeleri kapsamında, ülkelerin orta ve uzun vadeli ekonomi politikaları değerlendiriliyor. 
     IMF heyeti, Yabancı Sermaye Derneği YASED yöneticileriyle de Ritz Carlton Oteli'nde öğle yemeğinde bir araya gelecek. 
     
</TEXT>
</DOC>
