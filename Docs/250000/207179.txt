<DOC>
<DOCNO> 207179 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/08/siyaset/siy03.html </URL>
<DATE> 2004/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP peşinde ama onun gönlü AKP'de 
</HEADLINE>
<TEXT>

   Gürtuna'nın adaylığı bilmeceye döndü. CHP'nin adaylık teklifinde bulunduğu iddia edilirken, Gürtuna, Başbakan Erdoğan'dan yanıt bekliyor 
      Şükran Pakkan 

   
   İstanbul Büyükşehir Belediye Başkanı Ali Müfit Gürtuna, 28 Mart'taki seçimler öncesi "en gözde isimlerden biri" haline geldi. CHP'den adaylık teklifi aldığı öne sürülen Gürtuna, Başbakan Erdoğan'la yaptığı görüşmenin sonucunu beklediğini açıkladı. İki ay önce "İstanbul Büyükşehir Belediye Başkanı olarak kime oy verirdiniz " sorusuna dayanarak yaptırdığı anketten açık farkla önde çıkan Gürtuna'nın adaylığı konusunda karar veremeyen CHP'lilerin geçen pazar Gürtuna'yı evinde ziyaret ettiği öne sürüldü. Genel Başkan Deniz Baykal'ın bilgisi dahilinde Bülent Tanla'nın, Gürtuna'ya birlikte çalışmak istedikleri mesajını ilettiği öğrenildi. Görüşmede teklife olumlu yaklaştığı belirtilen Gürtuna çekincelerini de aktardı. Taraflar, kendilerine bir haftalık düşünme süresi tanıdı ve hafta sonu tekrar bir araya gelme sözü vererek ayrıldı. 
   
   Türban sorun olmaz 
   Tanla, görüşmenin ardından Baykal'a Gürtuna'nın çekincelerini anlattı. Bunlardan biri de, eşinin türbanı oldu. Daha sonra CHP'den türbanın sorun olmayacağı mesajı verildi. Gürtuna'nın siyasi çizgisi bazı CHP'lileri rahatsız ediyordu. Milliyet'te yayımlanan CHP'nin İstanbul anketinde açık farkla öne çıkan Gürtuna'nın adaylığı konuşulmaya başlandığında Baykal, yönetime "Ben o defteri kapattım" mesajı verdi. CHP'nin adayları arasında Kemal Derviş, Celal Doğan, Sefa Sirmen, Akif Hamzaçebi'nin adı gündeme geldi. Ancak daha sonra İstanbul'u kazanmak isteyen Baykal'ın kurmaylarına "Biz değil Gürtuna çizgisini değiştirecek" dediği ileri sürüldü. 
   Gürtuna ise dün hiçbir partiyle adaylık müzakeresi ya da talebi olmadığını öne sürerek, "Daha önce Erdoğan'la görüşmemiz oldu. Ben bu süreci başka bir partiyle asla temas ederek geçirmiş değilim. Bu görüşmelerimizin sonuçlanmasını bekliyorum" dedi. 
   CHP Parti Meclisi'nde PM konuyu gündeme getiren kadın milletvekili Birgen Keleş, Gürtuna'nın "Başbakan ile görüştüm, yanıt bekliyorum" şeklindeki açıklamalarını hatırlatarak, "Gürtuna CHP ile bağdaşmayacak bir isim. Gürtuna'nın adaylığı CHP'yi yıpratacaktır, bu konunun kapatılması gerektiğini düşünüyorum" dedi. Baykal, Keleş'in eleştirisine sessiz kaldı. 
   
   Kızdıran anket    SERHAT OĞUZ İstanbul 
   
   AKP'nin resmi internet sitesinde yerel seçime yönelik yapılan ve İstanbul Büyükşehir Belediye Başkanı Ali Müfit Gürtuna'nın açık ara önde göründüğü anket henüz tamamlanmadan apar topar siteden çıkarıldı. Parti yetkilileri, "Seçim İşleri'nde çalışan bir arkadaş, partinin haberi olmadan anketi siteye koymuş, bu nedenle kaldırdık" dedi. 
   AKP'nin sitesinde, Ankara için 24 Aralık, İstanbul, Bursa, Konya ve İzmir büyükşehir belediye başkanlıkları için 5 Ocak'ta başlayan anketlerde, yerel seçim öncesi kamuoyunun nabzı tutuluyordu. Şaşırtıcı sonuçlar ve isimlerin yer aldığı ankette, AKP'den adaylık teklifi bekleyen Gürtuna, İstanbul'da diğer isimlerin önüne geçti. Seçim İşleri Başkanı Milletvekili Necati Çetinkaya anketi basından öğrenince siteden çıkarılmasını istedi ve anket apar topar kaldırıldı. Anketleri hazırlayan seçim işleri uzmanı Ahmet Karamete de "Anketler partiyi bağlamıyordu, ancak Başkanımız Necati Çetinkaya, anketten haberdar olunca hemen kaldırılmasını istedi" dedi. 
   
   
   
   
</TEXT>
</DOC>
