<DOC>
<DOCNO> 206672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/06/guncel/gun01.html </URL>
<DATE> 2004/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk tiryakiye bir şey olmaz 
</HEADLINE>
<TEXT>

   İtalya'da satılan sigara paketlerinde 'ölüm tehlikesi' iri puntolarla adeta insanın gözüne sokuluyor. Bizde ise uyarıları görmek için gözlük lazım... 
      İSTANBUL Milliyet 
   
   Sigara paketlerinin üzerindeki "uyarıcı" nitelikli yazıların büyüklüğü ve niteliği ülkeden ülkeye değişiyor. Türkiye'ye yaklaştıkça sigaranın üzerindeki uyarı yazısı gittikçe küçülüyor ve anlamı değişiyor. İtalya'da hem havaalanlarındaki free shop'larda hem de marketlerde satılan Marlboro marka sigaraların üzerinde, paketin ön ve arka yarısını kaplayacak büyüklükte ve çok iri puntolarla "Sigara içmek öldürür", "Hamilelikte sigara içmek bebeğinize zarar verir", "Sigara içmek size ve çevrenizdekilere ağır zarar verir", "Sigarayı bırakmak akciğer ve kalp hastalıkları riskini reddetmektir" gibi ağır ve etkili uyarılar bulunuyor. Kutunun yan tarafında ise "katran oranı 8 miligram, nikotin oranı 0.6 miligram, karbonmonoksit oranı 9 miligram" uyarısına yer veriliyor. 
   
   Türkiye'de uyarılar 'light' 
   İtalya'nın herhangi bir şehrindeki bir marketten ya da "free shop" olarak bilinen ve uluslararası seyahat eden yolcuların gümrüksüz alışveriş edebildikleri bölümden sigara satın alanlar bu uyarılarla karşılaşıyor. İtalya'dan Türkiye'ye gelindiğinde, Türk havaalanlarının "free shop"larında ise aynı sigara kutusunun ön yüzünde hiçbir uyarı yazısı yer almıyor. Yalnızca yan tarafında, İngilizce olarak "Sigara akciğer kanserine, kalp rahatsızlıklarına, amfizeme yol açar, gebelikte sorunlara neden olabilir" uyarısı yer alıyor. Katran, nikotin değerlerine ise hiç değinilmiyor. 
   Türkiye'de ise yine aynı sigara daha da küçültülmüş ve yuvarlak ifadeli bir uyarıyla karşımıza çıkıyor. Ön ve arka yüzünde hiçbir uyarının yer almadığı sigara, yan tarafında zar zor okunan "Yasal uyarı Sağlığa zararlıdır" yazısıyla satılıyor. 
   
   
   
</TEXT>
</DOC>
