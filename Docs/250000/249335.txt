<DOC>
<DOCNO> 249335 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/20/dunya/dun01.html </URL>
<DATE> 2004/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Anayasada dine yer yok 
</HEADLINE>
<TEXT>


AB'nin 2009'da yürürlüğe girecek anayasasında din kelimesi yer almıyor 

BRÜKSEL Milliyet 


Avrupa Birliği AB liderleri, sonunda Birlik tarihinin ilk anayasası konusunda uzlaşmaya vardılar. Liderlerin son derece sert bir diplomasi uygulayarak yürüttükleri pazarlıklar sonucu ortaya çıkan anayasa metninde Türkiye'nin en yakından izlediği konu haline gelen din konusuna atıf yapılmadı. 
Birlik içinde Hıristiyanlık ve Tanrı'ya atıf yapılması konusundaki ısrarlar son dakikaya kadar sürdü. Özellikle Polonya son ana kadar bu konuya atıf yapılmasını sağlamaya yönelik olarak bazı öneriler üretmeye çalıştı. Ancak başta Fransa olmak üzere bir grup ülkenin sert muhalefeti dine atıf yapılmasını engelledi. Varılan uzlaşı Birlik'in karar alma mekanizmasında da bazı değişiklikler öngörüyor. Anayasa yürürlüğe girince AB'nin bir karar alabilmesi için çifte nitelikli oy çoğunluğu sistemi kullanılacak. Buna göre, karar alabilmek için en az 15 ülkenin olumlu görüş bildirmeleri ve bu ülkelerin nüfuslarının toplamının Birlik nüfusunun yüzde 65'ine denk düşmesi gerekecek. Anayasada, Avrupa Parlamentosu'ndaki AP koltuk sayısını da üye ülke sayısı kaç olursa olsun 750'yle sınırlanması öngörülüyor. AP'de bir ülke en fazla 96, en az 6 sandalyeye sahip olacak. Anayasanın yürürlüğe girebilmesi için 25 ülkenin onayı gerekiyor. Liderler anayasada uzlaşırken, AB Komisyonu Başkanı'nı seçemedi. 

Türkiye etkiler 
Ankara, anayasada varılan uzlaşıdan memnun olduğunu açıklarken, İspanya Dışişleri Bakanı Miguel Angel Moratinos ise, Türkiye'nin katılımının, AB Anayasası'ndaki oy sistemini yeniden şekillendirmek zorunda bırakacağını söyledi. 


</TEXT>
</DOC>
