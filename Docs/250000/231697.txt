<DOC>
<DOCNO> 231697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/son/sonsiy08.html </URL>
<DATE> 2004/04/15/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Başbakan Yardımcısı Şahin Denktaş'ı ilk kez dinliyor değiliz 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, bugün TBMM Genel Kurulu'nda konuşacak olan KKTC Cumhurbaşkanı Rauf Denktaş'ı dinleyip dinlemeyeceği sorusuna, ''Denktaş'ı ilk kez dinliyor değiliz. Tabi dinleriz Sayın Cumhurbaşkanı'nı...'' dedi. Dışişleri Bakanı Gül de aynı konu ile ilgili soruları yanıtlarken, 'Tabi ki mecliste olacağım ancak Denktaş'ı takip etmek için Meclis'te olmak şart değildir' diye konuştu. 
     Şahin, TBMM'de gazetecilerin sorularını yanıtlarken, bugün Meclis Genel Kurulu'nda olacağını belirterek, ''Sayın Denktaş konuşurken kalacak mısınız '' sorusuna, ''Niye kalkayım ya... Denktaş'ı ilk defa dinlemiyoruz. Tabi kalır dinleriz Sayın Cumhurbaşkanı'nı...'' karşılığını verdi. 
     TBMM Başkanı Bülent Arınç'ın dünkü basın toplantısında bir soruya verdiği tepkiyi nasıl karşıladığı sorusuna Şahin, ''Ben başkalarının sözlerini değerlendirmeye mezun değilim. Ancak kendi sözlerimi değerlendiririm'' dedi. 
     
     "POLEMİKLERDEN KAÇINALIM" 

     Dışişleri Bakanı Abdullah Gül de gazetecilerin sorularını yanıtlarken, KKTC Cumhurbaşkanı Denktaş'ın Meclis'te yapacağı konuşma sırasında Meclis'te bulunup bulunmayacağının sorulması üzerine bu işin niçin büyütüldüğünü anlayamadığını ifade ederek, "Olacağım tabi" dedi. Gül, Denktaş'ın görüşlerini öğrenmek için Meclis'te bulunmaya gerek olmadığını, belirtirken, Denktaş ile Meclis'te söyleyemeyeceği şeyleri Başbakanın da katıldığı görüşmelerde görüştüklerini ifade etti. Gül, şunları söyledi 
     "Burda gücüme giden nokta şudur, işi polemiğe çekmedir. 
     Hala bu tip ciddi konularda bir polemik yaratma arzusu vardır. Bunlar çok yanlış şeylerdir. Sayın Başbakan, Denktaş ile defelarca oturmuş konuşmuştur. İki tarafın da birbirine ne söylediğini herkes biliyor, ortaya koyuyor. Denktaş'ı takip etmek için Meclis'te olmak şart değildir. Ekranlardan zaten verilecektir. Önemli olan bu konuya sahiplenmektir. 
     Hükümetimiz bu konuya büyük bir sorumluluk duygusu içinde sahiplenmiştir. Bundan dolayıdır ki bu inisiyatifi başlatmıştır. Biz bugün Türkiye'nin ve KKTC'nin en optimal noktada olduğu kanatindeyiz. Bu tip konuları basın mensupları da polemiklerden uzak, ciddi argümanları gündeme getirerek ele alırlarsa hepimizin lehine olur." 
     
</TEXT>
</DOC>
