<DOC>
<DOCNO> 204813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/27/son/sontur08.html </URL>
<DATE> 2003/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Bombalı saldırılardan etkilenenlere psikolojik destek.. 
</HEADLINE>
<TEXT>

     İstanbul'da, 15 ve 20 Kasım'daki bombalı saldırılardan etkilenen vatandaşlar ile olay yerlerinde görev alanlara yönelik psikolojik bilgilendirme ve destek toplantıları düzenlendi. 
     Sağlık ve Milli Eğitim Bakanlıkları, İstanbul Valiliği, Şişli, Beyoğlu ve Beşiktaş Belediyeleri, Boğaziçi ve Hacettepe Üniversiteleri ile Kızılay ve Türk Psikologlar Derneği'nin de aralarında bulunduğu 17 kuruluşun desteklediği ''Terör Olaylarının Psikolojik Etkileri ve Başa Çıkma Yolları'' adlı proje kapsamında, bugün 4 toplantı gerçekleştirildi. 
     Halka yönelik 3 toplantı Etiler, Beyoğlu ve Şişli'de, itfaiyeciler için de Fatih'te yapıldı. 
     Toplantılardan halka yönelik olanlara katılımın beklenenin çok altında olduğu görüldü. 
     Beyoğlu'ndaki toplantının konuşmacılarından Hacettepe Üniversitesi Sosyal Hizmetler Yüksekokulu Öğretim Üyesi Yrd. Doç. Dr. Filiz Demiröz, toplantıların halka ''Bu tür durumlar için danışabilecekleri insanlar var. Psikologlar, sosyal hizmet uzmanları yardım için bekliyor'' mesajını vermek için düzenlendiğini söyledi. 
     ''Bu tür olaylar sonucu yaşanabilecek sorunlara karşı mücadele için bilgilenmenin çok önemli olduğunu'' vurgulayan Yrd. Doç. Dr. Demiröz, ''Bu bir başlangıçtı. Çalışmalarımız devam edecek'' dedi. 
     
</TEXT>
</DOC>
