<DOC>
<DOCNO> 202686 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/17/son/sondun14.html </URL>
<DATE> 2003/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş, CTP Genel Başkanı Talat'ı kabul etti 
</HEADLINE>
<TEXT>

     KKTC Cumhurbaşkanı Rauf Denktaş, seçim sonuçlarında halkın kendisini idare edenler arasında uyum istediğini gösterdiğini belirterek, ''Dolayısıyla halk milli bir hükümeti tercih etmektedir diye görüyorum'' dedi. 
     Denktaş, 14 Aralık seçimlerinin ardından meclise giren 4 siyasi partinin liderleriyle yapacağı görüşmeler çerçevesinde ilk olarak Cumhuriyetçi Türk Partisi CTP Genel Başkanı Mehmet Ali Talat'ı kabul etti. 
     Denktaş, görüşmeden önce yaptığı açıklamada, bugün parti liderlerini dinleyerek ne düşündüklerini göreceğini söyledi ve şöyle konuştu 
     ''Benim halkın iradesini okuduğum şekil, halkın kendisiyle idare edenler arasında uyum istediğidir. İki görüş arasında uyum istemektedir. Dolayısıyla milli bir hükümeti tercih etmektedir diye görüyorum. Sayın Başkan'ın Talat gazete haberlerine göre buna göz kırptığını, bunu düşünebileceğini gördüm. Memnum oldum. Yapacakları temasları bu yönde yürütürlerse, zannedersem halk da memnun olur. Her parti liderine de bunu söyleyeceğim. Kendi bildikleri iştir. Benim bu konuda fazla bir yetkim yoktur. Çetin bir seçim dönemi geçmiştir. İrade ortadadır. Buna göre sorumlulukları taşıyacaklarından eminim.'' Denktaş, basın mensuplarının da seçim döneminde yoğun bir çalışma içinde olduğunu belirterek, ''Basına tarafsız ve gayretli çalışması nedeniyle teşekkür ettim'' dedi. 
     Denktaş, CTP lideri Talat'tan sonra Ulusal Birlik Partisi Genel Başkanı ve Başbakan Derviş Eroğlu, Demokrat Parti Genel Başkanı, Devlet Bakanı ve Başbakan Yardımcısı Serdar Denktaş, Barış ve Demokrasi Hareketi Genel Başkanı Mustafa Akıncı ile ayrı ayrı görüşecek. 
     
</TEXT>
</DOC>
