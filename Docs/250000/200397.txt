<DOC>
<DOCNO> 200397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/07/son/sonspo05.html </URL>
<DATE> 2003/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Akçaabat Sebat çıkışta 
</HEADLINE>
<TEXT>

     Birinci Süper Futbol Ligi'nde deplasmanda Samsunspor maçından 1-1'lik beraberlikle dönen Akçaabat Sebatspor, teknik direktör Mehmet Birinci yönetiminde puan toplamayı sürdürüyor. 
     Ligde 10. haftadaki Konyaspor maçı öncesi göreve gelen teknik direktör Mehmet Birinci yönetimindeki kırmızı-beyazlı takım, 4'ünü deplasmanda olmak üzere, yaptığı 6 maçta 2 galibiyet ve 4 beraberlik alarak 10 puan toplamayı başardı. 
     Birinci, ligde Konyaspor maçıyla iyi bir hava yakaladıklarını ve takımın kazandığı güven ve moralden sonra iyi sonuçlar aldıklarını söyledi. 
     Samsunspor maçında rakipleri karşısında ilk yarıda iyi bir futbol ortaya koyduklarını belirten Birinci, ''İkinci yarıda her iki takımın karşılıklı atakları vardı. Her iki takım da maçtan 3 puanla ayrılabilirdi'' dedi. 
     Rakip karşısında 80. dakikadan sonra girdikleri 2 gol pozisyonunu da sonuçlandıramadıklarını ifade eden Birinci, ''Bunları değerlendirebilseydik, maçtan galibiyetle ayrılabilirdik. Yine de beraberlikle döndük. İleriye bakıyoruz'' diye konuştu. 
     Birinci, Beşiktaş ile yapacakları maçın hazırlıklarına yarın başlayacaklarını belirterek, ''Beşiktaş ligin zirvesinde olan ve yenilgisiz bir takım. Ancak herşeyin bir ilki vardır. Onlara bu ilki tattırmak istiyoruz'' dedi. 
     
</TEXT>
</DOC>
