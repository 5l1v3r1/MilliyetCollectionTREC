<DOC>
<DOCNO> 216928 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/22/son/sondun21.html </URL>
<DATE> 2004/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Rau Türkiye'nin AB üyeliği için henüz erken 
</HEADLINE>
<TEXT>

     Almanya Cumhurbaşkanı Johannes Rau, Türkiye'nin AB üyeliği için henüz erken olduğunu savundu. 
     Cumhurbaşkanı Rau, ''Super Illu'' adlı dergiye yaptığı açıklamada, Türkiye'nin ancak tüm AB kriterlerini yerine getirdikten sonra birliğe üye olabileceğini belirterek, bunun için din ve basın özgürlüğü gibi konularda alınan meclis kararlarının uygulamaya koyulmasının çok önemli olduğunu kaydetti. 
     Rau, ''Bu daha birkaç yıl sürebilir. Türkiye'nin AB üyeliği için henüz erken'' dedi. 
     Rau, ''Türkiye'nin Avrupa'ya ait olduğu konusunda da hep başkalarından daha şüpheci olduğunu'' söyledi. 
     ALMANYA'YA GÖÇ UYUMU BOZAR 
     Alman Welt am Sonntag gazetesi, Türkiye'nin AB üyeliğinden sonra Almanya'ya yönelik göçün artmasının ülkede yaşayan yabancıların uyumunu tehlikeye sokacağını ileri sürdü. 
     ''AB bayrağının üstünde Türk bayrağının yama şeklinde gösterildiği'' bir resimle yayınlanan haberde, Türkiye'nin üyeliğinin, ''AB bayrağına zorlukla dikilmiş bir yama olacağı'' görüşü savunuldu. 
     ''Başbakan Gerhard Schröder'in bu akşam başlayacağı Türkiye ziyareti sırasında reformlar için daha fazla cesaret vermeye çalışacağı, ancak uzmanların yapısal açıdan zayıf olan Türkiye'nin kısa vadede AB üyesi olmasını sorunlu gördükleri'' ifade edildi. 
     ''Türkiye'nin AB üyeliğine karşı olan Hıristiyan Demokrat Birlik Partili CDU uzmanların, Türkiye'nin AB üyeliğinin birliğe her yıl yaklaşık 20 milyar euroya mal olmasından endişe ettikleri, Sosyal Demokrat Partili SPD federal meclis Dış İlişkiler Komisyonu Başkan Yardımcısı Hans-Ulrich Klose ile SPD Bavyera eyaleti teşkilatı başkanı Franz Maget'in de Türkiye'nin üyeliğinin zor olacağı görüşünde oldukları'' kaydedildi. 
     İstanbul Üniversitesi İktisat Fakültesi Öğretim Üyesi Prof. Dr. Erol Manisalı da gazeteye yaptığı açıklamada, ''Avrupalılar Türkiye'yi 20 yıl sonra da AB'ye almayacaklardır. Onların gözünde Türkiye şartları hiç bir zaman yerine getirmeyecektir. AB Türkiye'ye metres gibi davranıyor'' dedi. Türkiye'nin ekonomik sorunlarının olduğunun inkar edilemeyeceğini, ancak ekonomileri iyi olmayan Slovakya, Bulgaristan ve Romanya'nın bile AB'ye alınmasının öngörüldüğünü belirten Manisalı, Türkiye'nin AB'ye alınmaması için sürekli siyasi, kültürel ve dini farklılıkların gerekçe gösterildiğini söyledi. Gümrük Birliği'ni eleştiren Manisalı, AB'nin ürünlerini Türkiye'de gümrüksüz satabildiğini, Türkiye'nin ise ürünlerini Avrupa pazarlarında satma konusunda fazla şansı bulunmadığını kaydetti. 
     
     TÜRKİYE'YE HEMEN TAM ÜYELİK VERİLMEYECEK 

     Bu arada, Hamburg'daki Alman Şark Enstitüsü Başkanı Prof. Dr. Udo Steinbach Berliner Kurier gazetesine yaptığı açıklamada, Türkiye'ye üyelik müzakerelerine başlanması için bir fırsat verilmesi gerektiğini belirterek, bunun hemen tam üyelik verileceği anlamına gelmeyeceğini, Türkiye'nin en erken 10 ila 15 yıl içinde AB'ye tam üye olabileceğini söyledi. 
     Türkiye'nin AB üyeliğine hazır olup olmadığı sorusuna karşılık Steinbach, ''Üyelik için kısmen bir olgunluk var. Türkler ile 1996 yılından bu yana serbest ticaret bölgesine sahibiz. Ekonomik açıdan henüz biraz uzak, ancak Türkiye siyasi açıdan Batı'ya çok yaklaştı. Yine de yapacak çok iş var'' dedi. 
     
</TEXT>
</DOC>
