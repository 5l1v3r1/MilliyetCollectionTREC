<DOC>
<DOCNO> 238650 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/09/son/sontur13.html </URL>
<DATE> 2004/05/09/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Yaşlılara iyi davranmayan huzurevi müdürü görevden alındı... 
</HEADLINE>
<TEXT>

     Burdur Valisi Can Direkçi, bir yaşlının şikayeti üzerine, Anneler Günü'nde ziyaret ettiği huzurevi müdürünün görevden alınması için talimat verdi. 
     Vali Direkçi, Garnizon Komutanı Kd. Alb. İhsan Ünal, Belediye Başkan Vekili Ethem Sipahi, İl Emniyet Müdürü Ekrem Sevindik ve eşleri bugün Burdur Belediyesi Berberoğlu Vakfı Huzurevine giderek, burada kalan annelerin Anneler Günü'nü kutladılar. Huzurevinde kalan annelerin ellerini öpen Vali Direkçi ve beraberindekiler annelere çiçekler verdiler. 
     Vali Direkçi, annelere hitaben yaptığı konuşmada ''Bugün anneler günü. Sizlerin Anneler Günü'nü kutlamak ve sizlerle beraber olmak istedik. Sizler bizim baş tacımızsınız, bizleri büyütüp bu yaşlara getiren sizlersiniz. Her şeyimizi sizlere borçluyuz'' dedi. 
     
     MÜDÜR GÖREVDEN ALINDI 
     Bu arada, Vali Direkçi bazı yaşlıların yakınmaları ile karşılaştı. Bir yaşlının yanına yaklaşarak, ''Sayın Valim bu müdür bizim sorunlarımızla ilgilenmiyor. Sorunlarımızı anlattığımızda da bize ters davranıyor'' demesi üzerine, Vali Can Direkçi, yanında bulunan Belediye Başkan Vekili Ethem Sipahi'den, Huzurevi Müdürü Atilla Kabaş'ın görevden alınmasını ve hakkında soruşturma açılmasını istedi. 
     AA muhabirine açıklama yapan Can Direkçi, olaydan büyük üzüntü duyduğunu belirterek şunları söyledi 
     ''Anneler Günü'nü kutlamak üzere huzurevine gitmiştik. Bazı yaşlılar müdürden şikayetçi oldu. Daha önce de benzer duyumlar olduğu için hakkında soruşturma açılmasını ve görevden uzaklaştırılmasını istedim. Huzurevi'nde kalan insanlara saygısızlık yapan, onların sorunlarıyla ilgilenmeyen kimseyi affetmem.'' Huzurevi'nin belediyeye ait olduğunu hatırlatan Direkçi, olay anında Belediye Başkan Vekili'nin yanında bulunduğunu belirterek, ''Sayın Sipahi ile aramızda bir görüş ayrılığı yok. Görevli memur hakkında gerekenin yapılmasını istedim. O da görevli memurun görevinden alınması için gerekeni yapacak'' dedi. 
     
</TEXT>
</DOC>
