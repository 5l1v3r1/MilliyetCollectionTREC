<DOC>
<DOCNO> 207451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/09/yazar/cemal.html </URL>
<DATE> 2004/01/09/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Gıpta ediyorum 
</HEADLINE>
<TEXT>

   
   Yunanlı sosyal demokrat liderlere gıpta ediyorum. Ülkeleri için yaptıklarına ve bugün geldikleri siyasal olgunluk düzeyine imreniyorum. 
   Evet öyle. 
   Neden mi 
   1 Yunanistan'ı darbeler ülkesi olmaktan kurtarıp demokrasiyi tıkır tıkır işleyen bir kurumsallığa kavuşturdular. 
   2 Yunanistan'ı AB'ye soktular. 
   3 Kişi başına milli geliri 15 bin dolara çıkardılar. 
   4 AB içinde Yunan ekonomisini öylesine adam ettiler ki, Maastrich kriterlerinin gereğini yerine getirerek, birçok AB ülkesinden önce Yunanistan'ı 'Euro bölgesi'ne sokma başarısını gösterdiler. 
   5 Türkiye'ye karşı gerilim ve çatışma politikasını bırakarak, yumuşama ve dostluk kapısını açtılar. 
   6 Güney Kıbrıs'ın AB üyeliğini güvence altına aldılar. 
   7 2004 Yaz Olimpiyatları'nı Atina'ya getirdiler. 
   Bütün bu gelişmelerde aslan payı, PASOK lideri Kostas Simitis'e ait. Siyasal kariyerinde artılar fazlasıyla ağır basıyor. 
   Sekiz yıldır da Başbakan. 
   Ama şimdi çekiliyor. 
   Simitis 67 yaşında. PASOK liderliğini bıraktığı Dışişleri Bakanı Papandreu henüz kırklarında... 
   Niye mi çekiliyor 
   Çünkü PASOK, seçim araştırmalarında muhalefet partisinin yedi sekiz puan gerisinde. Bu yüzden liderlik koltuğunu genç Papandreu'ya bırakıyor. Yorgo Papandreu Yunan kamuoyunda en popüler siyaset adamı. PASOK içinde yüzde 90 olan popülerliği, muhalefet partilerinde de yüzde 50'nin altında değil. 
   Simitis bunun için çekiliyor. 
   Bunu kendi iradesiyle yapıyor. 
   Kendi eliyle kuşak değişimine kapıyı ardına kadar açıyor. 
   Buna gıpta ediyorum. 
   Papandreu'nun gençliği ve popülerliğiyle PASOK'un seçim şansının devam edeceğini gördüğü için, kendi isteğiyle liderlik koltuğunu boşaltıyor. Oysa Simitis kendi partisinde tutuluyor. Kendisine git diyen yok. Arkasında herhangi bir seçim başarısızlığı da bulunmuyor. 
   Belki daha ilginci şu 
   Simitis, kamuoyu yoklamalarında muhalefet liderinin önünde. En iyi başbakan kim olur sorusuyla ilgili olarak Simitis yüzde 43, ana muhalefet lideri Karamanlis yüzde 40 çıkıyor. Ama partisi PASOK, muhalefet partisi Yeni Demokrasi'nin gerisinde... 
   Veda ediyor liderliğe. 
   Bırakabiliyor koltuğunu... 
   Üstelik kendi iradesiyle... 
   Üstelik kendinden genç birine... 
   Üstelik seçim bile kaybetmeden... 
   İmrendiğim, gıpta ettiğim işte bu... 
   Tabii bizimkiler, eskiler aklıma takılıyor. Bizim sosyal demokrat ya da demokratik sol liderleri düşünüyorum. 
   Yazık değil mi bu ülkeye Yunanistan 15-16 bin dolarda, Türkiye hala 3 bin dolarda emekliyor. 
   
      
   
   
</TEXT>
</DOC>
