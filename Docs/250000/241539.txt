<DOC>
<DOCNO> 241539 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/21/guncel/agun.html </URL>
<DATE> 2004/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Çakıcı'yı kim 'kaçırdı' 
</HEADLINE>
<TEXT>


Hakkında yakalama emri çıkarılan Çakıcı'nın, polis takibinde olmasına ve telefonlarının dinlenmesine rağmen yurtdışına kaçması kafaları karıştırdı 

İSTANBUL Milliyet 

Çete lideri olduğu gerekçesiyle hüküm giyen Alaattin Çakıcı'nın yurtdışına kaçışı "İhmal kimde " sorusunu gündeme getirdi. Yakalama müzekkeresinden 7 saat önce yurtdışına çıkan Çakıcı'nın, telefonları dinlenmesine rağmen kaçabilmesi, kafalarda soru işaretleri bıraktı. Yargıdaki gecikme mi, yoksa polisteki ihmal mi Çakıcı'nın kaçmasına neden oldu 
Çakıcı'nın kaçışı adım adım şöyle gelişti 
1 - Çakıcı tahliye edildikten sonra, savcının izniyle polisin takibine alındı, telefonları dinlenmeye başlandı. 
2 - Bu arada Yargıtay 1. Ceza Dairesi'nde de, Çakıcı'nın Karagümrük Lokali baskını davası görülüyordu. Yargıtay, 7 Nisan'da, Çakıcı hakkında, "çıkar amaçlı suç örgütü kurmaktan" verilen 3 yıl 4 ay hapsi onadı aynı dava dosyasındaki, 15 kişinin yaralanmasına yönelik eylem talimatıyla bir kez uygulanan 1 yıl 8 aylık hapis cezasını az bularak bozdu. Yargıtay, her mağdur için ayrı ayrı ceza uygulanmasını istedi. 
3 - 8 Nisan'da Çakıcı'nın kaçabileceği ihtimaline karşı sınır kapıları uyarıldı. 
4 - Çakıcı, itiraz hakkını kullandı ve karar düzeltme talep etti. 

Kaçma hazırlıkları 
5 - Adli süreç işlerken Çakıcı, yurtdışına kaçmak için hazırlıklarına da başladı. Erol Evcil'in yanında çalışan İbrahim Arı ve Alaettin Albayrak'a, Çakıcı'nın kullanması için pasaport çıkarıldı. 
6 - Bu pasaportlara vize için yine Sinan Engin vasıtasıyla Beşiktaş Kulübü devreye sokuldu. 15 Nisan'da İtalya Başkonsolosluğu'na Başkan Serdar Bilgili'nin imzasını taşıyan referans yazısıyla başvuruldu. Çakıcı, nisan ayı sonunda "Şengen" vizeli iki pasaportu teslim aldı. 
7 - Bu sırada adli süreç tamamlandı, Yargıtay Çakıcı'nın itirazını reddetti ve evrakını 3 Mayıs'ta İstanbul DGM'ye postaladı. 
8 - DGM de aynı gün saat 17.00'de Çakıcı hakkında yakalama müzekkeresi çıkarttı. 
9 -Ancak çok geç kalınmıştı. Çünkü Çakıcı 3 Mayıs'ta Brutus isimli yatla turist gibi kaçmıştı. 
10 - Polis, Çakıcı'yı yakalamak için Foça ve İstanbul'da baskınlar yaptı. Ancak bulamadı. 

Engellenemedi 
Yargıtay'ın ilk kararından sonra Çakıcı'nın kaçacağı tahmin edilmesine, hatta basında yer almasına rağmen kaçış engellenemedi. Beşiktaş Menajeri Sinan Engin'le yapılan şifreli konuşmalar kaçışla ilgili ipuçları veriyordu. İbrahim Arı'nın kulüple ilgisi de araştırılmadı. Çakıcı ile Engin arasındaki konuşmaların savcıya ne zaman ulaştığı da merak konusu oldu. Polis, yetkinin savcıda olduğunu belirtirken, eski bir h kim, polisin ilk izni aldıktan sonra müdahalede bulunabileceğini söyledi. 

Bir gıyabi tutuklama daha 

İSTANBUL Milliyet 
Çakıcı hakkında, bir gıyabi tutuklama kararı daha çıkarıldı. Tevfik Ağansoy'un da aralarında bulunduğu 4 kişinin Bebek'te öldürülmesine ilişkin davaya bakan İstanbul 2. Ağır Ceza Mahkemesi, olayın azmettiricisi olmakla suçlanan, ancak Fransa'nın iade şartı uyarınca yargılayamadığı ve dosyasını ayırdığı Çakıcı hakkında, TCK'daki değişiklikler ve yurtdışına kaçtığı ihtimalini değerlendirerek CMUK'un 104. maddesi uyarınca gıyabi tutuklama kararı verdi. Çakıcı hakkında, geçtiğimiz günlerde Türkbank ihalesine fesat karıştırmak ve cürüm işlemek amacıyla teşekkül oluşturmak suçlarından yürütülen soruşturma kapsamında da gıyabi tutuklama kararı çıkartılmıştı. 

14 kişi serbest bırakıldı 

Soruşturmaya dün başka savcı baktı 
EBRA ALUS İstanbul 
Alaattin Çakıcı'nın yurtdışına kaçışıyla ilgili yürütülen soruşturma kapsamında Mudanya'da polise teslim olan Fırat Ardıç, dün DGM'de serbest bırakıldı. Ardıç'ı, dün soruşturmayı ağırlıklı olarak yürüten BJK Kongre Üyesi olan DGM Savcısı Muzaffer Yalçın değil, başka bir savcı sorguladı. Çakıcı'nın kullandığı iddia edilen "İbrahim Arı" ve "Alaettin Albayrak"a ait pasaportları çıkarttırdığı öne sürülen Erol Evcil'in akrabası Ardıç, polisteki sorgusunun ardından DGM'ye sevkedildi. 
Soruşturmayı yürüten DGM Savcısı Muzaffer Yalçın, Ardıç'ın ifadesini almadı. Onun yerine zanlının ifadesini alan DGM Savcısı Mustafa Erol, sorgulamanın ardından Ardıç'ı delil durumunu göz önüne alarak serbest bıraktı. Soruşturma kapsamında bugüne kadar ifadesi alınan 14 kişi de delil yetersizliğinden dolayı savcılıktan serbest bırakıldı. 

Sinan Engin'e telefon sorusu 
Daha önce DGM'de ifade veren BJK menajeri Sinan Engin'e, Alaattin Çakıcı ve Çakıcı ailesi üyeleriyle yaptığı telefon görüşmelerinin sorulduğu öğrenildi. Bu arada, soruşturmayı sürdüren savcının değişmediği, iki savcının birlikte çalışacağı öne sürüldü. 

Eski DGM h kimi Karagül 
'Kararı önceden haber almışlar' 

BELMA AKÇURA İstanbul 
Susurluk davasında görev yapan eski İstanbul DGM h kimi Sedat Karagül, Emniyetin dinlemeye aldığı Alaattin Çakıcı'nın telefon görüşmelerinden kaçış hazırlığı içerisinde olduğunun rahatlıkla anlaşıldığını belirtti. Karagül, "Uyanılması lazımdı. Çakıcı'nın ne olduğunu bilmeyen mi var " diye konuştu. Türk Emniyet Teşkilatı'nın dünyanın sayılı teşkilatlarından biri olduğunu hatırlatan Karagül, "Acaba şifreyi mi çözemediler Adamın niyeti belli, kaçacak" dedi. Karagül, şunları söyledi "Yargıtay kararı, önce Yargıtay Cumhuriyet Başsavcılığı'na bildirir. O da dosyayı DGM Cumhuriyet Başsavcılığı'na gönderir. Savcı da bunun üzerine infaza geçer. Kaçma tehlikesi varsa da yakalama çıkartır. Bunlar, belli ki karar daha Yargıtay'da iken haber almışlar" 


</TEXT>
</DOC>
