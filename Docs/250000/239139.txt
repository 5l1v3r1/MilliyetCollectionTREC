<DOC>
<DOCNO> 239139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/11/son/sontur01.html </URL>
<DATE> 2004/05/11/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Antalya'da inşaat çöktü 1 ölü, 3 yaralı 
</HEADLINE>
<TEXT>

     Antalya'da iki katlı inşaat çöktü, ilk belirlemelere göre 1 kişi öldü, 3 kişi yaralandı. 
     Lara yolu Fener Kavşağı Gima Alışveriş Merkezi yakınlarında, inşaat halindeki iki katlı bina, beton dökümü sırasında çöktü. 
     Antalya Büyükşehir Belediyesi itfaiye ekipleri, inşaattan, Burhan Kamuray adlı işçinin cesedini çıkarttı. Yaralanan işçiler Aziz Bercan, Vahdet Başlamış ve Adem Yavrutürk ise çeşitli hastanelere kaldırıldı. 
     İtfaiye ekiplerinin, inşaatta başka işçi olup olmadığını belirleme çalışmaları devam ediyor. 
     
     TAŞERONLAR GÖZALTINA ALINDI 

     Antalya'da, bir bölümü çöken, 1 kişinin ölümüne, 3 kişinin de yaralanmasına yol açan inşaatın taşeronlarından Orhan Kamuray'ın gözaltına alındığı bildirildi. 
     Emniyet yetkilileri, Lara Yolu Barınaklar Mahallesi Fener Kavşağı'ndaki Gima Alışveriş Merkezi yakınlarında bulunan ve çıkma olarak tabir edilen bölümünde beton dökme çalışması yapılırken çökme meydana gelen inşaatın Mırız Turizm Otelcilik Limited Şirketi'ne ait olduğunu belirttiler. 
     Şirket Yönetim Kurulu Başkanı Halil Osman Mırızlı'nın şehir dışında olduğunun tespit edildiğini belirten yetkililer, inşaatın yapımının taşeron firma tarafından üstlenildiğini, taşeron firma sahibinin oğlu Orhan Kamuray'ın gözaltına alındığını, baba Ahmet Kamuray'ın da arandığını ifade ettiler. Gözaltına alınan Orhan Kamuray'ın inşaatın çökmesi sonucu ölen Burhan Kamuray'ın da akrabası olduğu öğrenildi. 
     Muratpaşa Belediye Başkanı Süleyman Evcilmen de, çöken inşaat sahasına gelerek incelemelerde bulundu. 
     Gazetecilerin sorularını yanıtlayan Evcilmen, inşaatın yapı denetimine tabi olduğunu belirterek, ''Gece çalışma izinleri yoktu. Gece vakti beton dökmek nereden çıktı anlayamadım. Çökmeye kalıp hatasının neden olduğunu tahmin ediyorum. Gerekli inceleme yarın yapılacak'' dedi. 
     Öte yandan inşaatta yaralanan işçilerden ikisinin hayati tehlikesi bulunmadığı, Vahdet Başlamış'ın sağlık durumunun ise ciddiyetini koruduğu kaydedildi. 
     
</TEXT>
</DOC>
