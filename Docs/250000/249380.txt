<DOC>
<DOCNO> 249380 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/20/spor/ydemirkol.html </URL>
<DATE> 2004/06/20/ </DATE>
<TIME>  </TIME>
<AUTHOR> Mehmet DEMİRKOL  </AUTHOR>
<HEADLINE>
Nerede bu bando 
</HEADLINE>
<TEXT>



Meydandaki az sayıdaki Hollandalı'yı bulup "Bando nerede " diye sorduğumuzda, yarın cevabını alıyoruz. Bando yok, Hollanda futbolu gibi. İlk maçta Almanya karşısında çok kötülerdi. Şimdi başlarının belası Çeklerle oynayacaklar, biz de oraya gideceğiz, işleri çok zor. Advocat ilk maçtan sonra "Sahada birbirine saygı duyan iki takım vardı. Almanya çok iyi bir oyun oynadı onları geçemedik" demişti. 
Doğrusu geçemeyen kendisi. Yıldızlarla dolu bir kadro, her yaş grubundan müthiş bir karışım. Dışarıda kalan Hasselbaink'i Türkiye'ye getirmek için nasıl uğraştığımızı bir düşünün. 34 yaşındaki Van Hooijdonk'u ancak 34'ünde tonla para vererek razı edişimizi. Doğuştan bir kaybeden olan Advocat haksızlık etmeyeyim İskoçya'da başarılıydı yine kaybedecek gibi. Umuyorum yanılıyorumdur. Hatırlarsınız 1987'de Portakalların yardımcı antrenörlüğünden ayrılmıştı. Hollanda'nın tarihindeki tek büyük turnuva şampiyonluğu bir sene sonra geldi. Sonra her gelişinde hüsran. Bu Hollandalılar hiç akıllanmayacak. 

Topuklar havaya 
İsveç - İtalya maçının ardından Estadio Dragao'dan arabamıza yürüyoruz. Kalabalık bir İsveçli grubun içindeyiz. Uzun rasta saçlı iri bir adam, maçı nasıl buldunuz diye soruyor. Boynumuzda asılı akreditasyon kartlarından önemli bir adam olduğumuzu anladı herhalde. Oyunun mükemmelliği, maçın heyecanı, yapılan hatalar, güzellikler, konuşmaya başlıyoruz. Olaf, 23 Helsinborg'lu. Turnuvanın sonuna kadar burada kalacak. Son maç için beraberliğin onlara yetişinden memnun. Zlatan'ın da golünü taklit ediyor. Topuğunu kaldırarak. Bu zaten bütün gece boyunca bütün İsveçlilerden göreceğimiz hareket. İbrahimoviç'e Zlatan diyorlar. Genç ve yetenekli Ajax'lı bir önceki yıl bu ismi sırtına yazdırmıştı. Ne olduysa bu yıl yeniden İbrahimoviç'e döndü. Boşnak baskısı mı geldi, yoksa geçen yıl Sırp baskısı mı vardı Nedir bilinmiyor Olsun Zlatan ya da İbrahimoviç, o topuk İtalya'nın işlerini çok zorlaştırdı. 
Olaf'tan yol bitmeden ayrılıyoruz. Güzel kızlar gördü, gitmesi lazım. Uzaklaşırken el sallayıp bağırıyor. 2006'da Almanya'da görüşürüz. Umuyorum. 

Hagi ve Rüştü 
Douro nehrinin Üsküdar tarafında yani Gaia'da, her milletten insan geç saatlerde yine sokaklarda içiyor, dans ediyor. Çok kalabalık. Eğlenceli. Portekiz'de çok az olan İtalyan'lardan bir grup yakınımızdalar. Davide, 31, saçları kazınmış, kısa boylu ama güçlü bir tifozi. Brescialı. Türk olduğumuzu öğrenince çıldırıyor Galatasaray diye bağırıyor, ardından da "Haaaagi gol, Haaagi gol". Arkadaşları da ona katılıyor. Hatta biri önümüzde diz çöküyor. Haaagi gol, Haaagi gol. 
Davide daha sonra Rüştü, diyor. Brescia'ya gelecek. Gazetede okudum. Kontaktalarmış. Grande portieri büyük kaleci . Bize çok iyi gelir. Genelde yerli kaleciler dışında tercih yapmayan İtalyan kulüplerinin Rüştü'yü alması ne kadar zor görünse de, bu dedikodunun ortada dolaşması bile onun için onur. Bizim için de. Rüştü Brescia'ya gider mi Sanmıyorum. Ama zor bir senenin ardından h l adından söz ediliyor h l isteniyorsa bu iyi hem de çok iyi. 
Brescia'lılara iki gün önce öğrendiğimiz İtalyanca tezahüratla teşekkür edip gitmek istiyoruz. Ama eskidi diyorlar. Tezahüratta "biri beni Telepiu'da görmüş" cümlesi geçiyordu. Artık maçları Sky yayınlıyor deyip yeni tezahüratı söylüyorlar. İngilizcesi daha iyi olan Alberto tercüme ediyor "Maçları TV'den izlemek için para ödemekten yoruldum. Artık maç nerede olursa oraya gidip seyrediyorum." Buraya bile gelmişler baksanıza. 




</TEXT>
</DOC>
