<DOC>
<DOCNO> 239396 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/son/sonsiy26.html </URL>
<DATE> 2004/05/12/ </DATE>
<TIME> 20.49 </TIME>
<AUTHOR>  </AUTHOR>
<HEADLINE>
Akdeniz Üniversitesi "Mevcut sorunları giderme yerine, artıracak" 
</HEADLINE>
<TEXT>

     Akdeniz Üniversitesi AÜ Senatosu'nca yapılan açıklamada, ''AB'ye uyum çabalarının yoğunlaştığı bir ortamda, yükseköğretime giriş konusunda öngörülen düzenlemeler, mevcut sorunları gidermek yerine daha da artıracak niteliktedir'' denildi. 
     AÜ Senatosu, yazılı açıklama yaparak, ''Yükseköğretim Kanunu ve Yükseköğretim Personel Kanunu'nda Değişiklik Yapılması Hakkında Kanun Tasarısı''na ilişkin görüşünü açıkladı. 
     AB'ye uyum çabalarının yoğunlaştığı bir ortamda yükseköğretime giriş konusunda öngörülen düzenlemelerin mevcut sorunları çözmek yerine daha da artıracağı öne sürülen açıklamada, ''Çeşitli toplumsal kesimlerin beklentisi, yükseköğretime girişte de genel olarak AB yükseköğretim sistemi ile uyumlu düzenlemelere gidilmesi, bu amaçla bilimsel çalışmaların yapılması yönündedir'' denildi. 
     Açıklamada, öngörülen düzenlemelerin hayata geçirilmesi halinde, Türkiye'nin ihtiyacı olan ara insan gücünün, nitelik ve nicelik yönünden azalacağı, genel liseler için fırsat eşitsizliği olacağı bildirildi. 
     ''Meslek sahibi olmayan lise mezunları dururken, ortaöğretimde belirli bir meslekte yetişmiş kişilerin üniversitede başka bir alana yönelmesi kaynak israfına neden olacaktır'' denilen açıklamada, yükseköğretim ve yükseköğretime girişte belirli düzenlemelerin yapılmasının yerinde olduğu vurgulandı. 
     Açıklamada, bu düzenlemelerin laik Cumhuriyet'in temel değerlerinin korunması ve yaşatılmasına önem verilmesini ve kurumlar arasındaki toplumsal uyumu sağlanması gerektiğine inanıldığı kaydedildi. 
     
</TEXT>
</DOC>
