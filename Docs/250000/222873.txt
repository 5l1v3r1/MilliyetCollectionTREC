<DOC>
<DOCNO> 222873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/16/son/sontur12.html </URL>
<DATE> 2004/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Vali Güler Patlamaya hazır bombalar ele geçirdik 
</HEADLINE>
<TEXT>

     İstanbul Valisi Muammer Güler, Kartal'daki Hür ve Kabul Edilmiş Masonlar Büyük Locası Derneği Yakacık Şubesi'nde yapılan incelemelerde elde edilen malzemelerin dışında, yürütülen operasyonel çalışmalarda da patlamaya hazır yeni bombalar ele geçirildiğini açıkladı. 
     Güler, ele geçirilen malzemelerin canlı bomba eyleminde kullanılacak malzemeler olduğunu ifade ederek, ''Yakalanan kişilerin de canlı bomba eylemi hazırlığı içerisinde olduğunu biliyoruz'' dedi. 
     
     BASIN KURULUŞUNA SALDIRI HAZIRLIĞI 

     Öte yandan gözaltına alınan ve diş hekimi Yasef Yahya cinayetiyle ilgileri olduğu tahmin edilen 3 kişiden 1'inin ifadesinde, ''bir basın kuruluşuna intihar eylemi hazırlığı içinde bulunduklarını'' söylediği öne sürüldü. 
     Alınan bilgiye göre, Kartal Koruyolu Caddesi'ndeki Hür ve Kabul Edilmiş Masonlar Büyük Locası Derneği Yakacık Şubesi'ne, 9 Mart 2004 günü düzenlenen bombalı saldırının ardından soruşturmayı sürdüren polisin gözaltına aldığı ve Yasef Yahya cinayetiyle de ilgileri olduğu tahmin edilen 3 kişinin sorgusu sürüyor. 
     Üst düzey bir emniyet yetkilisi, yakalanan zanlılardan 1'inin ifadesinde, ''bir basın kuruluşuna intihar eylemi hazırlığı içinde bulunduklarını'' söylediğini belirtti. 
     Soruşturmanın sürdüğünü kaydeden yetkili, basın kuruluşunun ismini belirtmedi. 
     
     YAHYA'YI ÖLDÜRDÜĞÜNÜ İTİRAF ETTİ 

     Vali Güler, bombalı saldırıya ilişkin soruşturma çerçevesinde gözaltına alınan kişilerden 1'inin, diş hekimi Yasef Yahya'yı öldürdüğünü itiraf ettiğini bildirdi. 
     Vali Güler, İstanbul Emniyet Müdürlüğü'nde yaptığı basın açıklamasında, intihar eyleminin ardından ele geçirilen tabancalardan birinin 21 Ağustos 2003 tarihinde Şişli'de diş hekimi Yasef Yahya'nın öldürülmesi olayında kullanıldığının daha önceki basın açıklamasında bildirildiğini hatırlattı. 
     11 Mart 2004 günü yapılan operasyonel çalışmalarda toplam 18 kişinin gözaltına alındığını anlatan Güler, 10 kişinin bugün İstanbul DGM Cumhuriyet Başsavcılığı'na sevk edildiğini anımsattı. 
     Güler, yakalanan kişilerin yapılan sorgulamalarında, 21 Ağustos 2003 tarihinde Yasef Yahya isimli musevi vatandaşın öldürülmesi eylemini gerçekleştirdiklerini söylediklerini belirterek, şunları kaydetti 
     ''Ayrıca, 9 Mart 2004 tarihinde Hür ve Kabul Edilmiş Masonlar Büyük Locası Derneği Yakacık Şubesi'ne yapılan silahlı ve bombalı intihar saldırısını planladıklarını, bombaları birlikte hazırladıklarını söylemişlerdir. Yurtdışında bulunan kamplarda siyasi ve askeri eğitim aldıklarını ifade etmişlerdir. 
     Ayrıca, kurdukları oluşum çerçevesinde -ki bu bir örgüt olarak görünmüyor, şu anda bağlantıları tespit edilmiş değil- ancak ferdi bir yakınlık, bir beraberlik tarzında şu anda bizim elimizdeki bilgiler, bulgular, yeni intihar eylemleri için plan ve keşif yaparak eylem aşamasına, her an eylem yapacak boyuta geldikleri ve bu eylemleri dini motifli radikal bir oluşum kurmak için yaptıklarını beyan etmişlerdir.'' Vali Güler, ''9 Mart'taki olay yerinde elde edilen malzemelerden başka, yürütülen operasyonel çalışmalarda da patlamaya hazır yeni bombalar ele geçirilmiştir'' dedi. 
     Güler, bir soru üzerine de, ''Gözaltına alınan kişilerden 1 tanesi kesinlikle Yasef Yahya'nın katilidir ve itiraf etmiştir'' diye konuştu. 
     Vali Güler, İstanbul Emniyet Müdürü Celalettin Cerrah ile birlikte Terörle Mücadele Şube Müdürlüğü'nde yaptığı basın açıklamasında, 9 Mart 2004 günü saat 22.10 sıralarında, Kartal Koruyolu Caddesi'ndeki Hür ve Kabul Edilmiş Masonlar Büyük Locası Derneği Yakacık Şubesi'ne, adlarının Engin Vural ve Nihat Doğruel olduğu tespit edilen 2 intihar eylemcisi tarafından silahlı ve bombalı intihar eylemi gerçekleştirildiğini hatırlattı. 
     Bununla ilgili olarak İstanbul polisinin yaptığı son derece ayrıntılı çalışma sonucunda elde edilen bulguları ve bilgileri ifade edeceğini belirten Vali Güler, olay sırasında 1 dernek çalışanının hayatını kaybettiğini, 1'i dernek güvenlik görevlisi 5 kişinin de yaralandığını, intihar eylemcilerinden Nihat Doğruel'in olay yerinde hayatını kaybettiğini, Engin Vural'ın ise yaralı olarak hastaneye kaldırıldığını vurguladı. 
     Güler, olay yerinde yapılan araştırmalarda tabanca, fişek, molotofkokteylleri ve patlamaya hazır bombaların elde edildiğini hatırlattı. 
     
     AYNI ENGİN VURAL DEĞİL 

     Bugün bazı basın organlarında Engin Vural ile ilgili olarak bazı bilgilerin yer aldığını belirten Vali Güler, şunları kaydetti 
     ''Ancak orada belirtilen kişi Muş Varto nüfusuna kayıtlı 1979 doğumlu Engin Vural'dır. Bu şahısla ilgili araştırmalar yapılmıştır, babası sorgulanmıştır. Yakalanmamakla beraber arananlar listesine alınmıştır. Şu anda yaralı bulunan terörist Engin Vural ile bu şahsın hiçbir alakası bulunmamaktadır.'' Yine basında 9 Ekim 2003 tarihinde Kartal cezaevi yakınındaki Aydos ormanlık alanında musevi kökenli Mois Konur isimli kişinin öldürülmesi eylemini gerçekleştirdiği tespit edilen zanlıların da bu operasyonda yakalanan kişiler olduğunun belirtildiğini belirten Vali Güler, ''Açıklıkla ifade ediyorum bu olayın da buradaki faillerle hiçbir ilgisi yoktur. Mois Konur'un öldürülmesi olayı İstanbul polisince aydınlatılmıştır. Burada elde edilen tabanca ve şahıslar da şu anda tutuklu olarak yargılanmaktadır'' diye konuştu. 
     İstanbul polisini başarılı çalışmasından ötürü kutlayan Vali Güler, herkesin polise destek vermesinin önemine dikkat çekti. 
     
     ÖRGÜT BAĞLANTISI ARAŞTIRILIYOR 

     Gazetecilerin sorularını da yanıtlayan Vali Muammer Güler, oluşuma ilişkin bir soru üzerine, ''Bunun şu anda bilinen örgütlerle ilgisi tespit edilmiş değil. Ancak bir fikri beraberliğin, bir fikri yakınlığın oluşturduğu bir grup olduğunu gördük. Bunun El Kaide gibi diğer terör örgütleriyle bir ilgisinin olup olmadığını araştırmaya devam ediyoruz'' dedi. 
     Güler, gözaltına alınan 18 kişinin Kartal'daki olaydan sonra bu işle ilgili olabileceği tahmin edilen kişiler olduğunu belirterek, ''Yeni gözaltılar elbetteki olabilir. Alınan bilgiler sürekli değerlendiriliyor'' dedi 
     
     YASEF YAHYA CİNAYETİ 

     Vali Muammer Güler, Yasef Yahya'nın katili olduğu ifade edilen kişinin daha sonra DGM'ye çıkartılacağını da belirtti. 
     ''Yasef Yahya cinayetine'' ilişkin bir başka soru üzerine de Vali Güler, yeni ele geçen bir failin sorgulamasının sürdüğünü belirterek, ''En son bilgilerdir size verdiğim bilgi. Öldüren 1 kişi olduğunu biliyoruz ama yakalanan 3 kişinin de bu olayla ilgili olduğunu tahmin ediyoruz. Son olarak ele geçirilen 3 kişiden birinin eylemi üstlendiğini biliyoruz'' dedi. 
     Güler, ''Yaralı teröristin ifadesi alınabildi mi '' şeklindeki soruya ise ''Hayır henüz tam olarak ifade aşamasına gelmiş değil. Ama daha önceden elde edilen bilgiler var. Onları değerlendiriyoruz'' dedi. 
     ''Kartal'daki eylem ile diş hekimi Yahya'nın öldürülmesi olayları arasındaki bağlantıya'' ilişkin soru üzerine de Vali Güler, araştırmanın sürdüğünü belirterek, ''Silahın onlara verildiğini, Kartal eyleminde kullanıldığını biliyoruz. Bu kişilerin birbirlerine olan yakınlığı, acaba hangi eylemde beraber oldular, hangilerinde planlama aşamasında, hangisinde bir fikri beraberlik noktasında... Bunları hep değerlendiriyoruz'' diye konuştu. 
     Bir gazetecinin ''Yurtdışında hangi ülkeye gitmişler '' şeklindeki sorusuna ise Güler, ''Bunların daha önceden Afganistan ve Pakistan'daki kamplarda eğitim aldığını biliyoruz'' yanıtını verdi. 
     ''Musevi vatandaşlara yönelik önlem var mı '' şeklindeki soru üzerine de Güler, ''Genel önlemler herkes için alınmaktadır. Türkiye vatandaşları için alınıyor bunu bilmenizi isterim. Ama tabi potansiyel tehlikesi olan kişiler hakkında özel koruma tedbirleri var, kanunlar, yönetmeliklerin öngördüğü tedbirler var, özel güvenlik tedbirleri var'' dedi. 
     
     ''CANLI BOMBA'' 

     ''Gözaltına alınanlar arasında canlı bomba olup olmadığı'' sorusuna ise Vali Muammer Güler, ''Ele geçirilen malzemeler canlı bomba eyleminde kullanılacak malzemeler. Yakalanan kişilerin de canlı bomba eylemi hazırlığı içerisinde olduğunu biliyoruz. Polisin en büyük başarısı da budur'' yanıtını verdi. 
     
     ELE GEÇİRİLEN MALZEMELER 

     Bu arada, yakalanan kişilerden elde edilen malzemeler de basına gösterildi. 
     Malzemeler şöyle 
     ''2 adet 7.65 milimetre çaplı tabanca, 2 adet pompalı av tüfeği, bol miktarda fişek, 1 adet bomba yeleği ve üzerinde elektrik ateşlemeli açma kapama anahtarı ve kablo bağlantıları yapılmış, akım kaynağı için soketler kurulmuş boru bomba, 4 adet maytap fitil ateşlemeli boru bomba, 6 adet elektrik ateşlemeli boru bomba, 8 adet molotofkokteyli, bomba yapımında kullanılan elektronik devreler, eylem hedeflerini gösterir keşif ve istihbarat bilgileri, patlayıcı madde yapımını anlatan doküman ve bol miktarda CD, 1 adet akımölçer, 1 adet izolasyon bandı, 2 adet pil, 1 top kablo.'' Ele geçirilen, patlayıcı yapımında kullanılan laboratuar malzemeleri de şöyle sıralandı 
     ''6 adet çeşitli ebatlarda plastik huni, 3 adet çeşitli ebatlarda cam tıpaç, 5 adet plastik mandal, 4 adet çeşitli ebatlarda uzun cam huni, 2 metre plastik hortum, 1 adet koruyucu gözlük, 4 adet büyük cam tıpaç, 1 adet fırça, 1 adet 60 milimetrelik enjektör, 3 adet mantar, 2 adet büyük filtreli huni, 3 adet 250-400 milimetrelik kaplar, 2 adet plastik bağlantı aparatı, 1 adet gözleme camı, 3 adet 250-1000 milimetrelik ayırma hunisi, 7 adet 100-1000 milimetrelik balon, 1 adet cam bağlantı kabı, 1 adet cam toplama kabı, 1 adet cam musluk aparatı ve 2 adet damıtma kabı.'' Açıklamada, Kartal'daki saldırının ardından olay yerinde yapılan araştırmada, 2 adet tabanca ile 4 adet patlamaya hazır molotofkokteyli, 2 adet patlamış molotofkokteyli, 1 bıçak, 11 adet patlatılmaya hazır boru bomba ve 2 adet düzenekli yelek ile fünye kablo parçaları ve çiviler elde edildiği de vurgulandı. 
     

     
</TEXT>
</DOC>
