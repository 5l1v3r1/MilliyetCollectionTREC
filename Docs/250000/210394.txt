<DOC>
<DOCNO> 210394 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/22/son/soneko26.html </URL>
<DATE> 2004/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD'ın yeni başkanı Ömer Sabancı oldu... 
</HEADLINE>
<TEXT>

     Türk Sanayicileri ve İşadamları Derneği'nin TÜSİAD yeni Yönetim Kurulu Başkanı Ömer Sabancı oldu. 
     Tuncay Özilhan, 3 yıldır sürdürdüğü Başkanlık görevinden istifa ederek ayrıldı. Özilhan'ın istifası kabul edilerek, 2001 yılından bu yana Yönetim Kurulu'nda Başkan Yardımcılığı görevini yürüten Ömer Sabancı Başkanlık görevine getirildi. 
     Özilhan'dan boşalan Yönetim Kurulu Üyeliği'ne, Yönetim Kurulu Yedek Üye listesinin birinci sırasında yer alan Ayça Dinçkök Sandıkçıoğlu getirildi. 
     TÜSİAD'ın yeni on kişilik yönetim kurulu şu isimler oluşuyor 
     ''Ömer Sabancı-Yönetim Kurulu Başkanı, Mustafa V.Koç-Başkan Yardımcısı TÜSİAD US Yönetim Kurulu Başkanı, Tekin Baran-Başkan Yardımcısı Parlamento İşleri Komisyonu Başkanı, Ömer Aras-Sayman Üye Bankacılık ve Sanayi İşleri Komisyonu Başkanı, Cem Duna-Üye Dış İşleri Komisyonu Başkanı, Şadi Gücüm-Üye Şirket İşleri Komisyonu Başkanı, Ayça Dinçkök Sandıkçıoğlu-Üye Bilgi Toplumu ve Yeni Teknolojiler Komisyonu Başkanı, Tufan Ünal-Üye Meslek Örgütleriyle İlişkiler Komisyonu Başkanı, Oktay Varlıer-Üye Ekonomik ve Mali İşler Komisyonu Başkanı, Arzuhan Yalçındağ-Üye Sosyal İşler Komisyonu Başkanı.'' 
     
     ÖMER SABANCI'NIN ÖZGEÇMİŞİ 
     TÜSİAD'ın yeni Başkanı olan Ömer Sabancı, 1959 yılında Adana'da doğdu. Sabancı, Tarsus Amerikan Koleji'ni bitirdikten sonra ABD Delaware Üniversitesi'nde ekonomi eğitimi aldı. 
     Ömer Sabancı, Sabancı Topluluğu'nun Avrupa'daki çeşitli şirketlerinde çalıştıktan sonra Sasa'da Genel Müdürlük ve Yönetim Kurulu Başkanlığı görevlerinde 15 yıl çalıştı. 
     2000 yılında DuPont-Sabancı Polyester ortaklığının kurulmasına önderlik eden Ömer Sabancı, kuruluşunun ardından DuPontsa'nın Yönetim Kurulu Başkanı oldu. 
     Sabancı Holding Yönetim Kurulu Üyeliği, İcra Komitesi Üyeliği, İnsan Kaynakları Komitesi Üyeliği ve Kimya Grubu Başkanlığı görevleri bulunan Sabancı, Brüksel'deki Avrupa Sentetik Elyaf Derneği CIRFS Yönetim Kurulu Başkan Yardımcılığı görevini sürdürüyor. 
     1997'de TÜSİAD Yönetim Kurulu Üyesi olan Ömer Sabancı, 2001 yılından bu yana Yönetim Kurulu'nda Başkan Yardımcılığı görevini yürütmekteydi. 
     Ömer Sabancı, evli ve üç çocuk babası. 
     
</TEXT>
</DOC>
