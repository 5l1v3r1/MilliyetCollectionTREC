<DOC>
<DOCNO> 206820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/06/son/soneko36.html </URL>
<DATE> 2004/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan İmar Bankası ödemeleri 1 hafta içinde başlayabilir 
</HEADLINE>
<TEXT>

     Devlet Bakanı Ali Babacan, ''2004 yılında bizim en önemli konumuz yine enflasyon olacak'' dedi. 
     CNN Türk'te canlı yayına katılan Bakan Babacan, 2004 yılında borçlanma stratejisine ilişkin detay çalışmaların devam ettiğini bildirdi. 
     İmar Bankası ödemeleri konusundaki bir soru üzerine Babacan, konuyla ilgili yasanın çıkmasının ardından, Hazine, Tasarruf Mevduatı Sigorta Fonu TMSF , Merkez Bankası ve Ziraat Bankası arasında dörtlü bir protokol hazırlandığını belirterek, şunları söyledi 
     ''Mekanizmanın detaylarını içeren bir protokol bu. Bu protokol üzerinde tüm kurumlar tam olarak mutabık kaldıktan sonra, TMSF'deki mevzuat bilgileri Ziraat Bankası'na aktarılacak, orada işlenecek ve hesap cüzdanlarının basılmasıyla beraber ödemeler başlayacak. Tam zaman veremiyorum ama kısa bir zaman olabileceğini tahmin ediyorum. Muhtemelen en geç bir hafta diyebiliriz. Tüm hazırlıklar yapıldı ama akla gelmeyen bir lojistik sorun çıkar diye gün vermekten çekiniyorum.'' İmar Bankası olayını, ''sadece Türkiye'nin değil, dünya bankacılık tarihinin en büyük yolsuzluk olayının yaşandığı bir durum'' olarak değerlendiren Babacan, ''Ben bunu yabancı bir dergide gazetede okuduğum zaman Türkiye adına üzülüyorum. Nasıl olur da bu kadar, böylesine büyük olur, Türkiye'de olur ve bu kadar büyük bir faturayla devletimiz karşı karşıya kalır diye'' şeklinde konuştu. 
     Kaybolan mevduatın nerede olduğuna dair Türkiye'deki tüm araştırma ve denetleme kuruluşlarının seferber olduğunu kaydeden Babacan, paranın nerede olduğuna dair duyumlar olduğunu, fakat ellerinde henüz resmi bir raporun olmadığını bildirdi. 
     İmar Bankası olayını incelemek üzere 4-5 kişiden oluşan bağımsız bir ekip kurulacağını da belirten Babacan, bununla ilgili mülakatların yapıldığını, ekibin de yakında açıklanacağını kaydetti. 
     Babacan, ''Bu ekip inceleme ve değerlendirme yapacak. Soruşturma, denetleme, teftiş değil. Burada isimler çok önemli, yakın bir zamanda neticelenir'' diye konuştu. 
     
     PAMUKBANK'IN BİR KAMU BANKASIYLA BİRLEŞTİRİLMESİ 
     ''Pamukbank'ın birleştirileceği kamu bankası belli oldu mu '' şeklindeki bir soru üzerine Bakan Ali Babacan, şunları söyledi 
     ''Pamukbank'la ilgili olarak BDDK'nın bize iletmiş olduğu mesaj şu ana kadarki satış girişimlerinin başarılı olmadığı. Bu sebeple Pamukbank'la bir kamu bankasının birleştirilmesinin değerlendirilmesinin faydalı olacağı yönünde. Yani kati bir şekilde alınmış bir karar değil. Hangi banka derseniz bu çalışılacak. Ama eğer böyle bir karar olursa Halk Bankası yapı olarak daha uygun gibi görünüyor. Ama analiz yapmadan daha fazla bilgi vermek doğru değil.'' Babacan, özelleştirme sürecindeki bir bankada öncelikle yapısal bir değişim yapılacağını da belirterek, yapısal değişim yapısılırken söz konusu birleştirmenin de aynı anda değerlendirileceğini söyledi. 
     
     2004'TE ÖNCELİKLİ HEDEFLER 
     Ekonomik program açısında 2004 yılında en önemli konunun yine enflasyon olacağını da vurgulayan Bakan Babacan, ''Çünkü enflasyon öyle bir problemki, çözdükçe geriye kalan kısmının çözümü daha da zorlaşıyor. Yüzde 12'ye indirmek için 2004 yılında gerçekten çok büyük gayret sarfetmemiz gerekiyor ve çok titiz çalışmamız gerekiyor'' diye konuştu. 
     Bundan sonra artık enflasyonun herhangi bir ayda neden yüzde 0.8 değil de yüzde 0.9'a çıktığını inceler hale gelmek gerektiğini söyleyen Babacan, bunun içinde gıda ve tarım ürünleri fiyatları gibi risk sahalarına dikkat etmek gerektiğini kaydetti. 
     Enflasyon hedefleriyle çelişmemek şartıyla 2004 yılında ikinci büyük hedefin işsizlik ve istihdam olduğunu belirten Babacan, bunun için de özellikle özel sektörün önünü açıcı tedbir ve uygulamaların bu yıl da devam edeceğini bildirdi. 
     Bunun için faiz oranlarının düşmesinin önem taşadığını dile getiren Babacan, faiz geliri eskisi kadar yüksek olmayınca özel sektörün yatırıma yöneleceğini kaydetti. 
     
     IMF'YE YAPILACAK ÖDEMELER 
     Döviz kuru politikasına ilişkin bir soruya Babacan, Merkez Bankası'nın 2003 çizgisinin doğru sonuçlar verdiğini ve bu çizginin 2004 yılında da devam etmesi gerektiğini düşündüğünü bildirdi. ''Serbest kur rejimi devam edecek'' diyen Bakan, ''Ancak herkesin de kurla ilglili riskini iyi seçmesi lazım. Kur riskinden korunma mekanizmalarının iyi belirlenmesi gerekiyor'' dedi. Babacan, döviz hareketini, devlet etkisinden uzak tutmak istediklerini, herşeyin serbest piyasa koşulları içinde kendi mekanizması içinde belirlenmesi gerektiğini kaydetti. 
     Uluslararası Para Fonu IMF ile ilgili anlaşma ve geri ödeme konusunda ise Babacan, şu bilgileri verdi 
     ''IMF ile geri ödemede 2004 ve 2005 yılını netleştirdik. 2006 ve sonrası için konuşmadık. Ekonomik programı, geniş çerçevede düşündüğümüzde IMF ile stand-by, Dünya Bankası ile yapısal reformlar, AB ile ilgili reformlar yaptık. Bir de bunların dışında zorunlu tasarruf ödemeleri, çiftçi kredileri, asgari ücret ve emeklilerin durumunun iyileştirilmesi gibi alanlarda yapılması gerekenleri yaptık. 
     Bundan sonraki aşamada IMF ile ilişkilerin hangi formatta olacağını 2004 yılı ortalarına doğru oturup konuşacağız. Yeni bir kredi anlaşması içine girmek istemiyoruz.'' Babacan, yurtdışı borçlanma konusunda ise Hazine'nin 2004 yılı finansman programını birkaç gün içinde açıklayacağını kaydederek, bugün iki kuruluşun 30 yıl vadeli tahvil çıkarma konusunda görevlendirildiğini söyledi. 
     
</TEXT>
</DOC>
