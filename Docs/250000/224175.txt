<DOC>
<DOCNO> 224175 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/21/yazar/guclu.html </URL>
<DATE> 2004/03/21/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Yemek arasında su içilir mi 
</HEADLINE>
<TEXT>

   
   Gündelik hayatımızda alışkanlıklarımız vardır. Nasıl alıştıysak öyle gider. Ama günün birinde karşınıza biri çıkar ve yaptığınızın tam tersinin doğru olduğunu söyler. İşte o anda kafanız allak bullak olur... 
   Böylesi çelişkiler ile hemen her gün karşılaşmaya başladık. Örneğin yemek sonrasında, Türk kahvesi değil de çay içmek en büyük keyiflerimden birisiydi. Ama bu konularda bilgili bir arkadışımız, aradan bir saat geçmeden sakın ha çay içmeyin deyince müthiş bir ikilemin içine düştüm. İçsem bir türlü içmesem bin türlü. Sigara tiryakilerini şimdi daha iyi anlıyorum. Bir saat sonra içtiğim çaydan keyif alamadığım için ben yine yemek sonrasında içmeye devam ediyorum. Ama yanlış bir şey yapıyormuşum suçluluğu içinde... 
   Bir başka çelişkiyi ise yemek arasında su içilip içilmemesi konusunda yaşıyorum. Diyetisyenlerin ve doktorların bir bölümüne göre yemek arasında su içmek sağlıklı bir davranış. Ama hayırcılara göre su yemekten sonra içilmeliymiş. Yemek yerken mide zaten kendi özsuyunu salgılıyormuş. Dolayısıyla su içmeye gerek yokmuş. Şimdi her yemekte elim bardağa bir gidiyor, bir geliyor... 
   Sağlıksız diye kırmızı etten uzaklaştırıp beyaz ete yönlendiren, şimdi de tavuktan da uzak durun diyenler, yine doktorlar değil mi Neymiş efendim hepsi hormonluymuş. Sanki hormonsuz bir şey kalmış gibi... 
   Yemek keyfimizi kaçıran çelişkiler sadece bu kadar mı Ooo daha neler var neler. 
   Siz kırmızı şarabı nasıl içersiniz Muhtemelen oda sıcaklığında. Oysa ben diğer tüm içkiler gibi onun da soğuğunu severim. Bu işi bildiğini iddia edenlere göre beyaz şarap soğuk, kırmızı ise oda sıcaklığında içilmeliymiş. Keyif benim değil mi nasıl hoşuma gidiyorsa öyle içerim diyenlerdenseniz yandınız. Size ters ters baksalar da üzülmeyin. Ben soğuk içene çok şahit oldum. Hem de dünyanın pek çok yerinde... 
   Eğer hala bana kızmaya başlamadıysanız, kafanızı karıştırmaya biraz daha devam edeyim. Türk mutfağının en büyük zenginliklerinden birisi de sulu yemekler. Yani ekmeği bandıra bandıra yediğimiz yemekler. Uzman beslenmeciler diyor ki sakın ha yemeklerin suyunu yemeyin. Oysa aşçılara göre yemeğin tüm tadı suyunda. Gelin de çıkın işin içinden... 
   Kuruyemişlere gelince. Bayatı konusunda hemen herkes hemfikir. Sakın ola yemeyin. Her yönü ile zararlı. Besin zehirlenmesine kadar götürür diyorlar. Haklılar da. Ama neyin yenilip yenilmeyeceği konusunda aynı fikirde olduklarını söylemek çok zor. Örneğin fındığı ele alalım. Hangi yaşta olursanız olun bol bol yiyin diyenler kadar aman uzak durun diyenler de var. Yağ deposuymuş, kaşıntı yaparmış da mış... 
   Ha bir de kolalı içecekler var. Sakın ha içmeyin, hele hele çocuklara kesinlikle içtirmeyin diyenler çoğunlukta. İnternette bu konuda ne hikayeler dolaşıyor. Ama gelin görün ki dünyanın en çok tüketilen içeceği yine de kolalı içecekler. Yararlı mı, zararlı mı Bu konuda da işin içinden çıkamadım. 
   İşte bu yüzeden beslenme konusunu çok ciddiye almamız gerekiyor. Okullarda üç gün sonra unutulacak ıvır zıvır bilgiler yerine sağlıklı beslenmenin yolları öğretilse ne iyi olur 
   Sağlıklı toplumun yolu sağlıklı beslenmeden geçiyor. Eğer Amerikalılar gibi kazandıklarımızın yarısını obozitel hastalıkların tedavisi için harcamak istemiyorsak, bu konuyu ciddiye almamız gerekiyor. Hem de acilen. 
   Ancak önce bu konuda ahkam kesenlerin kendi aralarında anlaşmaları gerekiyor. Deprem profesörleri gibi birinin ak dediğine diğerleri kara derse, bu işin içinden çıkamayız. Daha da kötüsü, kendilerine güvenimiz kalmaz ve doğru beslenme yerine, bulduğumuzu yemeye devam ederiz... 
   
      
   
   
</TEXT>
</DOC>
