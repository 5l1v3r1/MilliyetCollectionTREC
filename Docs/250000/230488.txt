<DOC>
<DOCNO> 230488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/12/ekonomi/eko07.html </URL>
<DATE> 2004/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kuruşa geçince banka kartı kullanacaksınız' 
</HEADLINE>
<TEXT>

   Master Card Başkan Yardımcısı Tim Allitt, TL'den sıfır atılmasıyla gündeme gelecek olan kuruşun, banka kartı kullanımını yaygınlaştıracağını söyledi 
      Finans Sohbetleri KADİFE ŞAHİN 
   
   Master Card Başkan Yardımcısı Tim Allitt, Türkiye'de alışverişte kredi kartı kullanımının yaygın olmasına karşın banka kartı debit kart kullanımının Batı ülkelerinin gerisinde olduğunu söyledi. 
   Türk Lirası'ndan altı sıfır atılmasıyla kuruşun piyasaya çıkmasının Türkiye'de banka kartı kullanmını yaygın hale getireceğini söyleyen Allitt, sadece ATM'lerden vadesiz hesaptan para çekiminde kullanılan banka kartının, para üstünde bozukluk ödemesinin güçlük yaratması yüzünden günlük yaşamın bir parçası haline geleceğini belirtti. 
   Benzer durumların daha önce Batı toplumlarında da yaşandığını belirten Allitt, Avrupa'ya bakıldığında tüm işlemlerin yüzde 73'ünün nakit ile yapıldığını, Türkiye'de ise alışverişlerde yüzde 87 oranında nakit ile ödeme yapıldığını açıkladı. Türkiye'de ödemelerin nakitten karta kaymasını sağlamaya çalıştıklarını belirten Allitt, "Güvenlik ve rahatlık açısından buna ihtiyaç var. Liradan sıfır atılmasıyla alışık olmadığınız bozuk paralar olacak. Kart bu zorlukları ortadan kaldırıyor" dedi. 
   
   'Herkes kart alamaz' 
   Türkiye'de kredi kartı kullanımının gösterdiği artışı enflasyonist bir toplumda kredi kartı kullanımını avantajlı kılmasına bağlayan Allitt, "Türkiye'de kredi kartı kullanımı var. Enflasyon düştüğünde artık siz banka kartınızı da işlemler için kullanabilirsiniz. Herkes kredi kartı alamaz ama banka kartı alabilir, hesabındaki parayı kulllanıyor. Kolaylık sonuçta. Artık enflasyonun da düşmesiyle birlikte zaten hazır bir kitle var, kart kullanmayı biliyor" diye kaydetti. 
   
   'Kredi kartı lüksü simgelemez'    Sanayi Bakanı Ali Coşkun'un Türkiye'de artış gösteren kredi kartı kullanımını lüks yaşamın bir göstergesi olarak eleştirmesini Batı toplumlarında da gördüklerini belirten Allitt, kredi kartını kişilerin yaşayabileceğinden biraz daha rahat yaşaması olarak gördüğünü söyledi. Allitt, kredi kartı veren firma, banka ve finans kuruluşunun lüks yaşamı özendirdikleri eleştirisiyle karşılaştıklarını söyledi. "Bir kişiye kredi kartı verdiğinizde yapamayacakları şeyler için de kredi veriyorsunuz' gibi eleştirilerle çok sık karşılaşırsınız" diyen Allitt, bu tip suçlamaların İngiltere'de de çok fazla olduğunu belirtti.Ancak burada bakılması gereken şeyin kişiye verilen limit olduğunu vurgulayan Allitt, "Bu limite bağlı olarak harcamalarda bulunabiliyor. Kredi kartı kullanımında sistem öyle kurulmuş ki her işlemde online olarak bankaya soruluyor. Sonuçta kişinin limiti dışındaki harcamalar engellenmiş oluyor" dedi. 
   
   'En büyük mücadelemiz nakitle'    Kredi kartı kullanımında en büyük rakibin nakit olduğunu anlatan Allitt, nakitin yoğun kullanıldığı yerlerde teknolojiyi geliştirmeye çalıştıklarını söyledi. "Köprülerde bile teknolojiyi geliştirerek buralarda bile rahat bir şekilde kullanım sağlamaya çalışıyoruz" diyen Allitt, "Çünkü insanların hayatlarını değiştirmeden kart kabulünü sağlamak gerekiyor. O yüzden teknolojiyi kullanıyoruz. Düzenli sistemler kurmamız gerekiyor. İnternet bunlardan biri. Nakit kullanımı yüzünden oluşan maliyetler yeterince araştırılmıyor. Bu maliyetler düşünüldüğünde kart kullanımının daha ucuz ve kolay olduğu görülür" dedi. 
   
   
</TEXT>
</DOC>
