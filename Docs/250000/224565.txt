<DOC>
<DOCNO> 224565 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/22/son/sonspo28.html </URL>
<DATE> 2004/03/22/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Akbaş Fenerbahçe'den daha net gol pozisyonları ürettik... 
</HEADLINE>
<TEXT>

     Bursaspor Teknik Asbaşkanı Erhan Akbaş, iyi futbol oynamalarına karşın Fenerbahçe maçından yenilgiyle ayrılmalarının üzücü olduğunu belirterek, ''Güçlü rakibimizden daha net gol pozisyonları ürettik'' dedi. 
     Akbaş, AA muhabirine yaptığı açıklamada, şampiyonluğun en güçlü adaylarından olan sarı-lacivertli takım karşısında ezik oynamadıklarını, topa sahip olma oranının ev sahibi takım lehine olmasına karşın, hırslı mücadele ederek, puan veya puanlar alabilmek için ellerinden gelen çabayı sarfettiklerini söyledi. 
     Maçın ilk yarısında, yenik duruma düşmelerine rağmen oyundan düşmediklerini, ısrarla aradıkları golü ilk yarının sonlarına doğru bulduklarını ve skoru dengelediklerini belirten Akbaş, ikinci yarının başında da Okan ile yüzde yüzlük bir gollük pozisyondan yararlanamadıklarını kaydetti. 
     Akbaş, daha sonra da Sertan, Mustafa ve Frasanianu ile pozisyonlar ürettiklerini ifade ederek, ''Bunları değerlendirsek, sonuç çok farklı olurdu ama atamadık. Yine de futbolcularımızın gösterdiği performanstan ve hırslı ounundan memnunuz'' diye konuştu. 
     Maçın ikinci yarısında sakatlıklar nedeniyle sıkıntı yaşadıklarını anlatan Akbaş, şöyle devam etti 
     ''Grozdiç ve Yakup sakatlıkları nedeniyle kadroya alınmadı. İki oyuncudan yoksun çıktığımız karşılaşmada kaleci Serdar, Erman ve Tamer'in sakatlanması oyun düzenimizi bozdu. Zorunlu değişikler yerine daha farklı değişiklikler yapabilirdik. Tüm bu olumsuzluklara karşın Fenerbahçe karşısında iyi oynadık. Güçlü rakibimizden daha çok net pozisyon ürettik. Fenerbahçe son 5 dakikada, birini kendi kalemize attığımız, diğeri de defans oyuncumuza çarparak giren iki şans golüyle sahadan 3 puanla ayrıldı.'' 
     
     ''SİNAN ENGİN KAMPIMIZA GELMEDİ'' 
     Erhan Akbaş, Beşiktaş Menajeri Sinan Engin'in maç öncesi kamp yaptıkları otele gelerek ''Teşvik primi'' verdiği yönündeki iddiaların da doğruyu yansıtmadığını bildirdi. 
     Fenerbahçe maçında kafile başkanının kendisi olduğunu belirten Akbaş, ''Kampımızı hiçbir kulübün yetkilisi ziyaret etmedi. Çok çirkin bir söylenti. Bizim zaten puana ihtiyacımız var. Fenerbahçe maçını da kazanmak istiyorduk ve bunun için hiç kimsenin bizi teşvik etmesine ihtiyacımız yoktu'' diye konuştu. 
     
</TEXT>
</DOC>
