<DOC>
<DOCNO> 232710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/19/yazar/toruner.html </URL>
<DATE> 2004/04/19/ </DATE>
<TIME>  </TIME>
<AUTHOR> Yaman TÖRÜNER  </AUTHOR>
<HEADLINE>
Tüm düşmanlara karşı 
</HEADLINE>
<TEXT>

   
   Richard A. Clark'ın "Aganist All Enemies Tüm Düşmanlara Karşı " isimli kitabı Amerika'da kitapçı raflarında. Kitap çok yeni çıkmasına rağmen şimdiden en çok satanlar arasına girmeye aday. Dünyada olup bitenleri en yakın şahidinden dinleyebilmemiz için, kitap mutlaka Türkçeye çevrilmeli. 
   Clark, Başkan Clinton'ın milli güvenlik koordinatörü idi. Terörle mücadele ve güvenlik altyapısını koruma görevleri de ondaydı. Başkan Bush zamanında da görevine devam etti. Bu göreve 1998 Mayıs'ında getirilmişti Mart 2003'e kadar bu görevde kaldı. 
   Clark, Amerika'da Usame bin Ladin ve El Kaide Qaeda hakıkında en geniş bilgiye sahip olan kişiydi. Yedi başkanla ve baba Bush'la bizzat Beyaz Saray'ın içinde terörle ilgili konularda çalıştı. Nükleer silah uzmanıydı. 11 Eylül saldırılarının neden önlenemediğini, en iyi onun bildiği biliniyor. Saldırı sırasında Başkan Bush'un reaksiyonları ve kapalı kapılar arkasında dönenler bu kitapta ilk ağızdan açıklanıyor. 
   Clark, Başkan Bush'un 11 Eylül öncesi terör konusuyla fazla ilgilenmek istemediğini iddia ediyor. El Kaide tehlikesi konusunda, bütün ısrarlarına rağmen Başkan'ı ikna edemediğini söylüyor. Hatta, Bush'un El Kaide ismini bile ilk kez işittiğini, gelir gelmez Irak konusuna konsantre olduğunu, Amerika'ya yapılan önceki terör saldırılarının sorumlusunun Saddam olduğu hakkındaki komplo teorilerine inandığını belirtiyor. 
   Clark, 11 Eylül terör saldırısı sırasında kriz masasının yöneticisiydi. Clark, saldırıdan sonra El Kaide'ye yapılacak karşı saldırı planlarının Bush tarafından kabul edilmediğini, Başkan Bush'un yanlış politikaları yüzünden El Kaide'nin şimdi daha da güçlendiğini iddia ediyor. Clark'a göre Amerika'nın şimdiki politikası onu terörizme karşı korumuyor, daha da ciddi bir hedef haline getiriyor. 
   Clark'ın görevine Bush tarafından son verilmiş olması, eleştirilerin bir bölümünü haksız kılabilir. Ancak, şu anda dünyada olup bitenleri anlamak ve yorumlamak için kitap mutlaka okunmalı. 
   
   Kitaptan çıkardığım bazı sonuçlar şöyle 
   11 Eylül saldırıları bazı komplo teorilerinde öngörüldüğü gibi başka güçler tarafından değil, El Kaide tarafından yapıldı.11 Eylül saldırısı olmasa bile Amerika Irak'ta bir operasyon yapacaktı.Wolfowitz de açıkça Dünya Ticaret Merkezi World Trade Center 'ne 1993'te yapılan saldırının Laurie Mylroie'nin iddia ettiği gibi Saddam tarafından planlandığına inanıyordu. Oysa, bu saldırıların arkasında Saddam'ın olmadığı kesinlikle ispatlandı.Amerika, El Kaide'nin altyapısını biliyordu ve 11 Eylül saldırılarının ardından altyapılar bombalanabilirdi. Başkan Bush buna yanaşmadı.Amerika terörle mücadelesini İslam ülkelerini karşısına alarak değil, yanına alarak sürdürmeliydi.Arap fonlarının Amerika'dan kaçmaya başlaması, bu fonların terörizm için daha kolay kullanılabilmesini sağlar. Başkan Bush'un yabancılara ve bunların fonlarına karşı aldığı tedbirler de terörü azaltıcı değil, artırıcı oldu.Saddam'ın elinde kimyasal, biyolojik ve nükleer silah olduğu ispatlanamadı ve Birinci Körfez Savaşı sırasında bile bu silahlar kullanılmadı. 
   
   Anladığım kadarıyla, "bütün düşmanlar" iç ve dıştakileri kapsıyor. 
   
      
   
</TEXT>
</DOC>
