<DOC>
<DOCNO> 205958 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/02/son/sondun06.html </URL>
<DATE> 2004/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, en büyük diplomatik temsilciliğini Bağdat'ta oluşturacak 
</HEADLINE>
<TEXT>

     ABD'nin, en büyük diplomatik temsilciliğini Irak'ın başkenti Bağdat'ta oluşturmayı planladığı bildirildi. 
     Washington Post Gazetesi, Irak'taki işgaline son vermeye hazırlanan Washington yönetiminin, dünyadaki en büyük diplomatik temsilciliğini Bağdat'ta açmayı planladığını ve burada 3 binden fazla görevlinin çalışmasının öngörüldüğünü yazdı. 
     Gazeteye hafta başında açıklama yapan Amerikan Dışişleri Bakanı Colin Powell, yeni temsilciliğin, Irak halkının seçimlere hazırlanması ve anayasanın yapılması konularında yardım edeceğini belirterek, ''Bu, bizim çabalarımızın önemli bölümlerinden biri olacak'' demişti. 
     Washington Post, ABD'nin Bağdat'ta yeni büyükelçilik binası yapmayı planladığını ve inşaatın 3 ila 5 yıl arasında bitirilmesinin hedeflendiğini de kaydetti. 
     Bağdat temsilciliğinin oluşturulmasından sonra ilk adımın Washington ile Bağdat arasında diplomatik ilişkileri başlatmak olduğu bildiriliyor. ABD, Irak'ta işgalci güç olmasına rağmen halen Irak'la resmen diplomatik ilişki kurmuş değil. Irak'ın 1990 yılında Kuveyt'i işgal etmesinden sonra, iki ülke arasındaki diplomatik ilişkiler kesilmişti. 
     ABD'nin Kahire Büyükelçiliği'nde 7000 çalışanı bulunuyor, ancak bu çalışanlar arasında Amerikan kurumları adına çalışan ve diplomatik misyonu bulunmayan kişilerin büyük yer tuttuğu belirtiliyor. 
     
</TEXT>
</DOC>
