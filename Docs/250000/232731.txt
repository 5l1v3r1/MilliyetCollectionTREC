<DOC>
<DOCNO> 232731 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/19/son/sondun19.html </URL>
<DATE> 2004/04/19/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Blair, Bush'un 'Irak'a gelmeyebilirsiniz' teklifini reddetmiş 
</HEADLINE>
<TEXT>

     İngiltere Başbakanı Tony Blair'in, ABD Başkanı George Bush'un kendisine üç kez üst üste yaptığı ''isterseniz Irak'a asker göndermeyebilirsiniz'' şeklindeki öneriyi reddettiği öne sürüldü. 
     Watergate skandalini ortaya çıkaran ünlü gazeteci Bob Woodward tarafından yazılan ''Plan of Attack'' adlı kitapta yer alan iddiaya göre, Başkan Bush, savaşın başlamasına sadece 11 gün kala Blair'e bu konuda seçme şansı tanıdı. 
     Bush'un ısrarla ''Parlamentonuzda ve partinizin içinde bu konuda büyük muhalefet var. İsterseniz siz Irak'ın dışında kalın'' dediğini belirten Woodward, bu iddiasını Beyaz Saray bürokrasisine dayandırdı. 
     Blair'e ''böyle davranarak hiçbir politik bedel ödemeyeceksiniz'' garantisi de verdiği öne sürülen başkan Bush'un teklifini Blair'e üç kez üst üste ilettiği iddia edildi. 
     BM'in beklenen ikinci kararı da almaması üzerine Blair'in teklifini kabul edeceğini bekleyen Bush'un, İngiltere Başbakanı'nın ısrarla ''biz de asker göndereceğiz'' demesi üzerine şaşırdığını da öne süren Woodward, ''oysa Başkan Bush, Blair'e bir jest borçlu olduğunu düşünüyordu'' diye yazdı. 
     Kitapta, Bush'un Blair'e ''isterseniz ilk dalganın dışında kalın, savaşın ikinci dalgasına katılın'' önerisinde de bulunduğu, ancak bu önerinin de ilki gibi reddedildiği yazıldı. 
     Woodward, Blair'in Bush ile 2002 yılının Eylül ayında Camp David'de yaptığı görüşmeden itibaren Irak'a asker göndermeye hazır olduğunu da ileri sürerken, ''daha o zaman savaş ihtimali üzerinde durulduğunda Blair, Bush'a ben sonuna kadar sizinleyim garantisini vermişti'' dedi. 
     
</TEXT>
</DOC>
