<DOC>
<DOCNO> 232106 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/16/son/sontur21.html </URL>
<DATE> 2004/04/16/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
İstanbul'da extacy operasyonu... 36 bin tane ele geçirildi 
</HEADLINE>
<TEXT>

     Kartal'da gerçekleştirilen uyuşturucu operasyonunda, 36 bin 649 adet ecstasy hap ele geçirildi. 
     İstanbul Emniyet Müdürlüğü Narkotik Şube Müdürü Tufan Ergüder tarafından yapılan basın açıklamasında, Narkotik Şube Müdürlüğü sokak ekipleri ile Hollanda'nın Amsterdam polisinin müşterek olarak aldığı bilgilerin değerlendirilmesiyle, ellerindeki ecstasy hapların iç piyasaya dağıtımını yaptıkları belirlenen kişilere yönelik çalışmalar sonucu, 12 Nisan 2004 tarihinde operasyon başlatıldığı belirtildi. 
     Açıklamada, Kartal'da yapılan operasyonda 36 bin 649 adet ecstasy hap ele geçirildiği ve konuya ilişkin 10 kişinin gözaltına alındığı kaydedildi. 
     
     2. OPERASYON 
     Aynı açıklamada, Narkotik Şube Müdürlüğü görevlilerinin aldığı bilgi üzerine 4 aydır sürdürülen planlı çalışma sonucu 13 Nisan 2004 günü Bakırköy'de gerçekleştirilen operasyonda da, captagon ve speed adlı hapların imalinde kullanılan 5 kilo 100 gram amfetamin maddesinin ele geçirildiği bildirildi. 
     Bu olayla ilgili olarak da, 4'ü yabancı uyruklu 5 kişinin gözaltına alındığı belirtildi. 
     Narkotik Şube Müdürü Ergüder, son 1 hafta içinde gerçekleştirilen diğer operasyonlarda da, 1 kilo 821 gram esrar, 45 gram kokain, 12.4 gram eroin ve 2 ruhsatsız tabancanın elde edildiğini, 17 kişinin de gözaltına alındığını kaydetti. 
     
</TEXT>
</DOC>
