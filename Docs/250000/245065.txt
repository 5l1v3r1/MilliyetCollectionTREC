<DOC>
<DOCNO> 245065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/03/son/sonspo16.html </URL>
<DATE> 2004/06/03/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Fenerbahçe Deniz'i bitirdi 
</HEADLINE>
<TEXT>

     Fenerbahçe, Deniz Barış konusunda Gençlerbirliği ile kesin olarak anlaşmaya vardı ve tüm pürüzleri çözümledi. Gençlerbirliği ile 700 bin euro karşılığında anlaşmaya varılan milli futbolcu İstanbul'a dönüşte sarı-lacivertlilerle ile sözleşme imzalayacak. 
     Serkan Balcı ve Murat Hacıoğlu' ndan sonra Deniz Barış'ın transferinin de sonuçlanması camiada sevinçle karşılandı. 
     Şimdi gözler İbrahim Toraman ve Önder Turacı'ya çevrildi. Bu iki futbolcunun da en kısa sürede Fenerbahçe ile sözleşme yapmasına kesin gözüyle bakılıyor. 
     Bu arada yönetim iç transfer görüşmeleri için milli takımdan dönmeleri beklenen Ümit Özat, Ali Güneş ve Volkan'a maç başına teklif götürmeye hazırlanıyor. 
     
     Oliver Kahn-Cavallero 

     Yabancı transferi içinde yönetimin girişimleri sürüyor. Rüştü'nün Fenerbahçe'ye geri dönmesinin imkansız olduğu gözlenirken, yönetim Oliver Kahn ve Arjantinli Cavallero için son kararı Daum'a bırakmış durumda bulunuyor. 
     
     Zenden, Overmars veya Sorin 

     Yine Christoph Daum'un istediği sol kanat için çalışmalar son aşamaya geldi. 
     Bu mevkiye ise üç aday Overmars, Zenden ve Arjantinli Sorin düşünülüyor. 
     Ancak Alex'in de transfer edilmesi halinde yabancı sayısının yediye çıkacak olması Alman teknik adamın Luciano Nobre - Van Hooijdonk ve Marco Aurelio dörtlüsünden birini göndermesini gerektirecek. 
     Bu isimler arasında Marco Aurelio 'nun ön plana çıktığı gelen haberler arasında yer alıyor. 
     
</TEXT>
</DOC>
