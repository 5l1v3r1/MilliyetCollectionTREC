<DOC>
<DOCNO> 203416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/20/son/sontur12.html </URL>
<DATE> 2003/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Cem "DSP ve CHP'den işbirliği için olumsuz yanıt aldık" 
</HEADLINE>
<TEXT>

     YTP Genel Başkanı İsmail Cem, yerel seçimlerde işbirliği yönündeki çağrılarına DSP ve CHP'den olumsuz yanıt aldıklarını, SHP'nin ise bu çağrıyı olumlu karşıladığını bildirdi. 
     Partisinin 5 ay önce "yerel seçim beraberliği modeli" kararı aldığını, daha sonra CHP, DSP ve SHP yetkilileriyle bu modeli görüştüklerini ifade eden Cem, "Bu önerimize DSP ve CHP'den olumsuz yanıt gelmiştir. Önerimiz, kamuoyunda çok tutmuştur. Bu partilerin milletvekilliği, bakanlık ummayan üyeleri de modeli çok sevmiştir" dedi. 
     Cem, modelden YTP'nin faydasının çok az olduğunu, buna rağmen Türkiye'nin yararına olduğu için bu öneriyi getirdiklerini ifade etti. 
     Yerel seçimlerde sol partiler arasında yapılacak bu işbirliğinin Türkiye'nin menfaati için olacağını kaydeden Cem, "Bu partilerin de yeni bir düzenleme yapacaklarını umuyoruz. Vakit henüz çok geç değil" dedi. 
     Hükümetin uyguladığı programlarla yaşanan ekonomik düzelmenin toplumun "zengin kesimlerine" yaradığını savunan Cem, "Türkiye'de hem diplomalı, hem de genç işsizlik dizboyu. Yatırım diye birşey yok. Toplum büyük sıkıntı içindedir" diye konuştu. 
     
</TEXT>
</DOC>
