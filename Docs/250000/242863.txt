<DOC>
<DOCNO> 242863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/26/spor/spo09.html </URL>
<DATE> 2004/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
'Akmerkez mi çıkacaktı ' 
</HEADLINE>
<TEXT>


Elvan ayı korkusu nedeniyle Bolu'yu terk ederken, antrenörü Hatipoğlu, "Dağda ayı da olur, tilki de. Etiyopya'da sırtlanlar arasında koşuyordu" dedi 

MURAT AĞCA 


"Bölgede ayı yok" 
ATİNA Olimpiyatı'nda atletizmdeki madalya umutlarımızdan Elvan Abeylegesse, Bolu Aladağ'da yaşadığı "ayı paniği" sonrası apar topar kamptan ayrıldı. Önceki gün antreman sonrası iki atlet arkadaşıyla birlikte kampa dönüşte ayı tarafından kovalandıklarını söyleyen Abeylegesse, aynı gece hemen Aladağ'a giden antrenörü Ertan Hatipoğlu tarafından kampı bitmeden İstanbul'a getirildi. Kamp yetkilileri ise bölgede ayı bulunmadığını tekrarladı. 

"Önlem alacağız" 
HATİPOĞLU, kros çalışması yapan atletlerin bu tip durumlarla karşılaşmasının normal olduğunu belirterek, "Dağda karşılarına Akmerkez çıkacak değil ya. Ayı da olur, tilki de. Elvan, Etiyopya'da sırtlanlar arasında koşuyor, bu olay onu fazla etkilemez. Biz yine aynı yerde kamp yapacağız, ama önlem alacağız. Gebrselassie gibi yanımızda eğitimli köpekler olacak" dedi. Elvan, hafta sonu Moskova'da Şampiyon Kulüpler Kupası'nda yarışacak. 


</TEXT>
</DOC>
