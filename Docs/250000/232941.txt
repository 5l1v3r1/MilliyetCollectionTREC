<DOC>
<DOCNO> 232941 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/19/son/sontur38.html </URL>
<DATE> 2004/04/19/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Jandarma, gaspçıları ayak izinden buldu .. 
</HEADLINE>
<TEXT>

     Şanlıurfa'nın Viranşehir İlçesi'ne bağlı Oğlakçı Köyü'nde bir evi basan kişiler, ayak izleri takip edilerek yakalandı. 
     Alınan bilgiye göre, Viranşehir'in Oğlakçı Köyü'nde ikamet eden Mehmet Çıtak'ın evini basan 4 silahlı kişi, evde bulunan 2 altın yüzük, 1 çift altın küpe, cep telefonu, vcd ve bir kol saatini alarak kaçtı. 
     AA muhabirine bilgi veren jandarma yetkilileri, şahısların olayın ardından yürüyerek uzaklaştığını ve kaba toprak olarak tabir edilen zeminde ayak izlerine rastlandığını söylediler. Buğday ekili tarlalarda da gaspçıların ayak izlerinin bulunduğunu anlatan yetkililer, izleri takip ederek Altınbaşak Köyü ve bağlı mezralarda şüpheli ve eşkale uyan kişiler üzerinde yoğunlaştıklarını anlattı. 
     Gaspçıların eşkaline uyan 20-25 yaşlarındaki bazı kişilerin gözaltına alındığı, görgü tanıklarınca bu kişilerden bazılarının teşhis edildiği belirtildi. Teşhis edilen zanlılardan Mehmet G, Necmettin B. ve Aslan B. gözaltına alındı. Fotoğrafından teşhis edilen ve halen firari olduğu belirtilen Ferit G'nin ise arandığı kaydedildi. 
     Yakalanan kişilerin evlerinde yapılan aramalarda 5 tüfek, 1 tabanca, 2 şarjör, 12 fişekle, gasp edilen 2 yüzük, 1 çift küpe, cep telefonu, telefona ait sim kart ve 1 kol saati ele geçirildi. 
     
</TEXT>
</DOC>
