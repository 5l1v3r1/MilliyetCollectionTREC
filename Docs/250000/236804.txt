<DOC>
<DOCNO> 236804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/03/spor/spo15.html </URL>
<DATE> 2004/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Özbakır ve Duran'ın zaferi 

12. Şevki Koru Yol Koşusu'nda erkeklerde Galatasaray'dan Aytaç Özbakır, bayanlarda da Ayazağa Esemspor'dan Bakiye Duran birinci oldu. Suadiye Oteli önünden start alan atletler, Fenerbahçe Dereağzı Tesisleri'nde finişe vardı. 

Cavcav, 14. kez başkan 

GENÇLERBİRLİĞİ'NDE İlhan Cavcav yeniden başkan seçildi. Karayolları toplantı salonunda yapılan 41. olağan genel kurula tek listeyle katılan Cavcav, 14. kez koltuğa otururken, kulübün halka arzı konusunda Genel Kurul'dan yetki istediklerine de değindi. 

Bravo Çoklu 

FETHİYE'DE yapılan 61. Avrupa 3 Bant Bilardo Şampiyonası'nda Murat Naci Çoklu şampiyon oldu. Çeyrek finalde Semih Saygıner'i eleyen Çoklu, İspanyol Sanches'i de 3-1 yenerek, finalde Dünya sıralamasında 6. sıradaki Alman Horn Martin'e rakip oldu. Final maçını 15-12, 4-15, 15-5 ve 15-2'lik setlerle 3-1 kazanan Çoklu, mutlu sona ulaşmayı başardı. 

Sofuoğlu birinci 

MOTOKROSTA Balkan Pist Şampiyonası'nin ilk ayak yarışında zafer Sinan Sofuoğlu'nun oldu. 20 tur üzerinden Körfez Pisti'nde yapılan yarışlara Türkiye'nin yanı sıra Yunanistan, Bulgaristan, Romanya, Makedonya, Slovakya ve Sırbistan'dan 20 sporcu katıldı. 

Yalçınkaya ve Ulusoy başardı 

BOKSTA Olimpiyat elemelerinin Bakü'de yapılan son etabında barajı aşan sporcularımızın sayısı 8'e yükseldi. Turnuvada Atagün Yalçınkaya ve Bülent Ulusoy'un Atina Olimpiyat Oyunları'na katılması kesinleşirken, Milli Takımımız, 8 boksörümüzü Yunanistan'a gönderme hakkı elde etti. 


</TEXT>
</DOC>
