<DOC>
<DOCNO> 214081 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/09/son/sonspo08.html </URL>
<DATE> 2004/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Yattara, Trabzonsporlu taraftarların sevgilisi oldu... 
</HEADLINE>
<TEXT>

     Trabzonspor'a sezon başında Belçika'nın Antwerp takımından transfer edilen İbrahima Yattara, taraftarın sevgilisi olurken, teknik adamların ise bir türlü gözüne giremedi. 
     Özellikle yaptığı seri çalımlar ve tekniği ile tribünleri coşturan Gineli oyuncu, aynı ilgiyi teknik adamlardan göremedi. 
     20 lig maçının sadece 4'ünde 90 dakika görev yapan Yattara, bu sezon Trabzonspor'da görevde bulunan Samet Aybaba, Turgay Semercioğlu ve Ziya Doğan tarafından yedek kulübesinde oturtuldu. 
     Bordo-mavili takımın siyahi oyuncusu, Akçaabat Sebatspor, Çaykur Rizespor, Gençlerbirliği ve Konyaspor maçlarında 90 dakika boyuncu sahada kalmayı başardı. 
     
     AYBABA DÖNEMİ 
     Trabzonspor'un Gineli oyuncusu, ligin ilk haftasında Konyaspor maçında ilk 11'de sahaya çıkarken, bu karşılaşmada attığı gol sonrası yaşadığı sevincin ardından 66. dakikada kırmızı kart görerek, gelecek haftaki Fenerbahçe maçında takımdaki yerini alamadı. 
     Ligin üçüncü haftasında Adanaspor maçında 89. dakikada oyundan alınan Yattara, ligin 4 ve 5. haftasında Akçaabat Sebatspor ve Çaykur Rizespor maçlarında 90 dakika sahada kaldı. 
     Ligin 6. haftasındaki Samsunspor maçının 38. dakikasında oyundan alınan Yattara, ligin 7. haftasında Beşiktaş maçı kadrosuna alınmayarak, İspanya'daki Villareal maçı dönüşü takımdan ayrı olarak Trabzon'a gönderildi. 
     Teknik direktör Aybaba, Yattara'ya ligin 8. haftasında Ankaragücü, 9. haftasındaki Denizlispor, 10. haftasındaki Malatyaspor, 11. haftasındaki İstanbulspor, 12. haftasındaki Bursaspor ve 13. haftasındaki Elazığspor maçında hep oyuna sonradan girme şansı verdi. 
     Aybaba, ligin 14. haftasındaki son maçı olan Diyarbakırspor maçında ise Yattara'yı ilk 11'de oyuna alarak 78 dakika forma giydirdi. 
     
     SEMERCİOĞLU DÖNEMİ 
     Teknik direktör Turgay Semercioğlu yönetiminde ise Yattara, ligin 15. haftasında Gaziantepspor maçında 51, 16. haftasındaki Galatasaray maçında 68 dakika sahada kaldı. 
     Yattara, ligin 17. haftasındaki Gençlerbirliği maçında ve 18. haftasındaki Konyaspor maçında 90 dakika sahada görev alırken, Semercioğlu ligin 19. haftasındaki Fenerbahçe maçında bu oyuncuyu maçın bitimine 6 dakika kala sahaya sürdü. 
     Bordo-mavili takımın yeni teknik direktörü Ziya Doğan ise Yattara'yı ilk maçı olan Adanaspor maçında yedek kulübesinde oturturken, bu futbolcuyu ikinci yarının başında oyuna aldı. 
     18 maçta 959 dakika sahada kalan Yattara, Konyaspor, Bursaspor ve Galatasaray maçlarında birer tane olmak üzere 3 gol kaydetti. 
     
</TEXT>
</DOC>
