<DOC>
<DOCNO> 242754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/25/son/sontur14.html </URL>
<DATE> 2004/05/25/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Batman'daki Kürtçe Kursu'na katılım çok düşük oldu .. 
</HEADLINE>
<TEXT>

     Batman Özel Kürtçe Dil Kursu'nda 480 öğrenci kapasitesine rağmen sadece 74 kişinin başvurduğu belirtildi. 
     Kurs Sorumlusu Aydın Üneşi, bölgeye gelen hakim, savcı ve polislerin Kürtçe öğrenmeleri gerektiğini savundu. Bölgeye gelen polis ve askerlerin dil sorunundan dolayı bölge insanıyla sağlıklı bir iletişim kuramadığını iddia eden Üneşi, hakim ve savcıların kanaatlerinin çok önemli olduğunu söylerdi. Üneşi, hakim ve savcıların Kürtçe bilmeyen sanıkların ifadelerini 3. bir şahsın ağzından almak zorunda kaldıklarını bildirdi. 
     Batman'daki hakim ve savcıların arzu etmeleri halinde özel ders vermek suretiyle kendilerine yardımcı olacaklarını ifade eden Aydın Üneşi, ''Bu hem vatandaşa hem hakim ve savcılara yarar sağlayacaktır. 2,5 ay süren ve toplam 180 saat olan kurs ücreti vatandaşlara 100 milyon liradır. Kayıt yaptıracak polis ve diğer kamu görevlilerine yüzde 50 indirim uygulayıp 50 milyona kursa kabul edeceğiz'' dedi. 
     Üneşi, 480 öğrenci kapasiteli kursa sadece 74 kişinin başvurduğunu belirterek, vatandaşların kursa gelmemelerinin başlıca nedeninin ücret olduğunu sözlerine ekledi. 
     
</TEXT>
</DOC>
