<DOC>
<DOCNO> 203701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/22/son/soneko06.html </URL>
<DATE> 2003/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Yatırımlarda bürokrasi azalıyor... 
</HEADLINE>
<TEXT>

     Yatırımcı kuruluşların önündeki bürokratik engeller azalıyor. Yatırımcı kamu kuruluşlarının, 10 trilyon liraya kadar projeler arasında yapacakları aktarma için DPT'den izin alma zorunluluğu kalktı. 
     Bu yılki Bütçe Kanunu ile birlikte ödenekler arasındaki aktarmalarda bulunan yüzde 10 sınırının kaldırılması, kuruluşların, uygulamakta olduğu projeler arasında ödenek aktarımı yapabilmesini gündeme getirdi. 
     
     DPT'DEN İZİN YERİNE DPT'YE BİLGİ VERİLECEK 
     2004 Yılı Programının Uygulanması, Koordinasyonu ve İzlenmesine Dair Karar ile de yatırımcı kamu kuruluşlarının, 10 trilyon liraya kadar projeler arasında yapacakları aktarma için DPT'den izin alma zorunluluğu kalktı. 
     Hem ödenekler arası aktarmada sınırın kalkması hem de 10 trilyon liraya kadar getirilen DPT'den izin yerine DPT'ye bilgi sistemi, kuruluşların daha hızlı hareket edebilmelerini sağlayacak. 
     Böylelikle bitmeye yakın projeler daha hızlı hayata geçirilebilecek, proje sahibi kuruluşlar da inisiyatif almış olacak. 
     Bunun aynı zamanda stratejik planlamaya geçişte bir adım olarak nitelendirilebileceği, projeyi en iyi bilecek durumda olan yatırımcı kuruluşun sorumluluk alabileceği de belirtiliyor. 
     Bu arada, yıl içinde bitecek projeler, teknolojik araştırma sektöründe yer alan projeler, iz ödenekli projeler ile sektörler arası aktarmalar bu kapsamın dışında kalacak. 
     
     DPT'NİN İŞ YÜKÜ DE AZALACAK 
     Bu uygulama ile hem ödenek aktarımı için DPT'ye müracaat zorunluluğu olan kuruluşlar bundan kurtulacak, hem de DPT'nin iş yükü azalacak. 
     Ancak, 10 trilyon liranın üzerinde olan ve yukarıda sayılan sektörlerde eski uygulama devam edecek. 
     
     AB FONLARINDAN FİNANSE EDİLEN YATIRIMLAR 
     Öte yandan, uygulamaya göre AB fonlarından finanse edilen projelerin ulusal katkı payları karşılığı olarak tahsis edilen ödenekler ise başka projelere aktarılamayacak. 
     Bununla, AB fonları ile yürütülen projelerin bir an evvel bitişinin amaçlandığı belirtiliyor. 
     
</TEXT>
</DOC>
