<DOC>
<DOCNO> 239321 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/son/soneko02.html </URL>
<DATE> 2004/05/12/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
IMF Başkanı Rato, Türkiye'de kriz tehlikesi görmüyor... 
</HEADLINE>
<TEXT>

     Deniz Arslan 
Uluslararası Para Fonu IMF'nin başkanlığına yeni seçilen Rodrigo Rato, Türkiye için bir ekonomik kriz tehlikesi görmediğini ve mevcut Stand-By sonrası dönemde yeni program olsun veya olmasın IMF'nin Türk hükümetiyle çalışmayı sürdüreceğini söyledi. 
     İspanya'nın eski Maliye Bakanı Rato, IMF Başkanlığı görevine getirilişinin ardından Washington'da düzenlediği ilk basın toplantısında, dünya ekonomisine ilişkin görüşlerini dile getirirken Türkiye'ye de değindi. 
     Türkiye'de son haftalardaki ekonomik gelişmelerin hatırlatılarak kriz ihtimalinin sorulması üzerine Rato, ''Ben hiç öyle düşünmüyorum'' yanıtını verdi. Rato, ''Türkiye son yıllarda IMF destekli programı başarıyla uyguladı'' dedi. 
     Türk hükümetinin halen mevcut Stand-By sonrası dönemde IMF ile ilişkilerin nasıl düzenleneceği üzerinde çalıştığını hatırlatan Rato, ''Yeni bir programı tercih edip etmemek Türk hükümetine bağlı. Biz, yeni program olsa da olmasa da Türk hükümetiyle çalışmayı sürdüreceğiz. Türkiye'de makro ekonomik durum, eskisine oranla bariz şekilde çok daha iyi'' diye konuştu. 
     Rato, mevcut programla başlatılan reformların, gelecekte de sürdürülmesi çağrısında bulundu. IMF başkanlığına getirilen Rato, dünya ekonomilerinde kaygılara yol açan ABD Merkez Bankası FED'in olası faiz artırımı konusunda piyasaların fazla duyarlı davrandığını ifade etti. Dünyada yüksek petrol fiyatlarına karşın enflasyonun ABD ekonomisi için tehdit oluşturmadığını vurgulayan Rato, bu nedenle FED'in beklenen faiz artışının ''ani ve büyük olmayacağı'' görüşünü dile getirdi. 
     Rato, ABD yönetimine devasa bütçe açığını düşürme yönünde önlem alma çağrısında bulundu. Olağanüstü yüksek seyreden petrol fiyatlarının sıkıntı oluşturduğuna işaret eden Rato, petrol üretiminin artırılması çağrısında bulunan Suudi Arabistan'ın tutumunu övdü. 

     
</TEXT>
</DOC>
