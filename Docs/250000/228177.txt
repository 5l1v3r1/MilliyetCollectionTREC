<DOC>
<DOCNO> 228177 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/03/yazar/kohen.html </URL>
<DATE> 2004/04/03/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
En iyisi çifte 'evet'... 
</HEADLINE>
<TEXT>

   
   ANNAN planının son çıkan şekli ile, Rumlardan çok Türk tarafının lehinde olduğuna kanaat getirmek için, galiba Rum - Yunan ve ayrıca dünya basınına bakmak lazım 
   "Le Figaro"dan "Financial Times"a, "Washington Post"tan, "Die Presse"ye kadar büyük dünya gazeteleri, Bürgenstock'ta noktalanan Kıbrıs müzakerelerinden Türk tarafının kazançlı çıktığını belirtiyorlar. Kıbrıs Rum ve Yunan gazeteleri de, Türkiye'nin Annan planının dördüncü versiyonunu kendi istediği biçimde çıkartmayı başardığını, sonuçta da Rum tarafının yenilgiye ve hüsrana uğradığını öne sürüyorlar. O kadar ki, Lefkoşa'nın ciddi gazetelerinden "Simerini" dahi manşetini "Türler Her Şeyi Alıp Götürdüler" şeklinde koydu ki, bu Rum kesiminde hakim olan havayı yansıtmaya kafi... 
   Tabii ki bu abartılı değerlendirmeler, bizi Annan planının bazı eksiklerini veya olumsuzluklarını görmeye engel olmamalı. Ancak dün de belirttiğimiz gibi, Türk açısından planın artıları, eksilerinden fazla. Eğer değerlendirmedeki "bakış açısı" geleceğe dönük bir "vizyon"a dayanıyorsa, bunu böyle görmemek olanaksız... 
   
   KIBRIS Rum kesiminde şu andaki genel eğilim, referandumda "ohi" demek yönündedir. Partilerin çoğu DİKO, EDEK dahil bu konudaki tavırlarını açıkladılar bile. DİSİ ve AKEL de aslında hoşnut değil, ama şimdilik ihtiyatlı davranıyor. Anketler, "hayır" demeyi düşünenlerin hala çoğunlukta olduğunu gösteriyor. 
   Tabii 24 Nisan'a kadar bu hava değişebilir. Rum tarafı şimdi AB'nin, ABD'nin ve BM'nin ağır baskıları ve uyarıları ile karşı karşıya. Rumlar, "hayır" demenin bedelini iki kez düşünmek durumundalar. 
   Rum siyasi liderleri ve kilise , bu sonuçları hesaplayacak ve plana eksikliklerine ve aksaklıklarına rağmen "evet" diyecek mi Bunu ancak önümüzdeki günlerde anlayacağız... 
   
   TÜRK tarafına gelince, plan konusunda Türk hükümeti ile Kıbrıs Türklerinin bir kesimi başta Cumhurbaşkanı Denktaş arasında görüş ayrılıklarının bulunduğu apaçık. 
   Bunun referandum sandığına nasıl yansıyacağını kestirmek şu anda zor. Gerçekten Kıbrıslı Türkler, "evet" veya "hayır" demekle hem kendi kaderleri, hem de Türkiye'nin geleceği açısından çok önemli bir karar almış olacaklar. 
   Son günlerde - belki bu ağır sorumluluğun verdiği sıkıntı sonucunda - "Türkler evet desinler, nasıl olsa Rumlar hayır diyecek" şeklinde bir görüş ortaya atılıyor. Hatta Rumların "hayır" demesinin Türk tarafının hayrına olacağı da öne sürülüyor... 
   Bir kere, Türk tarafının Rumların ne diyeceğine göre bir "taktik" uygulaması, hem yanlış, hem de riskli. Kıbrıs Türkleri doğru - ve yararlı - olanı yapmalıdır... 
   Öte yandan Rumların "hayır" demesini dilemenin de doğru ve mantıklı olduğunu hiç sanmıyoruz. O takdirde ne gibi komplikasyonlar çıkacağını ve Türk tarafının da bundan neler kaybedeceğini iyi hesaplamak lazım. 
   Her şeye rağmen, en iyi çözüm, iki tarafın da referanduma "evet" demesi ve yeni ortaklık ve birliktelik projesini pozitif duygularla hayata geçirmesidir... 
   
      
   
   
</TEXT>
</DOC>
