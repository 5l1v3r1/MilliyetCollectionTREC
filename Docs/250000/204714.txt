<DOC>
<DOCNO> 204714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/27/siyaset/asiy.html </URL>
<DATE> 2003/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Vali'den iyi haber 
</HEADLINE>
<TEXT>

   Bombalı saldırıların El Kaide'nin Türkiye'deki unsurlarının işi olduğunu açıklayan Güler İstanbul'daki faaliyetlerini çökerttik 
      İSTANBUL Milliyet 

   
   İstanbul Emniyet Müdürlüğü'nde basın açıklaması yapan Vali Muammer Güler, intihar saldırılarının planlanma aşamasından icrasına kadar olan bütün boyutlarının İstanbul polisince ortaya çıkarıldığını açıkladı. Güler, "Yakalanan şahısların yapılan soruşturmasında daha önceden deşifre edilen herhangi bir dini motifli örgütle irtibatları tespit edilememekle beraber, hiçbir şahıs hakkında arşivlere intikal eden bir bilgiye rastlanmamıştır. Bu da yurtdışı kaynaklı yeni bir örgütsel oluşum içerisinde olan bu şahısların organizesi neticesinde bu eylemlerin yapıldığı gerçeğini ortaya koymaktadır." 
   
   Patlayıcı hammaddeleri bulundu 
   Güler, ele geçirilen malzemelerle ilgili de şu bilgileri verdi "5 adet kalaşnikof, tabancalar, 8 çuval 25'er kiloluk RDX adlı plastik patlayıcının hammaddesi ile 3 çuval 25 kiloluk Penta Eritritol - M PETN adlı hassas patlayıcının hammaddesi, bomba yapımında kullanılan laboratuvar malzemeleri, elektrik kabloları, dinamit lokumları, fitiller, dürbünler, bomba düzenekleri, el yapımı fünyeler ele geçirilmiştir. Bunların da ortaya çıkardığı sonuç şudur, bu eylemde çok büyük miktarda patlayıcı kullanılmıştır. 4 ayrı eylemde kullanılan gübrenin tamamı 6 tonu bulmaktadır." 
   
   El Kaide bağlantılı platform 
   Bir soru üzerine RDX'in Rusya menşeili olduğunu bildiklerini söyleyen Güler, "Bu örgütün ismi nedir " sorusunu ise şöyle yanıtladı "El Kaide'nin Türkiye'deki unsurlarıdır. İsim anlamında belli bir yapılanma yoktur. Daha önce yurtdışında eğitim gören kişilerin oluşturdukları bir platform gibi görünmektedir. Ama El Kaide ile bağlantılıdır. Onu kesinleştirmiş durumdayız. Yani bunlar 1-2 yıldır bu yapılanma içindedir, ama son saldırıyla ilgili olarak belki 2-3 aylık hazırlık safhası geçirmişlerdir." Güler, örgütün üst düzey sorumlusu durumunda bulunan 5-7 kişinin de yurtdışında olduğunu sözlerine ekledi. 
   
   
   
   
   
</TEXT>
</DOC>
