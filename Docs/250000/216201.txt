<DOC>
<DOCNO> 216201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/19/son/sondun17.html </URL>
<DATE> 2004/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Hava Kuvvetleri'nde ''toplu tecavüz'' soruşturması .. 
</HEADLINE>
<TEXT>

     ABD Hava Kuvvetleri, Teksas'taki bir hava üssünden gelen tecavüz şikayetleri üzerine, üsse soruşturma heyeti gönderdiğini bildirdi. 
     Askeri üssün komutanı General Don Cook, ''Ortaya çıkan tüm tecavüz vakalarının, en sert kanunlarla cezalandırılmasını dilediğini'' bildirdi. 
     Denver Post gazetesi, geçen hafta verdiği haberde, en az 24 kız öğrencinin, Wichita Falls'ta bulunan Hava Kuvvetleri üssündeki askerlerce tecavüze uğradığını, 5 tane de toplu tecavüz vakası olduğunu belirtmişti. Gazeteye göre, kız öğrenciler üste askeri hazırlık programına katılıyorlardı. 
     Amerikan Hava Kuvvetleri Akademisi'nde de geçen yıl birçok tecavüz vakası bildirilmişti. Akademide öğrenci olan onlarca kadın tecavüze uğramış, aralarından bazıları tecavüzcüleri açıkladıkları için akademi yönetimi tarafından cezalandırılmışlardı. 
     Olayla ilgili atanan soruşturma komisyonu, geçen Eylül ayında ABD Savunma Bakanlığı'na, sözü geçen askeri okul yetkililerinin cezalandırılmasını talep eden bir rapor sunmuştu. 
     
</TEXT>
</DOC>
