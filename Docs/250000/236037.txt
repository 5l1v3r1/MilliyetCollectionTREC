<DOC>
<DOCNO> 236037 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/30/dunya/axdun02.html </URL>
<DATE> 2004/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ta 10 ABD askeri öldürüldü 
</HEADLINE>
<TEXT>


NAMIK DURUKAN Felluce 


Irak'ın başkenti Bağdat'ın Mahmudiye Mahallesi'nde bomba yüklü bir aracın infilak etmesi sonucu, 8 ABD askeri öldü, 4'ü yaralandı. Amerikalı askeri sözcü, "Mahmudiye'de operasyon yürüten Amerikan kuvvetlerine bomba yüklü bir araçla saldırıldı" dedi. Sözcü, aracın infilak etmesi sonucu 8 askerin öldüğünü, 4'ünün yaralandığını, yaralıların hastaneye kaldırıldığını söyledi. 
Amerikalı komutan Neal O'Brian ise Bağdat'ın kuzeyindeki Bakuba'da düzenlenen bombalı saldırıda 1 Amerikan askerinin öldüğünü, birinin de yaralandığını açıkladı. Bağdat'ın doğusunda roketatarlarla düzenlenen bir başka saldırıda da bir Amerikan askeri öldü. Böylece savaşın başlamasından bu yana Irak'ta ölen ABD askeri sayısı 736'ya çıktı. 

Felluce kuşatması 
Amerikalı Yarbay Brennan Byrne, 3 haftadır kuşatma altında tutulan Felluce kenti çevresindeki "Amerikalı deniz piyadelerinin tümünün geri çekilmesi konusunda anlaşmaya varıldığını" söyledi. Byrne, Amerikalı deniz piyadelerinin bölgeden çekileceğini, yeni oluşturulmuş Irak güvenlik kuvvetlerinin kente gireceğini belirtti. 


</TEXT>
</DOC>
