<DOC>
<DOCNO> 239267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/son/sondun01.html </URL>
<DATE> 2004/05/12/ </DATE>
<TIME> 09.05 </TIME>
<AUTHOR>  </AUTHOR>
<HEADLINE>
ABD, Suriye'ye karşı sertleşiyor... 
</HEADLINE>
<TEXT>

     Deniz Arslan 
Amerikan yönetiminin, terörizme destek vermekle suçladığı Suriye'ye ekonomik yaptırım uygulayacağını dün açıklamasının ardından, Beyaz Saray, Suriye'ye yiyecek ve ilaç dışında Amerikan ürünlerinin ihracatını yasakladı, Suriye-ABD arasındaki uçuşları kaldırdı ve ABD'deki bazı Suriyelilerin malvarlıklarını dondurdu. 
     Bir Suriye bankasıyla ise kara para aklama endişeleri dolayısıyla ilişkiler kesildi. 
     ABD'de 11 Eylül 2001 terörist saldırılarından bu yana Bush yönetimi, Suriye'ye karşı daha sert politika izleyeceğinin işaretini vermişti. Amerikan yönetiminin bazı yetkilileri, Suriye'nin terörizme, kitle imha silahlarının geliştirilmesine katkıda bulunduğuna inanıyor. 
     ABD Başkanı George Bush, Kongre'ye gönderdiği mesajda, ''Aylardır süren diplomatik çabalara rağmen Suriye hükümeti, davranışını değiştirmeye ikna edilemedi. Suriye, ABD'nin endişelerine karşılık olacak somut adımlar atmadı'' dedi. Bush, Suriye'nin oluşturduğu ''olağanüstü tehdide'' karşı ulusal acil durum ilan ettiğini de kaydetti. 
     Washington'daki gözlemciler, Suriye'ye yeni yaptırımların büyük ölçüde sembolik olacağını söylüyor. Diplomatik ilişkiler kesilmeyecek ve Başkan Bush, bir taraftan ilaç ve yiyecek ürünleri dışında ihraç yasağı uygulanırken, telekomünikasyon, uçak parçaları gibi ürünlerde de gerektikçe özel başkanlık izniyle muafiyet verecek. 
     ABD, Suriye'ye 200 milyon dolarlık mal ihraç ediyor. Yeni uygulamayla bunun büyük kısmının kalkacağı belirtildi. Başkan Bush, cep telefonu gibi telekomünikasyon malzemelerinin ihracatına yasak getirilmemesini ise ''bilginin özgürce akışını sağlamak'' için düşünülmediğini savundu. 
     Suriye'nin ise ABD'ye yılda 260 milyon dolar ihracatı var. Bunun büyük kısmını fuel oil ve diğer petrol ürünleri oluşturuyor. Suriye'den ABD'ye mal ihraç etmek yasaklanmamakla birlikte Amerikan şirketlerinin, Suriye ile çalışmayı giderek daha zor bulacağı belirtiliyor. 
     Suriye'ye yaptırım tasarısının mimarlarından, Demokrat Parti New York Milletvekili Eliot Engel, Bush'un harekete geçmesi için, ''Uzun zaman önce böyle bir önlem alınmalıydı. Ancak geç olması, hiç olmamasından iyidir'' dedi. Engel, Suriye tutumunu değiştirmezse yaptırımların daha da sertleşeceğini söyledi. 
     
     SURİYE ''BU KARAR HAKSIZ VE ADALETSİZ'' 

     Öte yandan Suriye, ABD'nin yaptırımları uygulama kararının ''haksız ve adaletsiz'' olduğunu belirtti. 
     Suriye Başbakanı Muhammed Naci Otri, ABD'nin bu kararına tepki göstererek, ''Karar haksız ve adaletsiz. Bununla birlikte bu yaptırımlar Suriye'yi etkilemez'' dedi. 
     Otri, ABD'ye ''bu kararından vazgeçmesi ve iki ülke arasında sorun yaratmaması'' çağrısında bulundu. 
     ABD, terörizmi desteklemekle suçladığı Suriye'ye yaptırımları uygulama kararı aldığını açıklamıştı. 
     Washington yönetimi, Suriye'yi, teröre destek vermek, Lübnan'ı işgal etmek ve Irak sınırının güvenliğini sağlayamamakla suçluyor. 
     
</TEXT>
</DOC>
