<DOC>
<DOCNO> 236698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/02/son/sonspo13.html </URL>
<DATE> 2004/05/02/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Gençlerbirliği'nde İlhan Cavcav 27. kez başkanlığa seçildi... 
</HEADLINE>
<TEXT>

     Gençlerbirliği'nin 41. Olağan Genel Kurulu yapıldı. 
     Karayolları Toplantı Salonu'nda yapılan Genel Kurul'a, 3 bin 722 üyeden sadece 409'u katılarak oy kullanırken, tek liste halinde gidilen kongrede İlhan Cavcav, 361 oyla 27. kez kulüp başkanlığına seçildi. 
     TBMM Başkanvekili Sadık Yakut, Ankara Milletvekili Muzaffer Kurtulmuşoğlu ve Çankaya Belediye Başkanı Muzaffer Eryılmaz'ın da katıldığı Genel Kurul'da konuşan İlhan Cavcav, 26 yıldır başkanlık yaptığını, ancak bu süre içerisinde Gençlerbirliği'nin geldiği noktanın herkesin gıpta ile baktığı bir yer olduğunu belirterek, ''26 yıl içerisinde edindiğim intiba şudur ki, Gençlerbirliği hakikaten çok büyük kulüptür. Bunu, kulüp başkanı olduğum için değil, yetiştirdiğimiz sporcu ve spor adamlarıyla, yaptığımız tesislerden, mali olarak kulübün geldiği noktadan anlıyoruz'' dedi. 
     Cavcav, 80 metrekarelik bir alandan onur ve gurur duyulacak bir tesise kavuştuklarını ifade ederek, konuşmasını şöyle sürdürdü 
     ''Geldiğimiz noktada 18 kulüp içerisinde gıpta edilecek bir durumdayız. Bu konuma gelirken de yönetici arkadaşlarımın desteğini ve çalışmalarını taktirle karşılıyorum. Ancak bugün yönetim kurulumuzda büyük değişiklikler yapmayı zorunlu hissettim. Bunun nedeni de Gençlerbirliği artık büyük hedefleri olan ve genç bireyleri vizyona çıkması gereken bir kulüp olmuştur. Yönetime girsin girmesin, tüm Gençlerbirliği camiası Birimiz hepimiz, hepimiz birimiz için sloganıyla çalışmalarına devam edecektir. Gençlerbirliği, bugün kimseye borcu olmayan, hedefleri olan bir kulüptür. Geçen yıl ligi 3. olarak bitirdik, ancak ben Gençlerbirliği'nin geçen sezon liglerin şampiyonu olarak görüyorum.'' 
     
     KULÜBÜN HALKA ARZI 

     Başkan Cavcav, kulübün halkı arzı konusunda Genel Kurul'dan yetki istediklerine de değinerek, ''Gençlerbirliği, hakikaten büyük bir kulüptür, bu büyüklüğümüzü halkla da bütünleştirerek, gücümüze güç katmak istiyoruz. Bu konuda Genel Kurul'un yetkisini alarak halka açılmak istiyoruz. İnşallah bunda da başarılı olacağız'' dedi. 
     Bu yıl ki hedefleri içinde Ankara'nın çeşitli semtlerinde spor okulları açmak olduğunu vurgulayan Cavcav, sözlerini şöyle sürdürdü 
     ''Bunun için Etlik semtinde bir hazine arazisi üzerine tesis inşaatımız devam etmektedir. Burayı Keçiören Belediyesi'nden 29 yıllığına aylık 3 milyar lira karşılığında kiraladık. Çankaya Belediyesi'nden de bu semtteki boş arazileri tespit ederek seçeceğimiz bir yere Gençlerbirliği Koleji kurmak için destek sözü aldık. Bunları gerçekleştirmek için var gücümüzle çalışacağız. Size şunu vaadediyorum ki artık Gençlerbirliği'nin layık olduğu en üst çizgiye taşıyacağımıza kimsenin şüphesi olmasın.'' 
     
     ERSUN YANAL'IN GİDİŞİ 

     Teknik direktör Ersun Yanal'ın Milli Takımlar Teknik Direktörlüğü görevine getirilmesine de değinen Cavcav, ''Sözleşmemizin bitmesine 1 yıl vardı, ancak biz 2 yıl daha uzatmak istiyorduk. Yanal ise kendisine getirilen Milli Takımlar Teknik Direktörlüğü teklifini kabul etti. Bu bir milli davadır. Biz de memnuniyetle kabul ettik'' dedi. 
     Antrenör arayışlarının sürdüğünü de belirten Cavcav, ''Bana da bir düdük verseler en az onlar kadar takım çalıştırırım. Taktikten de anlarım. Bizim anlaşacağımız antrenörün, takımın hedeflerini daha da büyütmesi ve tecrübelerimizden faydalanması gerekiyor'' diye konuştu. 
     
     DİSİPLİN, DENETLEME VE DİVAN KURULU ÜYELERİ BELLİ OLDU 

     Gençlerbirliği Kulübü'nün 41. Olağan Genel Kurulu'nda yeni yönetim, disiplin, denetleme ve divan kurulu belli oldu. 
     Karayolları Genel Müdürlüğü konferans salonunda yapılan olağan genel kurulda Kulüp Başkanı İlhan Cavcav'ın listesi, oy çokluğuyla kabul edildi. Yapılan oylamada, Şükrü Kızılot en fazla oyu 356 alan yönetim kurulu üyesi olurken, Keçiören Belediye Başkanı Turgut Altınok 349 oyla ikinci sırada yer aldı. Listede ismi Zeki Ünaldı lehine 176 kez çizilmesine karşın Öndar Cavcav, 186 oy alarak listede kaldı. Ünaldı'nın itirazları sonrasında, Divan Kurulu tekrar sayım yaptı. Ancak sonuç değişmedi. 
     Başkan Cavcav, kulübün hisselerinin halka arz edilmesi için Genel Kurul'dan yetki istedi. Yapılan oylamada, kırmızı-siyahlı kulübün delegeleri oy çokluğuyla yönetim kuruluna gerekli girişimlerde bulunma, kesin karar verme ve anlaşma yapma yetkisi verdi. 
     Ayrıca bütçe görüşmelerinde, kulübün kasasında 35 trilyon lira bulunduğu belirtilirken, 2003-04 yılı tahmini bütçesi ve geliri de 25 trilyon 875 milyar lira olarak açıklandı. 
     
     CAVCAV VE YANAL'A ELEŞTİRİ 

     Genel Kurul'da konuşan eski yöneticilerden Ömer Gören, Gençlerbirliği'nin yeni bir vizyona ihtiyacı olduğunu ve İlhan Cavcav'ın artık başkanlığı bırakması gerektiğini söyledi. 
     Gençlerbirliği'ni 26 yıldır aynı kişinin yönettiğini belirten Gören, ''Artık kulüp olarak yeni bir vizyon ve hedefe ihtiyacımız var. Gençlerbirliği ticari bir kuruluş ya da finans kurumu değil, bir spor kulübüdür. Finansman sıkıntısı yaşanabilir. Ama artık bu kulüp ucuz futbolcu alan, oynatan, sonra da satan bir kulüp olmaktan çıkmalıdır'' diye konuştu. 
     Gören, teknik direktör Ersun Yanal'ın A Milli Takım antrenörlüğüne getirilmesi sürecinde kamuoyunun kafasında birtakım soru işaretlerinin oluştuğunu savunarak, şöyle konuştu 
     ''Yanal'ın sözleşmesinde tazminat var mı yok mu birileri çıkıp bunu açıklasın. Ersun Yanal'ın bu kulübe gelişi de gidişi de sorun oldu. Onun Gençlerbirliği'ne ne kadara mal olduğunu İlhan Cavcav açıklamalıdır. Yanal'dan çok daha az imkanlarla çalışan teknik direktörler de onun yakaladığı başarıyı elde ettiler. Hiçbir antrenör Gençlerbirliği'nin önüne geçemez.'' Öte yandan, Ankara Üniversitesi'nin talip olduğu Maltepe'deki kulüp eski binasının üniversiteye verilmesi, genel kurulda yapılan oylama ile reddedildi. 
     
     YÖNETİM KURULU 

     İlhan Cavcav başkanlığındaki yeni yönetim kurulu üyeleri, şu isimlerden oluştu 
     Adil Kılıçkan, Kadir Aksoy, Ali Yılmaz, Asım Kayaalp, Atilla Aytek, Volkan Başeğmez, Cengizhan Yüceel, Cüneyt Üstündağ, Enis Safi, Faruk Coşkun, Hasan Şükrü Binay, Hayri Güler, Hulusi Demir, Kadir Caner, Azmi Doğan, Muammer Akyüz, Murat Cavcav, Muzaffer Eryılmaz, Tarık Artukmaç, Önder Cavcav, Sabri Özkan Erbakan, Sadık Yakut, Serdal Ulusoy, Şükrü Kızılot, Talip Çankırı, Taner Yıldırım, Turgay Kalemci, Turgut Altınok, Turhan Şahinoğlu. 
     
</TEXT>
</DOC>
