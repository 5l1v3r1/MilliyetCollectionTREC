<DOC>
<DOCNO> 204764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/27/son/sondun03.html </URL>
<DATE> 2003/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
İran'da ölü sayısı 20 bine ulaştı... 
</HEADLINE>
<TEXT>

     İran'ın güneydoğusundaki tarihi Bem kentini harabeye çeviren depremde ölü sayısı 20 bin olarak açıklandı. 
     İran televizyonunun haberine göre, İçişleri Bakanlığı tarafından bugün yapılan açıklamada, ölü sayısı 20 bin, yaralı sayısı 30 bin olarak verildi. Hükümet yetkilileri, dün ölü sayısını 20 bini aşkın, yaralı sayısını ise 50 bin olarak vermişti. 
     İçişleri Bakanlığı sözcüsü Cihanbehş Hancani, Bem'deki depremin büyüklüğü dikkate alındığında, İsrail hariç bütün ülkelerin ve uluslararası kuruluşların yardımına ihtiyaçları olduğunu söyledi. 
     Hancani, ilk olarak enkaz altında kalan kişileri kurtarmaya çalıştıklarını, yabancı arama-kurtarma ekiplerinin İran'a gelmesi için vize uygulamayacaklarını, iş makineleri, eğitimli köpekler, tıbbi malzeme, battaniye, çadır ve prefabrike evlere acilen ihtiyaç bulunduğunu belirtti. Almanya, İsviçre, İngiltere ve Rusya'ya ait yardım uçaklarının depremin olduğu bölgenin başkenti Kirman'a ulaştığı, ilk olarak kurtarma ekipleri ve eğitimli köpeklerin geldiği belirtildi. 
     Bem kentindeki cesetleri gömmek için mezarlar kazıldığı, bir iş makinesinin toplu mezar kazdığı, toplu mezarlara 20'den fazla ceset konulduğu kaydedildi. 
     Depremden kurtulanlar dondurucu soğukta geceyi battaniyelere sarınarak geçirirken, sadece birkaç yüz kişi çadırlarda sabahladı. Yaralılar, C-130 askeri nakliye uçaklarıyla Kirman'a ve başkent Tahran'a taşındı. 
     Bu arada Cumhurbaşkanı Birinci Yardımcısı Muhammed Rıza Arif, Sağlık Bakanı Mesud Pezeşkiyan, hükümet sözcüsü Abdullah Ramazanzade ve bazı milletvekilleri, incelemelerde bulunmak üzere bölgeye gitti. 
     
</TEXT>
</DOC>
