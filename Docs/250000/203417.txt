<DOC>
<DOCNO> 203417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/20/son/sontur13.html </URL>
<DATE> 2003/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Dülger'den Erdoğan'a destek yok... 
</HEADLINE>
<TEXT>

     TBMM Dışişleri Komisyonu Başkanı Mehmet Dülger, Başbakan Tayyip Erdoğan'ın, KKTC Cumhurbaşkanı Rauf Denktaş'ın danışmanlarını gözden geçirmesi gerektiği yönündeki görüşünü desteklemedi. Bu konunun çok nazik' olduğunu belirten Dülger, Kıbrıs politikasında gelinen noktanın, danışmanların mahsulü olmadığını söyledi. 
     Dülger, TBMM'de düzenlediği basın toplantısında Bulgaristan ziyareti hakkında bilgi verdi. Gazetecilerin sorularını da yanıtlayan Dülger, "Başbakan, KKTC Cumhurbaşkanı Denktaş'ın danışmanlarını değiştirmesi gerektiğini söyledi. Bu konuda yaklaşımınız nedir " sorusu üzerine şunları söyledi 
     "Şu anda benim şahsi bir düşünce belirtmem, gereksiz olur. Böyle bir konunun daha kapalı şekilde söylenmesi lazım geldiğine inanıyorum. Çok nazik bir konu. Bir de Kıbrıs politikasının bugün vardığı konum, danışmanların etkisi olmakla beraber, danışmanların mahsulü değil. Bizden evvelki hükümetlerin de aldığı tavırlar var. Başarılı taraflar var, başarısız taraflar var. Çok dikkat etmemiz lazım." 
     
     MASAYI DEVİRMEK MARİFET DEĞİL 
     Kıbrıs konusunda bir yere varılması gerektiğini belirten Dülger, "Zamanımız çok az. Varacağımız nokta hem Türkiye hem Kıbrıs Türk tarafı için iyi olacaktır. Yoksa anlaşmazlık çok kolay, masayı devirir çıkarsınız. Marifet o değil, oturmak, anlaşmak gerekir. Anlaşmak da o kadar zor değil" diye konuştu. 
     Dülger, mutabakat aranması gerektiğini belirtirken, "Alman Dışişleri Bakanı bir toplantıda Mutabakattan hiçbir zaman taraflar memnun olmaz. Ama insanlar ancak mutabakatla yaşar' dedi. Çünkü mutabakatlarda herkesin istediği her şey değil, tarafların istediklerinin bir kısmı var. Herkesin fikrinin bir kısmının olduğu, belki memnun olmayacağımız, fakat dahilinde yaşayacağımız bir mutabakatı arıyoruz. 
     Herkes beraber arıyor" şeklinde konuştu. 
     "Başbakan'ın üslubunu nasıl buluyorsunuz " sorusu üzerine de Dülger, "Ona bir şey söylemeyeceğim. Sayın Başbakan Özbekistan'daydı, biz Bulgaristan'daydık. Olay da Kıbrıs'taydı" karşılığını verdi. 
     Kıbrıs'ta son derece gergin bir durum olduğunu, dengeyi yeniden bulmak için ne söylenmesi gerekiyorsa dikkatle söylemek gerektiğini belirten Dülger, "Oralarda dengeyi yeniden bulmak için ne söylenmesi gerekiyorsa, çok dikkatle söylemek lazım. Bazı konular henüz daha tam gelişmeden çözüm şekli bulunmadan, bir şey söylemek doğru değil. Seçim Annan Planı taraftarları ve aleyhtarlığı temaları üzerine konuldu. 
     Sonra anlaşıldı ki ne Annan taraftarları Kıbrıs ı teslim etmek istiyorlar, ne de Annan aleyhtarları Kıbrıs'ı bir kavanoza koyup her taraftan tecrit etmek istiyorlar. Bir orta yola gelindi. Denge noktasını bulacaklardır" dedi. 
     
     REDAKSİYON HATASI 
     Dülger, hükümetin daha önce imzaladığı, yolsuzluklarla mücadele için birtakım önlemler alınmasını öngören ve dokunulmazlıkların sınırlandırılmasını içeren uluslararası anlaşma hakkındaki durumu da değerlendirdi. hükümetin dokunulmazlıkların sınırlandırılmasıyla ilgili bölüme koyduğu "çekince"yi kaldıran Komisyon'un, dokunulmazlıkların sınırlandırılmasını istediğini anlatan Dülger, anlaşmanın yeniden "çekinceli" olarak Meclis gündemine alındığını farkettiklerini ve durumu düzeltmek için de anlaşmayı geri çektiklerini söyledi. 
     Dülger, hükümetin koyduğu, Komisyon'un kaldırdığı çekinceyi, yeniden kimin metne yerleştirdiğinin sorulması üzerine de "Redaksiyon hatası" karşılığını verdi. Dülger, anlaşmanın şu anda Meclis Başkanlığı'nda bulunduğunu düzeltildikten sonra, gündeme girmesini beklediklerini bildirdi. 
     Dülger, Bulgaristan'daki temaslarını anlatırken, iki ülke arasındaki ticaret hacminin 1 milyar dolara merdiven dayandığını, Bulgaristan'ın yatırımcılar için bakir bir alan olduğunu söyledi. Yatırımcıların sıkıntılarına çözüm için girişimleri olacağını da kaydeden Dülger, "Bulgaristan'da 2 bin Türk firması var. Ancak Bulgaristan'dan Türkiye'ye girişler facia. Yeni kapılar açmak lazım. Yaz aylarında ticari girişle, turistik girişler birbirine karışıyor" dedi. 
     Dülger, Bulgaristan'dan Türkiye'ye AB konusunda tam destek olduğunu da sözlerine ekledi. 
     
</TEXT>
</DOC>
