<DOC>
<DOCNO> 230808 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/siyaset/siy04.html </URL>
<DATE> 2004/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'ın meslek lisesi 'derdi' başka 
</HEADLINE>
<TEXT>

   Erdoğan Japonya'da, "Meslek liselerindeki derdim, bilgisayar teknolojisinde bir numaraya çıkmak. Bunu başka tarafa çekenler hesabını verecektir" dedi 
      
   Başbakan Recep Tayyip Erdoğan, Türkiye'nin Japonya gibi "patlama yapması gerektiğini belirterek, bilgisayar teknolojisinin önemini vurguladı. Erdoğan, "Meslek liselerindeki derdim, aşkım, heyecanım, inanın Türkiye'yi bilgisayar teknolojisinde bir numaraya çıkarmaktır. Bunu zorla başka tarafa kanalize etmeye çalışanlar hesabını tarihe verecektir" dedi. 
   Japonya temaslarının ikinci gününde Türk işadamlarıyla kahvaltıda buluşan Erdoğan, imam hatip okulları nedeniyle tartışma yaratan meslek liseleri konusuna da değindi. Erdoğan, "Alacak eline bilgisayarı bozacak, sökecek, yenileyecek, daha iyisini yapacak. Bu heyecanı 4 - 5 yaşındaki yeğenlerimde görüyorum" diye konuştu. 
   Japonya'nın genç nüfus açısından sıkıntı yaşamaya başladığını ve yakında Almanya gibi genç nüfus talep edeceğini söyleyen Erdoğan, şunları söyledi 
   "Diğer ülkeler, gençleri vatandaşı yapmaya çalışıyor. Bu nedenle gençlerimizi bilgisayar teknolojisinde yetiştirmeye mecburuz. Bunu başaramayan ülkenin geleceği karanlık olur. Meslek liseleri bunun için çok önemli. ABD'de yüzde 65 meslek lisesi, yüzde 35 düz lise var. Bizde tam tersi. Bir sürü düz lise mezunu işsiz var. İş çevreleri 'keşke bunlar yetiştirilseydi. Meslek liselerinden alıp çalıştırmak istiyoruz' diyor." 
   Türk işadamlarına Japonya'nın ekonomisini örnek gösteren ve ekonominin siyaseti yönlendirdiğini anlatan Erdoğan, şöyle devam etti 
   "İçe kapanık ekonomik durumu Turgut Özal döneminde Avrupa'ya açılarak aştık. Uzakdoğu'ya da açılmaya ihtiyacımız var. Bu geliş gidişleri artırmamız lazım. Hep orta sahada top çeviriyorsunuz. Gol yok. Gol olmayınca neye yarar Buna 'sirk cambazlığı' deniyor." 
   
   'Bizi Dünya Kupası'nda yenmiştiniz'    Erdoğan'ın Japonya Başbakanı Junichiro Koizumi'yle görüşmesine "futbol" damga vurdu. "2002 Dünya Kupası'nda bizi yenmiştiniz" sözlerine Erdoğan'dan "evet" yanıtı alan Koizumi, iki ülkenin bayraklarının da birbirine benzediğini savundu. Görüştüğü Prens Mikasa'nın tırnaklarında ay - yıldız şeklinde boya olduğunu belirten Erdoğan, "İstanbul'da bir Japon bahçesi kurulacak, onu görüştük" diye konuştu. 
   
   
   
</TEXT>
</DOC>
