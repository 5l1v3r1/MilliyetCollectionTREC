<DOC>
<DOCNO> 244201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/31/son/sonsiy09.html </URL>
<DATE> 2004/05/31/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Şener YÖK Yasası'nın bu süreçte yenileneceğini düşünmüyorum 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, Cumhurbaşkanı Sezer tarafından kısmen iade edilen YÖK Yasası'na ilişkin olarak, ''Ben bu süreçte yenileneceği düşüncesinde değilim'' dedi. 
     Şener, Türk Avrasya İş Konseyleri ve Okan Üniversitesi tarafından düzenlenen ''Avrasya Bölgesinde Nasıl İş Yapılmalı'' sempozyumu sırasında, gazetecilerin sorularını yanıtladı. 
     Abdüllatif Şener, Cumhurbaşkanı Ahmet Necdet Sezer'in bir kez daha görüşülmek üzere bazı maddelerini TBMM'ye iade ettiği YÖK Yasası'nın durumunun, Bakanlar Kurulu ve ardından da AK Parti Merkez Yönetim Kurulu toplantısında görüşüldükten sonra belli olacağının hatırlatılarak, ''Piyasalara ciddi etkisi olacağı düşünülüyor. Siz nasıl bir netice bekliyorsunuz'' sorusunu yanıtlarken, şunları söyledi 
     ''Konuyla ilgili henüz bir değerlendirme yapamadık. Yani önce Bakanlar Kurulu'nda görüşülmesi, daha sonra partinin karar organlarında ele alınması, hatta Meclis Grubu'nda değerlendirilmesi gerekir diye düşünüyorum. Dolayısıyla bu süreç tamamlanmadan benim bireysel olarak hükümet adına ve iktidar grubu adına herhangi bir hüküm ifade edecek beyanda bulunmam sağlıklı olmaz. 
     Ancak şunu düşünebiliriz, bu süreç içerisinde Türkiye'de tüm gelişmelerin ve olayların doğal algılanması lazım. Hangi konu gündeme gelirse gelsin, hangi konu tartışılırsa tarşılsın, ülkede yaşayan herkesin demokratik süreç içerisinde doğal bir hadise olarak algılaması lazım. Hiçbir konunun gerginlik nedeni olarak kabul edilmemesi gerekir.'' 
     
     ''BU SÜREÇTE YENİLENECEĞİ DÜŞÜNCESİNDE DEĞİLİM'' 

     Başbakan Yardımcısı Şener, ''Basına yansıdığı kadarıyla Milli Eğitim Bakanı, yasanın acil olarak bu şekilde geçirilmesi gerektiğini düşünürken, sizin ve Başbakan Erdoğan'ın belki bir süre daha beklenmesi gerektiği tarafında adı geçiyor. Bu doğru mu '' denilmesi üzerine de şunları kaydetti 
     ''Bu tür yaklaşımlar, değerlendirmeler, farklı düşünenler var şeklinde yorumlamalar olabilir. Herkes uzaktan baktığı zaman fotoğrafı farklı bölümleri ile görebilir ama elbette Bakanlar Kurulu'nda görüşecek. Farklı yaklaşım tarzları da olabilir. Ama sonunda bir karar verilecektir. Bu karar da herkesi bağlayacaktır. Şunu söyleyebilirim, ben bu süreçte yenileneceği düşüncesinde değilim.'' 
     
</TEXT>
</DOC>
