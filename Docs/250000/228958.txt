<DOC>
<DOCNO> 228958 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/06/son/soneko44.html </URL>
<DATE> 2004/04/06/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
İstanbul'un gelir vergisi rekortmeni Aydın Doğan oldu 
</HEADLINE>
<TEXT>

     Aydın Doğan, 9 trilyon 2 milyar 989 milyon 900 bin lira ile 2003 yılı İstanbul gelir vergisi rekortmeni oldu. 
     2003 vergilendirme dönemi gelir vergisi rekortmenleri, İstanbul Defterdarı Kadir Boy tarafından düzenlenen basın toplantısıyla açıklandı. 
     İsminin açıklanmasını istemeyen bir kişi, 4 trilyon 881 milyar 523 milyon 450 bin lira ile ikinci olurken, İbrahim Bodur 4 trilyon 663 milyar 275 milyon 400 bin lira ile üçüncü oldu. 
     Doğan Holding Başkanı Aydın Doğan, 2001 ve 2002'den sonra 2003 yılında da İstanbul'da gelir vergisi rekortmeni oldu. 
     Kale Grubu Şirketleri Yönetim Kurulu Başkanı İbrahim Bodur, 30 basamak yükselerek 4.7 trilyon liralık vergi ile üçüncü oldu. 
     Koç ailesinin en büyüğü Semahat Sevim Arsel, 4.6 trilyon liralık vergi ile listede dördüncü sırada yer aldı. 
     Park Holding Başkanı Turgay Ciner 3 trilyon lira ile 5., Koç ailesinden Suna Kıraç 2.9 trilyon lira ile 6. oldu. 
     Enka Onursal Başkanı Şarık Tara, 2.8 trilyon lira vergi ile 7. olarak ilk 10'a adını yazdırdı. 
     Genç Parti Başkanı Cem Cengiz Uzan ise tahakkuk eden 2.6 trilyon liralık vergi ile İstanbul'da en fazla gelir vergisi ödeyecek 8. kişi oldu. Uzan, bir önceki yıl 44. sıradaydı. 
     9. sıradaki Ülker Grubu İcra Kurulu Başkanı Murat Ülker, 2.6 trilyon lira ödeyecek. 10. sırada ise 2.5 trilyon lira ile bazı çimento şirketlerinde hissesi bulunan İsmail Tarman bulunuyor. 
     Koç Holding Başkanı Mustafa Vehbi Koç 1.7 trilyon liralık tahakkuk eden vergi ile 20. sırada, Koç Holding CEO'su Fevzi Bülend Özaydınlı, 1.4 trilyon liralık vergi ile 34. sırada yer aldı. 
     
     HÜLYA AVŞAR 

     Ünlü sanatçı Hülya Avşar, 1.2 trilyon liralık vergi ile 44. sıradan girdiği ilk 100'de, birçok ünlü işadamını geride bıraktı. Genel sıralamada Mehmet Ali Erbil, Avşar'dan yaklaşık 24 milyar lira daha düşük olan 1.2 trilyon lira ile 46., Cem Yılmaz, 897.9 milyar lira ile 70., gazino işletmecisi Fahrettin Aslan 916.4 milyar lira ile 68. oldu. 
     Vefat eden Matild Manukyan'ın oğlu genelev işletmecisi Kerope Çilingir, 740.6 milyar lira ile 2003 yılı vergi rekortmen listesine de girdi. 
     Yalçın Sabancı, Şevket Sabancı, Suzan Sabancı Dinçer, Demir Sabancı, Çiğdem Sabancı Bilen, Sevil Sabancı, Demet Çetindoğan, Ömer Sabancı, Ali İsmail Sabancı, Dilek Sabancı, Emine Kamışlı ve Mehmet Sabancı, 13 ila 74 arasındaki sıralardan listeye giren Sabancı ailesi üyeleri oldular. 
     İşadamları Ömer Dinçkök, Ali Raif Dinçkök, İnan Kıraç, Sinan Tara, işkadını Sema Cıngıllıoğlu, Tekfen'in ortakları Ali Nihat Gökyiğit, Necati Akçağlılar ve Feyyaz Berker, avukat Hüseyin Derin Yarsuvat, mali müşavir Şaban Erdikler de listede yer alıyorlar. 

     
</TEXT>
</DOC>
