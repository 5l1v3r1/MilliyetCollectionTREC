<DOC>
<DOCNO> 205156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/29/son/sonspo06.html </URL>
<DATE> 2003/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray cezakolik oldu İşte ceza dosyası... 
</HEADLINE>
<TEXT>

     Birinci Süper Futbol Ligi'nde 2003-2004 sezonunun ilk yarısında, ligdeki 18 takımın tamamı, oyuncu, teknik adam, yönetici ve kulüp olarak toplam 88 kez Profesyonel Futbol Disiplin Kurulu'na PFDK sevkedildi. 
     Kurulun bugüne dek yaptığı ve sezon öncesi hazırlık maçlarını da görüştüğü 45 toplantıda, Galatasaray Kulübü ile ilgili dosyalar toplam 13 kez kurul gündemine gelirken, sarı-kırmızılılar en fazla dosyası kurula giden, Fenerbahçe de toplam 10 milyar lirayla en fazla para cezası alan kulüp oldu. 
     İlk yarıda PFDK'ya sevkedilmeyen kulüp kalmazken Malatyaspor, 1 kereyle kurula en az sevkedilen takım oldu. 
     
     EN ÇOK OYUNCUSU CEZA ALAN KULÜP 
     Galatasaray, 4 futbolcuyla en fazla oyuncusu ceza alan kulüp oldu. Sarı-kırmızılılarda, Hasan Şaş, Ayhan ve Volkan 1'er, Murat Erdoğan ise 2 maç ceza aldı. 
     Futbolcuları en uzun süreli ceza alan kulüp olan Çaykur Rizespor'da da Şener'e 3, Ali Eren'e 2 kerede toplam 8, Kürşat'a da 2 kerede toplam 4 maç ceza verildi. 
     Beşiktaş'ta yalnızca Serdar Topraktepe 1, Fenerbahçe'de de Servet 2 maçla cezalandırıldı. 
     
     SAHA KAPATMA 
     İlk yarıda kurul, 5 takıma saha kapatma, 1 takıma da seyircisiz oynama cezası verdi. 
     Bu bölümde Denizlispor, Fenerbahçe, Samsunspor, Beşiktaş ve Galatasaray 1'er maç saha kapatma cezaları alırlarken, Çaykur Rizespor da 1 maçını seyircisiz oynadı. 
     
     EN AĞIR CEZA 
     Kurul, bu sezon ilk yarıda yaptığı toplantılar içinde en ağır cezayı geçen sezon olduğu gibi yine Zonguldakspor Kulübü'ne verdi. 
     Yeni Kırşehirspor maçında çıkan olaylar nedeniyle kulüp başkanı Erdoğan Demir, yöneticilerden Fevzi Şen, malzemeci Gökhan Yavuz ile Zonguldak İl Temsilcisi Abdullah Işıldak, 1'er yıl hak mahrumiyeti cezası aldı. 
     Futbolcular içinde de Güngören Belediyesporlu Ali Turan, 6 maçla cezalandırıldı. 
     Birinci Süper Futbol Ligi'nin ilk bölümünün ceza dosyası ise şöyle 
     ADANASPOR 3 kez sevkedildi. Kulüp 1.5 milyar lira para cezası alırken, malzemeci Mehmet Yalnız 1.5 ay hak mahrumiyeti, Volkan Bekiroğlu da 2 maç oynamama cezası aldı. 
     AKÇAABAT SEBATSPOR 7 kez sevkedildi. Muzaffer ve Korhan 2'şer, Macit de 2 kerede toplam 5 maçla cezalandırıldı. Antrenör Suat Tekelioğlu'na 1 ay hak mahrumiyeti cezası verilirken, kulübe de 2 kerede toplam 3 milyar 250 milyon lira para cezası çıktı. 
     BEŞİKTAŞ 5 kez sevkedildi. Serdar Topraktepe 1 maç ceza alırken, kulübe 1 maç saha kapatma ve 2 kere de toplam 4 milyar lira para cezası, ayrıca 2 kez de ihtar verildi. 
     BURSASPOR 4 kez sevkedildi. Junior'a 3 maç ceza verildi. Ayrıca yöneticilerden Sinan Gür 1 ay hak mahrumiyeti, takım 1 milyar lirayla cezalandırılırken, kulüp 1 kez de ihtar aldı. 
     ÇAYKUR RİZESPOR 8 kez sevkedildi. Ali Eren 2 kerede toplam 8, Kürşat 2 kerede toplam 4, Şener de 3 maç ceza aldı. Ayrıca kulübe 1 maç seyircisiz oynamayla, 2 kerede toplam 3.5 milyar lira para cezası verilirken, yöneticilerden Resul Çolak'a da 3 ay hak mahrumiyeti cezası çıktı. 
     DENİZLİSPOR 2 kez sevkedildi. Kulüp, 2 kerede toplam 1.5 milyar lira para cezası alırken, 1 kez de ihtar verildi. 
     DİYARBAKIRSPOR 2 kez sevkedildi. Kulübe 1 kez ihtar verilirken, yöneticilerden İsmet Yılmaz da 15 gün hak mahrumiyeti cezası aldı. 
     ELAZIĞSPOR 6 kez sevkedildi. Ramazan 2, Bekir de 1 maç oynamama cezası alırken, teknik direktör Güvenç Kurtar 15 gün, antrenör Erhan Altın 20 gün, yöneticilerden Hacı Murat Yümlü de 1 ay hak mahrumiyetiyle cezalandırıldı. Kulübe de 2.5 milyar lira para cezası verildi. 
     FENERBAHÇE 5 kez sevkedildi. Servet, 2 maç oynamama cezası alırken, kulüp de 4 kerede toplam 10 milyar lira para ile 1 maç saha kapatmayla cezalandırıldı. 
     GALATASARAY 13 kez sevkedildi. Hasan Şaş, Ayhan ve Volkan 1'er, Murat Erdoğan da 2 maç ceza alırken, kurula dosyası 3 kez gelen teknik direktör Fatih Terim bunların 1'inde ceza almadı. Terim'e, diğer 2'sinde ise toplam 1.5 ay hak mahrumiyeti cezası verildi. Kulübe ise 6 kerede toplam 1 maç saha kapatma ve ihtar ile 6.5 milyar lira para cezası çıktı. 
     GAZİANTEPSPOR 3 kez sevkedildi. Nuri, 2 maç ceza alırken, kulübe de 2 kerede toplam 2 milyar lira para cezası verildi. 
     GENÇLERBİRLİĞİ 2 kez sevkedildi. Menajer Cem Onuk, 1 ay hak mahrumiyeti cezası alırken, kulübe de 1 kez ihtar çıktı. 
     İSTANBULSPOR 5 kez sevkedildi. Musa Kuş ve Yordanov 2'şer maç ceza aldı. Menajer Sinan Dinler'e 1 ay, doktor Mehmet Ünal'a da 20 gün hak mahrumiyeti cezası verilirken, kulüp de 2.5 milyar lira para cezasına çarptırıldı. 
     KONYASPOR 8 kez sevkedildi. Ogün 3, Ömer 1, Cem Karaca ise 2 maç oynamama cezası aldı. 1 kere ihtar verilen kulüp, 3 kerede toplam 3.5 milyar lira para cezası ödedi. Ayrıca antrenör Tolgay Kerimoğlu, 15 gün hak mahrumiyetiyle cezalandırıldı. 
     MALATYASPOR 1 kez sevkedildi. Kulübe 1 milyar lira para cezası verildi. 
     ANKARAGÜCÜ 2 kez sevkedildi. El Desouki 1 maç oynamama, kulüp de 750 milyon lira para cezası aldı. 
     SAMSUNSPOR 3 kez sevkedildi. Celil, 1 maçla cezalandırılırken, kulübe de 2 kerede toplam 2 milyar lira para ile 1 maç saha kapatma cezası verildi. 
     TRABZONSPOR 8 kez sevkedildi. Somers 1, Fatih Tekke 2 kerede toplam 6 maç ceza aldı. Eski teknik direktör Samet Aybaba'ya kurula 1 kez sevkedilmesine rağmen ceza çıkmazken, kulüp ise 4 kerede toplam 4.5 milyar lira para cezası ve ihtar aldı. 
     
</TEXT>
</DOC>
