<DOC>
<DOCNO> 217769 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/25/son/sonspo30.html </URL>
<DATE> 2004/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
TSYD'den Ahmet Çakar'a yapılan saldırıya sert kınama... 
</HEADLINE>
<TEXT>

     Türkiye Spor Yazarları Derneği TSYD Yönetim Kurulu, FIFA kokartlı eski hakem ve futbol yorumcusu Dr. Ahmet Çakar'a yapılan silahlı saldırıyı, yayınladığı bir bildiriyle kınadı. 
     TSYD Yönetim Kurulu imzasıyla yapılan açıklamada, şu görüşlere yer verildi 
     ''Eleştirileri keskin olan arkadaşlarımıza yapılan saldırılara bir yenisi eklendi. Hıncal Uluç ve Kaya Çilingiroğlu'na yapılan silahlı saldırılar halen hafızalarda iken, bu kez de Ahmet Çakar arabasına binerken kahpe bir tetikçinin kurşunlarına hedef oldu. 
     Sadece görevini yapan spor medyası çalışanlarının karşısına fikirleriyle çıkamayanlar, evrim geçirmemiş yöntemleriyle susturmaya çalışıyorlar. Nasıl daha önce başaramadılarsa, Ahmet Çakar'a doğrulttukları silah gürültüsü altında, yine kendileri kalacaklardır. 
     Spor yazarları, sonuna kadar Ahmet Çakar'ın fikirlerini özgürce açıklaması için arkasında duracaktır. 
     Çakar sağlığına kavuştuğunda, yine içimizden biri gibi kalacak, ona uzanan eller bizlerin sevgisi ile kırılacaktır. 
     Arkadaşımıza acil şifalar dilerken, güvenlik güçlerinden suçlu veya suçluları bir an önce yakalayıp cezalandırmalarını, tehdit altında görev yapmaya çalışan binlerce spor medyası mensubu adına bekliyoruz.'' 
     
</TEXT>
</DOC>
