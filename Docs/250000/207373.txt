<DOC>
<DOCNO> 207373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/08/son/sontur30.html </URL>
<DATE> 2004/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Bahçeli Fatih Terim görev üstlenirse bizi memnun etmiş olur 
</HEADLINE>
<TEXT>

     Milliyetçi Hareket Partisi MHP Genel Başkanı Devlet Bahçeli ''28 Mart yerel seçimleri, tüccar siyasetçilere, ver kurtul sat kurtulcu, teslimiyetçi bir anlayışa dur denilecek seçim olmalıdır'' dedi. 
     Afyon ve Sandıklı İlçesi'nde bazı açılışlarda bulunan Devlet Bahçeli Sandıklı Belediye Düğün Salonu'nda yaptığı konuşmada, AK Parti yönetiminin, ''kendine çeki düzen vermesi'' için milletçe uyarılması gerektiğini söyledi. 
     Bahçeli, gazetecilerin Galatasaray Teknik Direktörü Fatih Terim'e İstanbul Büyükşehir Belediye Başkanlığı için MHP'den teklif gidip gitmediği şeklindeki sorusu üzerine de şöyle dedi 
     ''Fatih Terim Bey çok değerli bir şahsiyettir. Türk milletine özellikle spor alanında büyük hizmetler sunmuş bir kişidir. Yüksek tecrübeye ve çok büyük bir toplum sevgisine sahip bir insandır. MHP'den böyle bir görevi üstlenmeyi düşünürse, bizi memnun etmiş olur, bize şeref verir.'' 
     
</TEXT>
</DOC>
