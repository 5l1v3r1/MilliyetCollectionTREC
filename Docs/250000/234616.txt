<DOC>
<DOCNO> 234616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/25/son/sondun17.html </URL>
<DATE> 2004/04/25/ </DATE>
<TIME> 12.35 </TIME>
<AUTHOR> Yorum Oku nbsp nbsp Yorum Yaz  </AUTHOR>
<HEADLINE>
Referandumlar Alman basınında Rumlar keçi gibi inatçı 
</HEADLINE>
<TEXT>

     Kıbrıs'ta dün yapılan referandumlardan Rum kesiminden ''hayır'' sonucunun çıkması, Alman basınında eleştirildi. 
     Der Tagesspiegel am Sonntag gazetesinin bir yorumunda, ''Kıbrıs'ın 1 Mayıs'ta birleşmiş olarak AB'ye girme ümitlerinin kaybolduğuna'' işaret ederek, ''Kıbrıs'ın birleşmesi güneydeki siyasi liderlerin dar görüşlülüğünden ve çoğu Rumun korkularından dolayı başarısız kaldı. Herhalde Türklere güvenmiyorlardı. Ancak Rumlar ve politikacıları hayırları için yüksek bir bedel ödeyecekler'' görüşü dile getirildi. 
     Uluslararası topluluğun bugüne kadar Rumlarla dayanışma gösterdiği ve KKTC'yi tanımadığı hatırlatılan yorumda, ''Rumlar artık bu sermayelerini kaybetti. Artık hiç kimse, Rumlar 'Türk işgalinden' ya da adanın 'bölünmüşlüğünden' şikayetçi olduklarında kendilerini dinlemeyecek. Sempati Kıbrıslı Türklere doğru kayıyor. AB bu durumda Kıbrıslı Türklere yönelik siyasi ve ekonomik izolasyonu hızlı şekilde sona erdirmeli. Kıbrıslı Türkler Rum 'hayır'ının rehinesi olarak kalmamalı'' denildi. 
     Focus dergisinin internet sayfasında ''Tüm dünyada hayal kırıklığı'' başlığıyla verilen haberde de, ''AB ve ABD'nin Kıbrıs'ın birleşmesinin gerçekleşmemesinden duydukları üzüntüyü dile getirdikleri, AB Komisyonu'nun genişlemesinden sorumlu üyesi Günter Verheugen'in Alman 1. televizyonuna yaptığı açıklamada, 'Siyasi zarar çok büyük' şeklinde konuştuğu'' belirtildi. 
     
     KIBRIS BÖLÜNMÜŞ KALIYOR 

     Alman Haber Ajansı DPA da, Rumların ''keçi gibi inatçı'', genelde muhafazakar olduklarını ve Kıbrıs'ın birleşmesi durumunda daha fazla vergi ödemekten de endişe ettiklerini bildirdi. 
     Berliner Morgenpost gazetesi, ''Kıbrıs bölünmüş kalıyor'' başlığıyla verdiği haberde, ''Rumların BM planını reddetmelerinden sonra Türkiye'nin KKTC'ye yönelik ambargonun kaldırılmasını talep ettiğini'' kaydetti. 
     Welt am Sonntag gazetesi de, ''Kıbrıs'ın yeniden birleşmesi başarısız oldu'' başlığıyla verdiği haberde, ''Rumların yaklaşık yüzde 75'inin birleşmeye 'hayır', Kıbrıslı Türklerin ise yaklaşık yüzde 60'ının 'evet' dediği'' hatırlatıldı. 
     
</TEXT>
</DOC>
