<DOC>
<DOCNO> 240533 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/16/son/sonspo33.html </URL>
<DATE> 2004/05/16/ </DATE>
<TIME> 20.12 </TIME>
<AUTHOR>  </AUTHOR>
<HEADLINE>
A Milli Futbol Takımı İstanbul'da toplandı... 
</HEADLINE>
<TEXT>

     Avustralya ve Güney Kore ile özel maçlar yapacak olan A Milli Futbol Takımı, İstanbul'da kampa girdi. 
     Milliler, Polat Rennaissance Oteli'nde toplanırken, milli takım menajeri Can Çobanoğlu, Ümit Davala'nın sakatlığının bulunduğunu, bu nedenle de Gençlerbirliği'nden Ali Tandoğan'ı kadroya aldıklarını açıkladı. Ümit Davala'nın sakatlığına karşın kadrodan henüz çıkartılmadığını belirten Çobanoğlu, bu futbolcunun durumunun yarın belli olacağını söyledi. 
     Çobanoğlu, Yıldıray ve Hamit'in Almanya'dan Sydney'e geçeceğini belirtirken, yarın öğleden sonra İstanbul'a gelecek olan Nihat'ın da takımdan ayrı bir uçakla Avustralya'ya ulaşacağını bildirdi. 
     Şampiyonluk kutlama törenlerine katılacak olan Fenerbahçeli futbolcuların geç saatte kampa katılacağını ifade eden Çobanoğlu, ailesi İstanbul'da bulunan oyuncuların geceyi evlerinde geçirmelerine izin verdiklerini anlattı. 
     
     ÖNDER ''ÇOK MUTLUYUM'' 
     Belçika'nın Standart Liege takımında forma giyen ve daha önce Belçika Ümit Milli Takımı formasını giyen gurbetçi Önder Turacı, Türk Milli Takımı'na çağrılmaktan dolayı çok mutlu olduğunu söyledi. 
     Belçika'da doğup büyüdüğünü anlatan Önder, ''Ancak ben her zaman kendi devletimin milli formasını giymek istedim. Bir şans doğdu, mutluyum. Daha uzun yıllar milli takımda olmayı hedefliyorum. Belçika Milli Takımı'nın hocası benim yerime ligde sadece 5 maç forma giyen bir futbolcuyu çağırınca, medya ona benim oynamam için baskı yaptı. Ben ise tercihimi zaten yapmıştım'' diye konuştu. 
     Önder, birçok transfer önerisi aldığını kaydederek, ''Galatasaray, kulübümle görüşmüş. Şu an en yakın onlar gözüküyor. Ancak benimle konuşmadılar'' dedi. 
     
     GOL KRALI ZAFER ''BEŞİKTAŞ BONSERVİSİMİ ALMIŞ'' 
     Birinci Süper Futbol Ligi'nin 2003-2004 sezonunda gol kralı olan Konyasporlu Zafer Biryol, Beşiktaş'ın kulübüyle görüşerek bonservisini aldığını açıkladı. 
     Zafer, Beşiktaş ile bir transfer görüşmesi yapmadığını dile getirirken, ''Beşiktaş Kulübü Yönetim Kurulu'nun bonservisimi aldığını biliyorum. Ben menajerime yetkiyi bıraktım, milli takımda bulunduğum sürede kendisi görüşmeleri yapacak. Umarım olur, tabii ki Beşiktaş formasını giymek isterim'' diye konuştu. 
     Zafer, Türkiye Ligi'ni gol kralı olarak tamamlamaktan dolayı gurur duyduğunu sözlerine ekledi. 
     Gençlerbirliği'nden Fenerbahçe'ye geçen Serkan Balcı da sarı-lacivertli takıma transfer olduğuna sevindiğini anlatarak, ''Fenerbahçe cumhuriyetinde forma giymekten dolayı mutluyum'' dedi. 
     Transferin gözde isimlerinden Murat Hacıoğlu ise transferde yetkiyi menajerine verdiğini ve önerilerin bulunduğunu ifade ederek, milli takım kampından döndüğünde kararını vereceğini kaydetti. 
     Öte yandan Milli Takımlar Teknik Direktörü Ersun Yanal, yarın bir basın toplantısı düzenyecek ve ardından milliler, Sydney'e hareket edecek. 
     
</TEXT>
</DOC>
