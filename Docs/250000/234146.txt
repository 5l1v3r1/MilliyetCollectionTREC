<DOC>
<DOCNO> 234146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/23/son/soneko15.html </URL>
<DATE> 2004/04/23/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Greyfurtun fiyatı 100 bin liraya düştü, üreticinin umudu tükendi 
</HEADLINE>
<TEXT>

     Adana Çiftçiler Birliği Başkanı Cumali Doğru, teşvikteki gecikme nedeniyle üretilen greyfurtun önemli bölümünün ağaçlarda çürüdüğünü söyledi. 
     Doğru, Başbakan Recep Tayyip Erdoğan'ın Şubat ayındaki Adana ziyareti sırasında greyfurt ihracatında 30 dolar olan teşviğin 75 dolara çıkması konusunda talimat verdiğini, ancak 3 aydır sonuç alamadıklarını kaydetti. 
     Adana'da greyfurt rekoltesinin 100 bin ton olduğunu, bunun ton başına sağlanan 30 dolar teşvik primiyle mevsim başında 50 bin tonunun ihraç edildiğini belirten Doğru, satıştan 23.5 milyon dolar girdi sağlandığını bildirdi. 
     Sezon geçince greyfurtta kalite kayıplarının yaşandığına dikkat çeken Doğru, şunları söyledi 
     ''Bürokratik engellerden dolayı greyfurt üreticisi bu sezon mağdur edildi. Şayet teşvik primi gününde uygulansaydı çiftçi ürününü değerlendirdiği gibi, ülkemize de düşen piyasa fiyatlarına rağmen 18 milyon dolar döviz girecekti. Greyfurtları ihraç ettiğimiz günlerde, Avrupa ve dünya piyasalarına Florida Greyfurt'u çıkınca üretici 30 dolardan 75 dolara çıkarılacak teşviğe güvenerek beklemeye başladı. Çünkü dünya fiyatları ton başına 445 dolardan 355 dolara düşmüştü. Teşviğin 15 Mart ile 30 Nisan arasında verileceği belirtildi. Devlet Planlama Teşkilatı DPT bile 2 ayda görüş bildirdi. Şu anda halen imzada. Zaten bir hafta süre kaldı. Umut kalmadı, greyfurtlar çürümeye terk edildi.'' Bu arada, kentte çuvallar halinde satışa sunulan greyfurdun perakende kilo fiyatı 100 bin liraya kadar düştü. 
     
</TEXT>
</DOC>
