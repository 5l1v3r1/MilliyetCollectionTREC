<DOC>
<DOCNO> 231097 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/son/sontur41.html </URL>
<DATE> 2004/04/13/ </DATE>
<TIME> 18.45 </TIME>
<AUTHOR>  </AUTHOR>
<HEADLINE>
Ankara'da YÖK'ü protesto eylemi yapmak isteyen 71 kişi gözaltına alındı 
</HEADLINE>
<TEXT>

     Ankara'da dün YÖK'ü protesto amacıyla Kızılay'a yürümek isterken gözaltına alınan 71 kişiden yaşları 18'in altında olan 19'u Çocuk Suçları Bürosu tarafından serbest bırakıldı, biri avukat 52 kişi, 3 yıla kadar hapis istemiyle açılan davada hakim karşısına çıktı. 
     Cebeci'de dün gözaltına alınanlar, bugün Ankara Adliye Sarayı'na getirildikleri sırada YÖK karşıtı sloganlar attılar. Yaşları 18'in üstünde olanların sorgusu Basın Savcısı Metin Sezgin, 18 yaşın altında olanların ise Çocuk Suçları Savcılık Bürosu tarafından yapıldı. 
     Araya öğle tatilinin girmesi nedeniyle, göstericiler, adliye otoparkının arkasındaki top sahasında polis otobüslerinde bekletildi. Gözaltındakilerin tekrar adliyeye getirilişleri sırasında, öğrencilerle polis arasında zaman zaman itiş-kakış yaşandı. 
     Çocuk Suçları Bürosu'nda sorgulanan 19 kişi savcılık tarafından serbest bırakılırken, aralarında Ankara Barosu avukatı Remziye Gökçe Yıldırım'ın da bulunduğu 52 kişi hakkında Toplantı ve Gösteri Yürüyüşleri Kanunu'na muhalefet ettikleri gerekçesiyle dava açıldı. 
     Ankara 2. Asliye Ceza Mahkemesi'nde görülen davanın ilk duruşmasında, sanıklar suçlamaları kabul etmediler ve polislerin kendilerine kötü muamelede bulunduğunu ileri sürdüler. 
     Duruşma, dünkü gösterinin video bant görüntülerinin çözümünün yapılması ve diğer eksikliklerin tamamlanması için ertelendi. 
     Ankara 2. Asliye Ceza Mahkemesi'nde yargılanan 52 kişi hakkında, 2911 sayılı Toplantı ve Gösteri Yürüyüşleri Kanunu'nun 32. maddesinin birinci fıkrası uyarınca 1 yıl 6'şar aydan 3'er yıla kadar hapis cezası talep ediliyor. 
     
</TEXT>
</DOC>
