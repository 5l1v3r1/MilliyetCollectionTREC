<DOC>
<DOCNO> 211699 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/28/son/soneko04.html </URL>
<DATE> 2004/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
TL'den altı sıfır atılmasının olası etkileri neler 
</HEADLINE>
<TEXT>

     Türk Lirası'ndan 6 sıfır atılması ile yıllar sonra ''kuruş''lu günlere yeniden dönülecek olmasının sıkıntı yaratabileceği bildirildi. 
     Çukurova Üniversitesi İktisadi ve İdari Bilimler Fakültesi Öğretim Üyesi Prof. Dr. Muammer Tekeoğlu, eski günleri anarken adı geçen kuruşun, yeniden ekonomik hayatın bir parçası haline gelecek olmasının vatandaşta adaptasyon zorluğu doğurabileceğini söyledi. 
     Özellikle, kuruşlu dönemlere şahit olmamış, gençler ve çocukların, yeni sisteme alışmakta zorlanabileceğini kaydeden Tekeoğlu, ''Liradan 6 sıfır atılması ile piyasaya girecek kuruş, sorunlara neden olabilir. Kuruş ile özellikle yeni tanışacakların adaptasyon sorunu yaşamamaları için liradan 3 sıfır atılması gerekirdi'' dedi. 
     Türk Lirası'ndan sıfır atılmasının zorunlu bir adım olduğunu, ancak bunun sorunsuz şekilde düzenlenmesi gerektiğini ifade eden Tekeoğlu, ''Özellikle yabancı ülkelerden Türkiye'ye gelenler için bol sıfırlı Türk Lirası ile karşılaşmak oldukça şaşırtıcı oluyor. Kendi paraları ile karşılaştırma yapmakta zorlanıyorlar. Yeni Türk Lirası dünyaya uyum açısından önemli bir adım olabilir. Ancak, yalnızca liranın kullanılması daha yararlı olur'' şeklinde konuştu. 
     
     FAKİRLEŞME DUYGUSUNU DOĞURABİLİR 
     Tekeoğlu, gelirinden 6 sıfır eksilen vatandaşın psikolojik olarak karamsarlığa kapılabileceğini de belirterek, şöyle devam etti 
     ''Türk Lirası'ndan 6 sıfırı sildiğiniz zaman sanki fiyatlar ucuzlamış gibi gelebilir. Ama bunun yanında vatandaş, gelirinin de azaldığı hissine kapılacaktır. 600 milyon lira geliri olan bir kişiye, artık 600 Yeni Türk Lirası alacaksın dendiğinde, fakirleştiğini düşünebilir ve kendini kötü hissedebilir. Bu noktada endişelerimiz var.'' 
     
</TEXT>
</DOC>
