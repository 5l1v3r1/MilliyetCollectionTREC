<DOC>
<DOCNO> 223755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/19/son/soneko29.html </URL>
<DATE> 2004/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Opet Genel Müdürü Erkut Akaryakıtta serbest fiyat bu yıl olabilir 
</HEADLINE>
<TEXT>

     Akaryakıt dağıtım sektörünün büyükleri arasında yer alan ve Koç Holding iştiraki olan Opet'in Genel Müdürü Yavuz Erkut, piyasadan gelen baskılar nedeniyle 2005 yılı başı için planlanan serbest fiyat sisteminin erkene alınabileceğini söyledi. 
     Petrol piyasasını düzenleyen ve geçen yılın son günlerinde yürürlüğe giren yeni yasaya göre, ilgili yönetmeliklerin bu yıl ortasına kadar tamamlanmasının ve 6 aylık bir geçis döneminin ardından gelecek yılın başından itibaren akaryakıt fiyatları ve ithalati serbest olacak. 
     Erkut, bugün 200 istasyonunda satışına başladıkları Türkiye'de ilk "98 oktan kurşunsuz benzin"in tanıtımı amacıyla düzenlenen basın toplantısında, maliyetinin mevcut 95 oktan benzinden yüksek olmasına karşın 98 oktan benzini de aynı fiyattan satacaklarını söyledi. 
     Halen yürürlükte olan mevzuata göre farklı oktanlı kursunsuz benzinlerin farklı fiyattan satılamadığına dikkat çeken Erkut, "Piyasa önden koşuyor ancak tüketici ve piyasanın talebi de dikkate alınarak yayınlanacak yeni yönetmeliklerle yapılacak düzenlemeler ile serbest fiyat uygulaması 1 Ocak tarihinden öne çekilebilir" dedi. 
     Opet'in İzmit, İzmir ve Mersin'deki özel depolarına yaptığı ithalatla sağlanan yüksek oktanlı ürün ile şirket benzin satışlarında yüzde 25 artış hedefliyor. Erkut, 98 oktanlı benzinde talebin yüksek olması durumunda depolarının artış hedeflerinin iki katını karşılayacak ölçüde olduğunu söyledi. 
     Erkut bir soru üzerine de, 98 oktanlı benzine talebin artması ve diğer dağıtım şirketlerine yaygınlaşması durumunda, Tüpraş'ın da bu tür benzini üretmeye başlayabileceğini söyledi. 

REUTERS 
     
</TEXT>
</DOC>
