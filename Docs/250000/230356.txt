<DOC>
<DOCNO> 230356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/11/yazar/guclu.html </URL>
<DATE> 2004/04/11/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Zorunlu eğitim 11 yıla çıkacakmış 
</HEADLINE>
<TEXT>

   
   Milli Eğitim Bakanlığı, adeta proje panayırına döndü. Hemen her gün yeni bir proje açıklanıyor. Son projeleri zorunlu temel eğitimin 11 yıla çıkarılacağı yönünde. Oysa hep 12 yıl hesabı yapılıyordu. Niye 11 yıl onun bile açıklaması yok. 
   Dahası, 11 yıllık zorunlu temel eğitime, gelecek yıl geçiliyormuş inşallah diyoruz. Çünkü eğitimin geleceği, inşallaha ve maşallaha kaldı. ÖSS ve YÖK dahil daha önceki projelerden hangisi hayata geçti ki bu geçecek Umarım yanılan ben olurum. Umarım 11, 12 yıllık zorunlu temel eğitime hemen geçilir. 
   Böyle bir projenin hayata geçme ihtimalini görürsek, elbette detaylarını da uzun uzadıya tartışırız. Ama gelin önce bir başka projeye göz atalım. 
   Hatırlayacaksınız, geçen yıl ilköğretim okullarında bedava ders kitabı uygulaması başlatıldı. Gelecek öğretim yılından itibaren de ders kitaplarının içerik ve kalite açısından tümü ile değiştirileceği duyuruldu. 
   Gelinen son nokta ne Gelin bunu da işin erbabından öğrenelim. Aygören Dirim, daha önce Yayıncılar Birliği Başkanlığı da yapan deneyimli bir yayıncı. Gelişmelerin tam göbeğinde ve söz onda. Mektubunu birlikte okuyalım 
   Sayın Güçlü, 
   Hani piyasadaki ders kitapları kötüydü, kalitesizdi 
   Hani ciltli, kaliteli yenileri hazırlanıp ödünç verilecekti 
   Hani müfredat programları yeniden yapılacaktı 
   1. Hiçbiri gerçekleşmedi. Geçen yıl alınan kitaplar çöpe atılacak. Aynı kitaplar yeniden satın alınacak. İhale açıklanmış bile. Hem yeni kitap yapacağız diye yeni kitap hazırlanmasını önleyeceksin, sonra da olmadı, yapamadık diye beğenmediğin kitapları satın alıp, hasbelkader ders kitabı yayımlamış olan bazı yayıncılara trilyonları paylaştıracaksın. Üstelik bu yıl birçok kitabın 5 yıllık süresi dolduğu için bu yıl pastayı daha az sayıda yayınevine paylaştıracaksın. Çöplükte bir dilim ekmek bulmak uğruna araba altında kalan çocuğu görmezden gelip zengin fakir demeden tüm ailelere kitabı parasız vererek popülizmi sürdüreceksin. 
   'Bedava sirke baldan tatlıdır' diyerek sizin, bizim gibi birkaç kişinin dışında bu uygulamaya ses çıkarmayan kesimlere ne söyleyeceğimi bilemiyorum. Özelleştirme konusunda en önde koşan Ticaret Odaları, kitapçı esnafının ölümünün neden farkında değiller 
   2. Bakanlık yeni bir Ders Kitapları Yönetmeliği çıkardı. Sanırım edindiniz. Bu yönetmeliğin koşullarını hiçbir yayınevi yerine getiremez. Kimse bu yatırımı yapamaz. Bu da demek oluyor ki yeniden eski kitaplar satın alınacaktır. Yıllarını bu işe vermiş köklü yayınevleri ile birkaç ders kitabı yayımlamış yayınevleri arasında önemli bir haksız rekabet söz konusudur. 
   Hükümet, bu parasız kitap işinden vazgeçmelidir. İhtiyacı olana verilmek üzere okullara ödenek göndermeli ve her okul kendi kitabını kendi almalıdır. 
   Bakanlık, çerçeve programlar hazırlayarak yazarı ve yayıncıyı iyi kitap hazırlamaya yönlendirmelidir. Yoksa yayınevinin büyüklüğü şu kadar olan, şu kadar personel çalıştıran ders kitabı hazırlayabilir gibi koşullarla iyi kitap hazırlanamaz. Bu, işi yokuşa sürmektir veya arkasında başka hesaplar aranması gerekir... 
   Evet, Dirim'in söyledikleri bunlar. Eminim ki bakanlığın da bu konuda söyleyecek sözü vardır. Onları da daha sonraki yazılarımızda dile getireceğiz... 
   Özetin özeti Milli Eğitim Bakanı Çelik'in olağanüstü bir enerjisi ve yeni projeler üretme tutkusu var. Ama maalesef yeni projeler üretmekten eskilerini hayata geçiremiyor. Bu sorunu çözerse, iz bırakır... 
   
      
   
   
</TEXT>
</DOC>
