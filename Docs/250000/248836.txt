<DOC>
<DOCNO> 248836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/17/son/sonyas06.html </URL>
<DATE> 2004/06/17/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Şöhretlere nazar değdi .. 
</HEADLINE>
<TEXT>

     Sinema ve müzik dünyasının ünlülerine bu aralar nazar değdi. Sağlık sorunlarıyla boğuşan yıldızlar, film ve müzik çalışmalarına ara verdi. 
     Internetteki ''starnews'' sitesinin haberine göre, sağlığı bozulan ve kötü günler yaşayan ünlülerin başında Britney Spears geliyor. 
     Çok kötü bir hafta geçiren Spears, Avrupa turnesi esnasında hızla kilo aldığını fark etti. Dublin'de verdiği konser sonrasında da U2'nun efsane solisti Bono Vox ve çocuklarını kapris yaparak kulise almayan Spears, bunun bedelini de İngiliz basınının öfke oklarına hedef olarak ödedi. 
     Son olarak da ''Outrageous'' adlı klibin çekimleri sırasında Snopp Dogg ile dans ederken dizini inciten Spears, bıçak altına yattı. Dizlik takmak zorunda kalan ve 2 ay dinlenmesi istenen Spears, Amerika turnesini iptal etti. 
     
     BEN AFFLECK DE SIKINTILI 

     Sinemanın Oscarlı aktörü Ben Affleck'e de nazar değdi. Londra'da katılacağı ''Jersey Girl'' filminin prömiyeri öncesinde fenalaşan oyuncu, hastaneye kaldırıldı. Sanatçı, buradaki tedavisinin ardından Boston'daki evinde dinlenmek üzere taburcu edildi. 
     İyileştiği düşüncesiyle gündelik yaşamına devam eden Affleck, bu sırada iki kötü haber aldı. Eski nişanlısı Jennifer Lopez'in Marc Anthony ile gizlice evlendiğini öğrenen Affleck, eski göz ağrısının bu davranışına içerledi. 
     Bu kötü günlerinde tanıştığı yeni kız arkadaşı Enza Sambataro'nun da hırsızlıktan sabıkalı olduğunu öğrenen oyuncu, bu yeni haberle sarsıldı. Özel hayatındaki sorunlarla boğuşurken sağlığına dikkat etmeyen Affleck'in bronşitinin tekrarladığı ve oyuncunun yeniden hastaneye yatırılacağı bildirildi. 
     
     MADONNA DA HASTA 

     Pop müziğin 45'lik kraliçesi Madonna da bu aralar oldukça hasta. Yaşına göre çok iyi bir fiziğe sahip olan Madonna'nın, sağlığına dikkat etmeden sahneye çıkması ise endişe yaratıyor. 
     Dünya turnesi kapsamındaki ilk konseri öncesinde bayıldığı ifade edilen Madonna, hayranlarını telaşlandırırken, kendisi de sağlığının iyi olmadığını kabul etti. Konserden önce midesinin bulandığını ama aslında sağlığının bozuk olduğunu ifade eden Madonna, ''Kendimi süper kadın zannettim. Ama fark ettim ki değilim. Yapamıyorum. İyi bir performans sergileyemedim'' açıklamasında bulundu. 
     Yeni konserlere hazırlanan şarkıcının sağlık sorunlarının sürdüğü ve dikkatli olmaması halinde daha yatağa düşebileceği kaydedildi. 

     
</TEXT>
</DOC>
