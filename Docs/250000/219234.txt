<DOC>
<DOCNO> 219234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/02/son/soneko34.html </URL>
<DATE> 2004/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
SPK Başkanı İpotek piyasası kira öder gibi konut sahibi yapacak 
</HEADLINE>
<TEXT>

     Sermaye Piyasası Kurulu SPK Başkanı Doğan Cansızlar, Türkiye'de ekonomideki iyileşmeye paralel olarak kurulma çalışmalarını başlattıkları gayrimenkul finansmanına yönelik ipotek piyasasının Mortgage Market kira öder gibi konut sahibi olmayı sağlayacağını bildirdi. 
     Cansızlar, Ekonomi Zirvesi'nde yaptığı konuşmada, özellikle son 3 yıldır kriz ortamına rağmen yapılan düzenlemelerle sermaye piyasalarının adeta sil baştan yeniden yapılandırıldığını, teknoloji ve hukuki altyapısının yeniden düzenlendiğini belirtti. 
     Bu çerçevede bugüne kadar 80'ne yakın düzenleme yapıldığına değinen Cansızlar, ''Yaşanan kriz döneminde atılan doğru adımlar ve sektörün de özverili çalışmalarıyla sermaye piyasası gemisi fırtınalı denizlerden sakin ve güvenli sulara hasarsız olarak getirilmiştir'' dedi. 
     Uluslararası muhasebe standartları ve denetim esasları alanındaki çalışmalara da değinen Cansızlar, 2003 yılında sermaye piyasalara yönelik kurumsal yönetim ilkelerini yayınladıklarını anımsattı. 
     Doğan Cansızlar, bu ilkelerin uygulanmasını teşvik etmek amacıyla derecelendirme kuruluşlarının vereceği notlara göre ilkelere uyan borsa şirketlerine yönelik İMKB bünyesinde ayrı bir endeks oluşturulmasına yönelik çalışmaların sürdürüldüğünü bildirdi. 
     
     ÖZELLEŞTİRİLECEK KİT'LERE KURUMSAL YÖNETİM 
     Kurumsal yönetim ilkelerinin özelleştirme kapsamındaki KİT'ler için büyük önem arz ettiğini vurgulayan Cansızlar, ''1986'dan bugüne kadar geçen sürede özelleştirmelerde istenilen sonuçların alınamamasının altında özelleştirilmek istenen kurumlarda yerleşik bir kurumsal yönetim anlayışının olmaması yatmaktadır'' dedi. 
     Söz konusu ilkelerin özelleştirilecek KİT'lerce uygulanmasının bu şirketleri daha verimli, şeffaf ve etkin hale getireceğini belirten Cansızlar, ilkeleri uygulayan KİT'lerin İMKB bünyesinde oluşturulacak endekse dahil olması sonucunda yerli ve yabancı yatırımcıların bu şirketlere ilgisinin artacağını söyledi. 
     Cansızlar, yapılan bir araştırmanın bu ilkeleri uygulayan şirketlerin diğer şirketlere göre yüzde 30 daha değerli olduğunun ortaya çıktığını söyledi. 
     SPK Başkanı Cansızlar, ''İlkelerin uygulanmasıyla hem daha fazla sayıdaki KİT daha kolay özelleştirilecek, hem özelleştirme sonucu şirket bazında daha çok gelir elde edilecek, hem de özelleştirme çalışmalarının seyri değişecektir'' dedi. 
     KOBİ'lere yönelik yeni bir piyasa oluşturulması yönündeki hukuki altyapının tamamlandığını belirten Cansızlar, bu sayede KOBİ'lerin İMKB'ye gelmesinin sağlanacağını kaydetti. 
     Cansızlar, ''Çünkü, İMKB dünyanın her yerinde olduğu gibi bir büyük prestij yeri olmak zorunda. Aksi halde, tamamen küçük şirketlerin olduğu bir piyasaya ya da borsaya gerek dünya standartlarında, gerekse Türkiye açısından pek olumlu bakılmaz'' diye konuştu. 
     
     İPOTEK PİYASASI SİSTEMİ 
     Doğan Cansızlar, yıllardır Türkiye'de yaşanan yüksek enflasyon ortamı dolayısıyla gayrimenkul piyasasının ülke ekonomisi içindeki en önemli sektörlerden biri olmasına rağmen etkin çalışan bir ipotek piyasasının kurulamadığını ifade etti. 
     Cansızlar, ''Ekonomideki iyileşmeye paralel olarak Türkiye'de gayrimenkul finansmanına yönelik ipotek piyasası sisteminin kurulmasıyla ilgili çalışmalarını başlattık. Bu kurumsal yatırımlar açısından önemle üzerinde durduğumuz bir sistemdir'' diye konuştu. 
     Türkiye'de her yıl yaklaşık 300 bin adet yeni konuta ihtiyaç duyulduğunu, tasarrufların yüzde 60'dan büyük bir oranının gayrimenkul sektörüne yatırıldığını kaydeden Cansızlar, şöyle devam etti 
     ''Buna rağmen ülkemizdeki ipotek kredileri diğer ülkelerle kıyaslandığında çok düşük kalmaktadır. Aslında ipotek kredileri toplam kredi hacminin sadece yüzde 1'lik kısmını oluşturmaktadır. 2002'de ipoteğe dayalı borçlanma 320 milyon dolar olmuş ve gayrimenkul finansmanının sadece yüzde 3'lük kısmı finansal piyasalar aracılığıyla gerçekleştirilmiştir. Türkiye'de kurulması planlanan piyasanın organizasyonunun gelişmiş ülkelerdeki piyasalarla benzer yapıda olması planlanmaktadır. Bu çerçevede ipoteğe dayalı menkul kıymetler ve kamuyu aydınlatma kuralları detaylı şekilde düzenlenecek, ipotek kredileri yeniden tasarlanacaktır. Bunun yanı sıra uluslararası standartlara uyum sağlanmasına yönelik olarak gayrimenkul değerlemesine ilişkin standartlar da yeniden düzenlenecektir.'' Cansızlar, ipotek piyasasının Türkiye'de de kira öder gibi konut sahibi olmayı sağlayacağını kaydederek, sistemin desteklenmesine yönelik vergi teşviklerinin getirilmesi ve yürürlükteki gayrimenkul ile ipotek konularındaki yasal düzenlemelerin gözden geçirilmesi gerektiğini söyledi. 
     
</TEXT>
</DOC>
