<DOC>
<DOCNO> 202916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/18/son/sondun10.html </URL>
<DATE> 2003/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye, kitle imha silahlarını önleme grubunda... 
</HEADLINE>
<TEXT>

     Türkiye'nin, ABD tarafından oluşturulan kitle imha silahlarını önleme grubunda yer aldığı bildirildi. 
     New York Times gazetesinin haberine göre, gruba dahil olan 16 ülkenin askeri ve istihbarat yetkilileri, kitle imha silahları ve füze teknolojisinin yayılmasını engelleyecek önlemlerin belirlendiği müzakereleri tamamladılar. 
     ABD, Avustralya, Fransa, Almanya, İtalya, Japonya, Hollanda, Polonya, Portekiz, İspanya, İngiltere, Kanada, Danimarka, Norveç, Singapur ve Türkiye'den oluşan 16 ülkeye dahil olmamakla birlikte, Rusya ve Çin'in de programı destekleyeceğini bildirdiği ifade edildi. 
     Gazete, müzakerelere ABD adına Savunma Bakan Yardımcısı Paul Wolfowitz ile Ulusal Güvenlik Danışmanı Condoleeza Rice'ın katıldığını bildirdi. 
     
     TATBİKATLAR BAŞLIYOR 
     Gazeteye göre, kitle imha silahlarının yayılmasını engellemek amacıyla 2004 yılının başlarında 6 ayrı tatbikat yapılması kararlaştırıldı. Bu tatbikatların dördüne ABD, Fransa, Almanya ve Polonya, ikisine ise İtalya önderlik edecek. Manevralar, bu silahların deniz, hava ve karadan nakledilmesinin önlenmesi amacına yönelik olacak. Manevralara Türkiye'nin de katılacağı bildirildi. 
     Yetkililer hedefin, başta Kuzey Kore olmak üzere diğer kanunsuz devletlerin kitle imha silahları ve füze teknolojisini yaymasının önüne geçmek olduğunu belirttiler. 
     
     SURİYE VE İRAN FÜZE ALDI 
     Amerikan kaynaklarına göre, Kuzey Kore, Türkiye'nin komşuları olan Suriye ve İran'a füze sattı. Pyongyang hükümeti, ayrıca başka ülkeler nezdinde de satış için girişimlerde bulundu. 
     Bush yönetiminin, bir yandan bu satışları önlerken, diğer yandan Kuzey Kore'nin nükleer silah yapımı için gerek duyduğu malzemeyi ithal etmesini önlemeye çalıştığı bildiriliyor. 
     
</TEXT>
</DOC>
