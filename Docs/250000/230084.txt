<DOC>
<DOCNO> 230084 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/10/siyaset/siy05.html </URL>
<DATE> 2004/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Albright'tan lobi teklifi 
</HEADLINE>
<TEXT>

   UTKU ÇAKIRÖZER Ankara 

   
   ABD eski Dışişleri Bakanı Madeleine Albright, Dışişleri Bakanı Abdullah Gül'e Türkiye'nin ABD'de tanıtımına Albright Group isimli şirketler topluluğuyla yardımcı olabileceklerini bildirdi. İstanbul'da düzenlenen İslam Ülkeleri Demokrasi Kongresi'nin açılışı için Türkiye'ye gelen ABD'deki muhalefet partisi Demokrat Parti'nin önde gelen isimlerinden Albright, ziyaretine Ankara'da siyasetçilerle görüşerek başladı. Maliye ve Sağlık bakanlarının yanı sıra Gül'le de görüşen Albright'ın gündeminde Kıbrıs, AB, Irak ve Ortadoğu gibi dünya meseleleriyle birlikte "iş takibi" de yer aldı. Gül'le görüşmesinde Türkiye'nin tanıtımını gündeme getiren tecrübeli siyasetçi, "Türkiye'nin ABD'de daha iyi tanıtılması gerektiğini ve kendisinin bu konuda yardımcı olmaya hazır olduğunu" bildirdi. Albright kendisinin de yöneticisi olduğu "Albright Group" şirketinin ismini de vererek, Türkiye'nin lobi faaliyetini yürütebilecekleri sinyalini Gül'e aktardı. Albright, Sağlık Bakanı Recep Akdağ'dan da yabancı ilaç firmaları adına Türkiye'nin "veri korumaya" geçmesini istedi. 
   
   
   
</TEXT>
</DOC>
