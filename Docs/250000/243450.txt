<DOC>
<DOCNO> 243450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/28/siyaset/siy02.html </URL>
<DATE> 2004/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Kürtçeye Çerkezce dengesi 
</HEADLINE>
<TEXT>


Kürtçenin yanı sıra Çerkezce yayın yapmayı da planlayan TRT, dinleyici profili çalışması yapıyor 

EZELHAN ÜSTÜNKAYA Ankara 


Kamuoyunda Kürtçe yayın yönetmeliği olarak bilinen, "Türk vatandaşlarının günlük yaşamlarında kullandıkları farklı dil ve lehçelerde yapılacak yayınlar hakkında yönetmelik" kapsamında yayın kararı alan TRT, devletin hassasiyetleri nedeniyle, uygulamayı birden fazla lehçeyle hayata geçirecek. Altyapı çalışmaları tamamlandıktan sonra, Kürtçe dışında Çerkezce de gündeme gelecek. İçişleri'nin de, "Kürtçe ile birlikte Çerkezce yayına başlanması gerektiği" yönünde görüş bildirdiği belirtildi. Kurumda, TRT Kanunu'nun "yayın esaslarını" düzenleyen 5. maddesine ilişkin tartışma başladı. TRT Genel Müdürü Şenol Demiröz'ün, "Hukuk Müşavirliği'nin yayına geçilmesi konusunda engel bulmadığına" ilişkin açıklama yapmasına rağmen, müşavirliğin daha önce aksi yönde görüş bildirmesi sıkıntı yarattı. TRT, yönetmelikte öngörülen, dinleyici profili belirleme çalışmalarını da başlatacak. Çalışma sonucuna göre, hangi bölgelerde, hangi lehçede yayın yapılacağına karar verilecek. Bu arada, TRT Yayın Denetleme Başkanı Latif Okul, 8 - 10 gün içinde anadilde yayınlara başlayabileceklerini söyledi. 


</TEXT>
</DOC>
