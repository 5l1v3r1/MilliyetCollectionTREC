<DOC>
<DOCNO> 207001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/07/son/sondun29.html </URL>
<DATE> 2004/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman Birlik partileri Türkiye'nin AB üyeliğine karşı... 
</HEADLINE>
<TEXT>

     Almanya'da muhalefette olan Birlik partileri CDU CSU bir kez daha Türkiye'nin AB üyeliğine karşı olduklarını açıkladılar. 
     Hıristiyan Sosyal Birlik Partisi'nin CSU federal meclis grup başkanı Michael Glos, partisinin Bavyera eyaletindeki Wildbad Kreuth kentinde yaptığı toplantıdan sonra, ''Türkiye kısa vadede AB üyesi olamaz. Türkiye için kriterlerin yumuşatılması diye bir şey de söz konusu olamaz'' dedi. 
     Glos, federal hükümetin de Türk kökenli Alman vatandaşlarının oylarını almak için Türkiye'nin AB üyeliğini desteklediğini savundu. 
     Toplantıya davet edilen Hıristiyan Demokrat Birlik Partisi CDU federal meclis grup başkan yardımcısı Wolfgang Schaeuble de, AB'nin sınırlarının zorlanmaması gerektiğini belirterek, ''AB'ye yeni üyelerin alımında itinalı davranılmalı. Bu sadece Türkiye değil, Romanya ve Bulgaristan'ın üyeliği için de geçerli'' diye konuştu. 
     Türkiye'nin, demokratik gelişimi sürdürülerek, Avrupa'ya daha da yakınlaştırılması gerektiğini ifade eden Schaeuble, ''Türkiye'ye, 40 yıldan bu yana, şartları yerine getirdiği takdirde AB'ye girebileceği söyleniyor. Bu kadar uzun zamandır söylenen bir şeyi iptal edemeyiz. Ancak biz Türkiye'ye karşı dürüst davranılmasından yanayız. Müzakerelere günün birinde başlandığında, biz yine 'imtiyazlı ortaklıktan' yana olduğumuzu söyleyeceğiz. Bence bu daha dürüst olacaktır. Türk dostlarımızla kavga etmeden bu tür olasılıklar üzerinde de durmalıyız'' dedi. 
     
</TEXT>
</DOC>
