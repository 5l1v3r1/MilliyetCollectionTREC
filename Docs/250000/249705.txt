<DOC>
<DOCNO> 249705 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/21/son/sonspo21.html </URL>
<DATE> 2004/06/21/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Ettayeb Gaziantepspor hakkında iyi bilgiler aldığım için kabul ettim 
</HEADLINE>
<TEXT>

     Gaziantepspor'un yeni transferlerinden Libyalı oyuncu Tarek Ettayeb, hedeflerinin büyük olduğunu, bu nedenle Türkiye'den güçlü bir kulübün önerisini kabul ettiğini belirterek, ''Gaziantepspor hakkında iyi bilgiler aldım. Bu nedenle önerisini kabul ettim'' dedi. 
     Halen Tunus'ta bulunan ve temmuz ayının ilk haftalarında ailesiyle birlikte Gaziantep'e geleceği ifade edilen Tarek Ettayeb, Gaziantepspor Kulübü transfer komitesi üyelerinin ilk transfer önerisinde ufak bir tereddüt yaşadığını, daha sonra Gaziantep'te ve Türkiye'de yaşayan bazı Libya vatandaşlarıyla temasa geçtiğini bildirdi. 
     Libyalı olduğunu, ancak futbol yaşantısını Tunus'ta sürdürdüğünü kaydeden Ettayeb, şöyle konuştu 
     ''Türkiye'ye ilk kez geleceğim. Birinci Süper Lig'in heyecanını ve oynayan oyuncuların kalitesini çok iyi biliyorum. Türkiye liglerinin tam bana göre olduğunu sanıyorum. Ben de çok heyecanlı, yitirmeyi asla sevmeyen, hızlı, çabuk ve gol atmayı seven bir oyuncuyum. Aslında transferimde herşeyin çok çabuk geliştiğini söyleyebilirim. Gaziantepsporlu yöneticiler çok sıcak davrandılar ve bu transferi mutlaka bitirmek istediler. Kulübüm de anlayış gösterdi. Transfer pazarlığını fazla uzatmadık ve Gaziantepspor'un önerisini kabul ettim. '' Gaziantepspor'da halen futbol yaşantılarını sürdüren ve çok sevilen Bouazizi ve Jaziri'nin de olmasının öneriyi kabul etmesinde önemli rol oynadığına dikkati çeken Ettayeb, şöyle devam etti 
     ''Gaziantepspor'da bir sorun yaşayacağımı sanmıyorum. Zaten burada ailemle birlikte yaşayacağım. Yöneticilerin ve teknik direktör Nurullah Sağlam'ın benimle ilgili görüşleri ise yalnızca onların teveccühleridir. Elimden gelenin en iyisini yaparak kulübüme hizmet edeceğim. 
     Ben hızlı, çabuk ve iyi pas dağıtabilen özelliklere sahip bir futbolcuyum. Teknik direktörümüzün hızlı oyuncuları sevdiğini duydum. Bu, benim için önemli bir avantaj olacak. Atak ve hızlı futbolumla hem yöneticilerimin, teknik heyetin ve hem de taraftarların beğenisini kısa zamanda kazanacağıma inanıyorum.'' 
     
     ''İYİ TRANSFER'' 
     Bu arada Tunus'ta transfer görüşmelerini sürdüren ve anlaşmayı gerçekleştiren kulüp asbaşkanı Bülent Mamatoğlu ise Tarek Ettayeb'in transferiyle orta alan ve forvet hattını daha da güçlendirdiklerini söyledi. 
     Tunus Birinci Futbol Ligi'nde Startek takımında oynayan Tarek Ettayeb'in birçok özelliklere sahip olduğunu anlatan Mamatoğlu, ''Teklifimizi kabul etmeden önce düşündü, araştırdı ve kabul etti. Çünkü Ettayeb, Libya'da Muammer El Kaddafi kadar sevilen biri. 1.78 metre boyunda, her iki ayağı da çok etkili ve hızlı, iyi vuruşları var. En iyi transferlerimizden birini yaptığımızı söyleyebilirim'' dedi. 
     
</TEXT>
</DOC>
