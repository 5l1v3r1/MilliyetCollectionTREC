<DOC>
<DOCNO> 232927 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/19/son/sontur24.html </URL>
<DATE> 2004/04/19/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Kahramanmaraş'ta medrese usülü eğitim .. 
</HEADLINE>
<TEXT>

     Kahramanmaraş'ın Elbistan İlçesi'nde yasalara aykırı olarak medrese usulü dini eğitim veren bir merkez ortaya çıkarıldı. Olayla ilgili olarak, merkezin 2 yöneticisi gözaltına alındı. 
     İl Jandarma Komutanlığı'ndan yapılan açıklamada, Elbistan İlçesi Kızılcaoba Mahallesi'nde, merkezi İstanbul'da bulunan Nakşibendi cemaatine ait eğitim merkezi bulunduğu ihbarını alan görevliler, merkezde mahkeme kararıyla arama yaptı. 
     Abdurrahman ve Şehriban A'nın idareciliğini yaptığı ''Mahmut Efendi Kız Medresesi'nde'' yapılan aramada, çoğunluğu küçük yaşta 37 kız öğrenci bulundu. Öğrenciler, güvenlik kuvvetleri tarafından ailelerine teslim edildi. 
     Yetkililer, öğrencilerin, ifadelerinde, barınma giderlerinin bu merkez tarafından sağlandığını, kendilerinden aidat adı altında para toplandığını ve medrese eğitimi verildiğini söyledikleri öğrenildi. 
     Binada gerçekleştirilen aramalarda da öğrencilerden ve esnaftan toplanan para, altın ve eğitim müfredatı ile uygulamalarında kullanılan çok sayıda doküman bulunduğu bildirildi. 
     Ele geçirilen belgeler arasında medrese eğitimini tamamlayan öğrencilere mezuniyet belgesi olarak verilen ''Mahmut Efendi Kız Medresesi İcazetnamesi'' de bulunuyor. 
     Merkezin yöneticiliğini yapan Abdurrahman A. ve Şehriban A. gözaltına alındı. 
     Dini eğitim merkezi Elbistan Kaymakamlığı tarafından kapatılırken, olayla ilgili soruşturmanın sürdürüldüğü bildirildi. 
     
</TEXT>
</DOC>
