<DOC>
<DOCNO> 246129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/08/siyaset/axsiy02.html </URL>
<DATE> 2004/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
DEP davasında DGM'nin 7 eksiği var 
</HEADLINE>
<TEXT>


Yargıtay Başsavcılığı, kapatılan DEP'in milletvekillerinin yeniden yargılanması sürecinde DGM'nin eksikleri arasında, savunma hakkının kısıtlanmasını da saydı 

ANKARA Milliyet 


Yargıtay Başsavcılığı, kapatılan DEP'in milletvekilleri Leyla Zana, Hatip Dicle, Selim Sadak ve Orhan Doğan'ı yeniden 15'er yıl hapse mahk m eden Ankara 1 No'lu DGM'nin kararının "usul" yönünden bozulmasını istedi. Başsavcılık, savunma hakkının kısıtlanması, adil bulunmayan ilk yargılamadaki işlemlerin yenilenmemesi gibi 7 ayrı eksiklik belirledi. 
DGM, ilk yargılamasını Avrupa İnsan Hakları Mahkemesi'nin AİHM adil bulmaması nedeniyle yeniden yaptığı yargılamada, ilk kararını tasdik etti. Başsavcılık, temyiz edilen kararla ilgili tebliğnamesini hazırlayarak Yargıtay 9. Ceza Dairesi'ne gönderdi. Eski Ankara DGM Savcısı olan Yargıtay Savcısı Ünal Haney'in hazırladığı ve bağlayıcılığı bulunmayan tebliğnamede şu eksiklikler vurgulandı 
İkinci yargılamada, önceki tüm işlemler yenilenmemiştir. 

Sorguları yenilenmedi 
İddianame yüzlerine okunmayan hükümlülerin sorguları yeniden yapılmamıştır.İlk yargılamada okunan beyan, açıklama ve tutanaklar okunmadı.DEP'lilerin tanık dinletme talepleri reddedilmiş, savunmanın duruşmaya getirdiği tanıkların sekizi dinlenmemiş, böylece savunma hakkı kısıtlanmıştır.DEP'lilerin konuşmalarına ilişkin kasetlerle Mehmet Şerif Temelli adlı korucuya, PKK'yı desteklemesi için baskı yaptıklarına ilişkin, Emniyet'çe çözümü yapılan teyp kasetlerinin tarafsız bilirkişilerce çözümünün yapılarak, kuşkunun giderilmesi talebi reddedilmiştir.İlk yargılamada duruşmada dinlenmeyen ancak soruşturma aşamasındaki beyanları hükme esas alınan Sedat Bucak ve Halit Aslan'ın adreslerinin duruşmada dinlenmeleri için gereği yapılmamıştır.Yargılamanın yenilenmesine karşı çıkan Mahkeme Başkanı Orhan Karadeniz'in heyetten çekilmesi talebinin mahkemece reddedilmesine, bu karar temyiz gerekçelerinden biri olmasına rağmen, karar sadece "yerinde görülmemiştir" diye açıklanarak gerekçeden yoksun bırakılmıştır. 

Tahliye ihtimali 
Yargıtay 9. Ceza Dairesi, tebliğnameye uyarsa, dava, DGM'lerin yerine kurulacak mahkemede görülecek ve DEP'lilerin tahliye edilmesi ihtimali doğacak. Daire, DGM kararını onarsa, başsavcılık davayı Yargıtay Ceza Genel Kurulu'na götürebilecek. Aynı karar çıkarsa, DEP'liler AİHM'ye gidip tebliğnameyi delil gösterebilecek. 


</TEXT>
</DOC>
