<DOC>
<DOCNO> 206781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/06/son/sondun43.html </URL>
<DATE> 2004/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Talat, Cumhurbaşkanı Denktaş'ı ziyaret etti 
</HEADLINE>
<TEXT>

     KKTC'de hükümet kurma çalışmalarını sürdüren Cumhuriyetçi Türk Partisi CTP Genel Başkanı Mehmet Ali Talat, Cumhurbaşkanı Rauf Denktaş'ı ziyaret etti. 
     Talat, Cumhurbaşkanlığı'nda 35 dakika süren görüşmenin ardından yaptığı açıklamada, Denktaş'a hükümet oluşumuna yönelik temasları hakkında bilgi verdiğini ve Cumhurbaşkanı'nın tavsiyelerini almaya çalıştığını söyledi. 
     ''Şu an için görüşmeci kim olacak, kim olmayacak tartışmasının olmadığını'' belirten Talat, kendi görüşüne göre, görüşmeleri cumhurbaşkanı ve hükümetin yürüteceğini belirtti. Cumhurbaşkanı Denktaş ile görüşme talebinin kendisinden geldiğini ifade eden Talat, ''hükümeti kurmakla görevli başbakan adayı olarak Cumhurbaşkanı ile istişare yapmasının doğal olduğunu'' kaydetti. 
     Talat, bir gazetecinin, ''kulislerde, hükümeti CTP ile Demokrat Parti'nin DP kuracağı, Barış ve Demokrasi Hareketi'nin de BDH dıştan destekleyeceği, ancak Talat'ın da görüşmecilikte eskisi gibi ısrarlı olmayacağı konuşuluyor'' sözlerine karşılık, şunları söyledi 
     
     ''HALKIMIZ YETKİ VERMEDİ'' 
     ''Görüşmecilik konusu, sanıyorum ki artık bağlanmıştır. Biliyorsunuz, biz seçim kampanyası boyunca, 'görüşmeciliği hükümetin yapacağını ve Cumhurbaşkanı Denktaş'ın görüşmecilikten alınacağını' söylüyorduk. Sonuçta halkımız bize bu yetkiyi vermedi. Bu, gayet açık. Ama tabii ki anayasamızın amir hükümleri var, yasal durumumuz var. Ona göre, yürütme cumhurbaşkanı ve hükümettir. Dolayısıyla görüşmeleri cumhurbaşkanı ve hükümet yürütecek, benim görüşüm bu, benim politikam bu. Bunu talep etmeme bile gerek yoktur, çünkü anayasa bunu zaten emretmektedir. Dolayısıyla 'görüşmeci kim olacak, kim olmayacak' tartışması şu an için yoktur. Keşke olabilseydi, ama olmadı, bu da bizim talebimizdi.'' Talat, ''Cumhurbaşkanı ile görüşmenizin ardından 'Hükümeti kurmaya daha yakınım' diyebilir misiniz '' sorusu üzerine de, Cumhurbaşkanı'nın hükümet oluşumu konusunda etkisinin olduğunu ifade ederek, bu konularda bilgi verdiğini kaydetti. Talat, ''Ben sadece temaslarla ilgili bilgi verdim. Düşüncelerimizi, hedeflerimizi anlattım ve eğer varsa bilgi istedim, kendisinin ilgi alanıyla ilgili, bu kadar'' dedi. 
     DP'den henüz bir bilgi gelmediğini, yarın yanıt almayı beklediklerini belirten Talat, DP ile hükümet kurulması konusunda umutlu olduğunu söyledi. CTP'nin dışında başka bir hükümet formülünün olmadığını ifade eden Talat, kendilerinin görüşünün üçlü hükümet formülü olduğunu, ancak ikili teklif olursa, onu da değerlendireceklerini kaydetti. 
     Cumhurbaşkanı Denktaş'tan hükümet kurulmasına yönelik bir talebinin olmadığını kaydeden Talat, ''Bu görüşmeden, bundan sonra, cumhurbaşkanı ile çok yakın çalışacağınız anlamı mı çıkıyor '' sorusuna, ''Eğer hükümeti kurarsak, cumhurbaşkanı ile yakın çalışmaktan başka çare var mı '' karşılığını verdi. 
     
</TEXT>
</DOC>
