<DOC>
<DOCNO> 239483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/son/sontur36.html </URL>
<DATE> 2004/05/12/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Öğretmenevinde 'göbek' krizi 
</HEADLINE>
<TEXT>

     AHMET KAYA Gaziantep DHA 

İçki yasağıyla gündeme gelen Gaziantep Öğretmenevi'nde, bu kez de "göbek" krizi çıktı. Göbeği ve omuzlarını açıkta bırakan tişörtle pantolon giyen emekli öğretmen kızı Hülya Keskin 34 , kıyafetinin kapalı olmadığı gerekçesiyle içeri alınmadı. Vali Yardımcısı Mehmet Kurdoğlu, "Soruşturma başlattık" dedi. 
     Keskin, emekli sınıf öğretmeni Dursun Keskin'in 72 dokuz çocuğundan biri. Ailesi Artvin'de yaşayan Keskin, Gaziantep'te gıda maddeleri satan bir şirkette müşteri temsilcisi olarak çalışıyor. Pazar günü öğretmenevine gelen Keskin, kıyafeti uygun olmadığı gerekçesiyle içeri alınmadı. Keskin'in görüştüğü Müdür Zekeriya Elifoğlu ve Müdür Yardımcısı Tuncay Kartal'ın da "Göbeğiniz ve omzunuz açık. Kapalı bir kıyafetle gelirseniz girebilirsiniz" dedikleri iddia edildi. 
     
     Valiliğe dilekçe 

     Keskin'in, bunun üzerine Kurdoğlu'na verdiği dilekçe, İl Milli Eğitim Müdürü Fikret Atak tarafından işleme konuldu. Uygulamada değişiklik olup olmadığını anlamak için aynı giysilerle salı günü de öğretmenevine giden Keskin, yine içeri alınmadı. Canı sıkıldığında, çay ve kahve içip, gazete okumak için öğretmenevine gittiğini, dört yıldır böyle bir sorunla karşılaşmadığını anlatan Keskin, şunları söyledi 
     "Kış aylarında kıyafetimle ilgili bir şey söylemediler. İçeride alkol yasağı var. Türbanlılar oturuyor. Tabii ki otursun, ama bana niye bu kasti yasak uygulanıyor bilmiyorum. Benim babam yıllarca bu camiaya hizmet etti. Hakkımı alıncaya kadar mücadele edeceğim." Kıyafetinin herkesin giydiği moda bir tişört olduğunu söyleyen Keskin, "Modern ölçülere uygun bir kıyafet. Bir anormallik yok. Vali Yardımcısı Kurdoğlu 'Bu kıyafetle mi almadılar sizi' diye şaşırdı. Milli Eğitim Müdürü de 'Merak etmeyin, yöneticilerle konuşacağım' sözünü verdi" dedi. 

     
</TEXT>
</DOC>
