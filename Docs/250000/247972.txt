<DOC>
<DOCNO> 247972 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/15/spor/bnba.html </URL>
<DATE> 2004/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaldı bir adım 
</HEADLINE>
<TEXT>


L.A Lakers karşısında Wallace ile coşan Pistons 3-1 öne geçti ve şampiyonluğa çok yaklaştı. Mehmet Okur'un son 9 saniyede oynadığı süper gece sonrası 5. maç yine Detroit'te oynanacak 

NBA'e yakın plan 

METE AKTAŞ 


19 Şubat 2004 günü Detroit Pistons Genel Menajeri Joe Dumars, riske girip 3 takımlı bir takas sonucunda Rasheed Wallace'ı, Pistons kadrosuna dahil ettiğinde, Motor City'e 14 yıl aradan sonra NBA şampiyonluğunu getirebilecek takıma en önemli parçasını monte ettiğine inanıyordu. Dumars'ın inancı doğru çıkmışa benziyor. Pistons'ın 2.11'lik All - Star forveti Rasheed Wallace, sonunda beklenen patlamayı final serisinin 4. maçında yaptı ve sahada kaldığı 41 dakikada 26 sayı, 13 ribaund, 2 blok, 2 top çalmalık müthiş performansla takımının Lakers karşısında 88 - 80 galip gelip 3 - 1 öne geçmesini sağladı. 

Fast break farkı 
Bundan önceki 3 maçta sadece 28 sayı kaydedebilen Wallace'ın özellikle hücumdaki agresif oyunu, Pistons'ın diğer hücum silahları Chauncey Billups ve Richard Hamilton'ın sırtlarına binen yükün azalmasına neden oldu. 
Son çeyrekte attığı kritik basketlerle, Lakers'ın direncinin kırılmasında büyük rol oynayan Billups maçı 23 sayıyla tamamlarken, Hamilton da 17 sayı kaydetti. Pistons maç boyunca oyunun temposunu rakibine dikte ederken, ribaundlarda rakibine 45 - 38'lik üstünlük kurması ve sadece 13 top kaybı yapması Lakers'ın hızlı oyununu kesti. Geri koşmakta zorlanan Lakers karşısında Pistons maç boyunca 21, Lakers 5 fast break sayısı bulabildi. Mehmet Okur ise maça son 9 saniyede girdi. 

Shaq ne yapsın 
Lakers'da, Pistons karşısında ayakta kalan tek kişi Shaquille O'Neal'dı. Shaq 47.5 dakika sahada kalırken, 36 sayı, 20 ribaundluk olağanüstü bir performans ortaya koydu. Kobe Bryant ise bir kez daha Shaq'e destek olacağına köstek olmaktan öteye gidemedi. Tayshaun Prince'in savunmasında yine eriyip kaybolan Bryant, birçoğu berbat seçimler olan 25 şutta sadece 8 isabet bularak takımın hücum sistemini felce uğrattı. 
Bundan 15 yıl önce, 13 Haziran 1989'da Detroit Pistons, NBA finalinde L.A Lakers'ı 4 - 0 yenip, tarihinin ilk şampiyonluğuna ulaşırken, Lakers'ın Abdul-Jabbar'lı Magic Johnson'lı "Showtime" dönemini tarihe gömmüştü. 5. maçı da sahasında oynayacak Pistons, 15 yıl sonra Lakers efsanesini yıkmaya bir kez daha çok yakın. 

NOTLAR 

4. maçın başlama atışına çıkan Shaquille O'Neal, arka arkaya 4. maçta da başlama atışında kural ihlali yaparak, ilk topun Detroit'e verilmesine neden oldu. 
NBA play - off tarihinde 7 takım 3 - 1 geriye düştüğü seriyi kazanmayı başarmış. Ama bunu NBA finallerinde beceren takım yok. 
Detroit Pistons erkek taraftarları takımlarına destek vermeleri için bir yöntem daha buldu Maçın oynandığı The Palace'ın erkek tuvaletlerinde bulunan tüm pisuvarların içine ıslandığında "Beat L.A." yani "L.A.'yi yenin" mesajını veren plastik kırmızı tabakalar yerleştirildi. Ayrıca bu tabakalar Pistons'ın lisanslı ürünlerinin bulunduğu "palacelockerroomstore.com" adresinde 10 dolar fiyatla satılmaya başlandı. 

Ne dedin, Ne dedin 
"Henüz hiçbir şey bitmedi, kimse kutlamalara başlamasın. Lakers'ın 9 şampiyonluk yüzüğü kazanmış bir coachu ve kariyerlerinin en iyi döneminde olan süper starları var. Bu noktada gevşemek bize çok pahalıya mal olur." 
Detroit Pistons coachu Larry Brown 3-1'lik üstünlüğün rehavetine kapılmalarının kendileri için ölümcül bir hata olacağına işaret ediyor. 



</TEXT>
</DOC>
