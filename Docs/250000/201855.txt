<DOC>
<DOCNO> 201855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/13/son/sonspo11.html </URL>
<DATE> 2003/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan basını yine 'tarafsız saha' oyununa başvuruyor... 
</HEADLINE>
<TEXT>

     İstanbul'daki terör saldırıları sonrasında Galatasaray ve Beşiktaş'ın maçlarının, UEFA'nın aldığı kararla Türkiye yerine Almanya'da oynatılması, Türk takımlarla karşılaşmaları gereken İtalyan takımlarında ''tarafsız saha''nın bir saplantıya dönüşmesine yol açtı. 
     AS Roma ve AC Parma'nın UEFA Kupası 3. turunda Gaziantepspor ve Gençlerbirliği ile eşleşmelerinin ardından İtalyan basını, maçların yine Türkiye yerine tarafsız sahada oynatılıp oynatılmayacağına yanıt aramaya başladı. 
     Corriere dello Sport Gazetesi, AS Roma'nın ilk karşılaşmayı 26 Şubat 2004'te yapacağı Gaziantep'in Suriye sınırına yakın bir kent olduğunun altını çizerek, ''Gaziantep, Güneydoğu Anadolu'da Suriye sınırına 100 kilometrelik mesafede bulunuyor. Bağdat'a hiç de uzak değil'' diye yazdı. AS Roma Teknik Direktörü Fabio Capello da rakipleri Gaziantepspor'a ilişkin yaptığı değerlendirmelerde, ''Türkiye'de mi oynarız Henüz çok erken ve önümüzde epeyi bir zaman var. UEFA'nın nasıl bir karar vereceğine bakmak gerekiyor'' biçiminde konuşması dikkati çekti. 
     AC Parma Kulübü yöneticilerinden Lorenzo Minotti ise Gençlerbirliği ile rövanş maçının tarafsız sahada yapılıp yapılmayacağı sorusunu, ''Şubat ayında durum ne olur bakarız. Umarız yeni olaylar olmaz'' diye yanıtladı. 
     ''Tarafsız saha'' düşüncesine tek itirazın AS Roma Kulübü Spor Direktörü Baldini'den gelmesi dikkati çekti. Baldini, ''Maçın başka ülkede yapılması için herhangi bir baskı yapmayacağız. Tam tersine temennimiz Türkiye'ye gitmek. Böylece uluslararası arenada durumun normale döndüğünü göstermiş oluruz'' dedi. 
     
</TEXT>
</DOC>
