<DOC>
<DOCNO> 201181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/10/son/sonspo06.html </URL>
<DATE> 2003/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Mehmet Okur 6 sayı attı, Lakers'ı kim durduracak 
</HEADLINE>
<TEXT>

     ABD Profesyonel Basketbol Ligi'nde NBA 7. hafta mücadelesine, bu sabaha karşı yapılan 10 maçla devam edildi. 
     Ligin en iyi galibiyet yüzdesine sahip ekibi konumundaki Pasifik Grubu lideri Los Angeles Lakers, evinde New York Knicks önünde zorlanmasına karşın galip gelirken, 21. maçında 18. galibiyetini elde etti. 
     Üstüste sahasında 12., genelde ise 10. galibiyetini alan Lakers'da Kobe Bryant, 21 sayı, 6 ribaunt ve 9 asist, ''postacı'' lakaplı Karl Malone, 20 sayı, 6 ribaunt ve 5 asist, Shaquille O'Neal, 18 sayı, 15 ribaunt ve 5 blok, Gary Payton da 17 sayı ve 4 asistlik performanslarıyla galibiyetin mimarları oldular. 
     Konuk ekipte ise Howard Eisley, 26 sayı, 4 ribaunt ve 6 asist, Shandon Anderson da 26 sayı ve 4 ribauntluk performanslarına karşın yenilgiye engel olamazlarken, Keith Van Horn, 16 sayı ve 9 ribaunt, Kongolu dev pivot Dikembe Mutombo da 11 ribauntla maçı tamamladı. 
     Merkez Grubu'nda 3. sırada yer alan Detroit Pistons, sahasında Atlantik Grubu lideri Philadelphia 76ers'a 78-76 yenilerek, 22. maçında 8. yenilgisini aldı. 
     Karşılaşmada Pistons'da 26 dakika sahada kalan Mehmet Okur, bu sürede 6 sayı üretti, 6 savunma ribaundu aldı, 3 asist ve 2 blok yaptı. Okur, 2 sayılık atışlarda 8'de 3'lük isabet kaydetti. Pistons'da Chauncey Billups, 29 sayı ve 5 ribaunt, Richard Hamilton da 15 sayı, 4 ribaunt ve 5 asistle oynadı. 
     Sağ dizinden sakat olan ligin sayı krallığında iddialı oyuncusu Allen Iverson'dan yoksun olmasına karşın başarılı bir performans ortaya koyan ve 22. maçında 12. galibiyetini elde eden konuk ekipte ise son saniyede Mehmet Okur'un 2 sayılık şutuna blok yaparak maçın olası bir uzatmaya gitmesine engel olan Aaron McKie, 21 sayı ve 5 asistle galibiyette başrolü oynadı. 
     Konuk ekipte ayrıca Eric Snow, 17 sayı ve 7 asist, John Salmons, 12 sayı ve 7 ribaunt, Derrick Coleman da 11 sayı ve 6 ribauntla galibiyete büyük katkı yaptı. 
     Lige, yarın sabaha karşı yapılacak 7 maçla devam edilecek. 
     NBA'de, günün maçlarında alınan sonuçlar şöyle 
     Cleveland Cavaliers-Toronto Raptors 93-100. 
     Miami Heat-Phoenix Suns 92-72. 
     Indiana Pacers-Washington Wizards 93-79. 
     New Jersey Nets-Seattle Supersonics 101-88. 
     Atlanta Hawks-Denver Nuggets 112-98. 
     Detroit Pistons-Philadelphia 76'ers 76-78. 
     Minnesota Timberwolves-Golden State Warriors 95-98. 
     Houston Rockets-Portland Trail Blazers 93-91. 
     Sacramento Kings-Los Angeles Clippers 105-95. 
     Los Angeles Lakers-New York Knicks 92-90. 
     
</TEXT>
</DOC>
