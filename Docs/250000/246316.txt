<DOC>
<DOCNO> 246316 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/08/son/sontur32.html </URL>
<DATE> 2004/06/08/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Lise öğrencileri NATO'yu protesto etti 
</HEADLINE>
<TEXT>

     Lise öğrencilerinden oluşan bir grup İstanbul'da yapılacak NATO Zirvesini protesto etti. 
     Ankara'daki çeşitli liselerde okuyan öğrenciler Yüksel Caddesi İnsan Hakları Anıtı önünde basın açıklaması yaptı. 
     ABD'nin ''Büyük Ortadoğu Projesi'' ile Kuzey Afrika'dan Kafkasya'ya kadar uzanan bir bölgede petrol ve enerji kaynaklarına sahip olmayı hedeflediği ileri sürülen açıklamada, NATO'nun da emperyalistlerin çıkarlarını koruyan bir ''savaş örgütü'' olduğu iddia edildi. Açıklamada, ayrıca NATO zirvesinin İstanbul'da yapılmasının istenmediği ve bunun engellenmesi için her yolun deneneceği ifade edildi. 
     Basın açıklamasının ardından ''NATO Ortadoğu'dan Defol'', AKP'nin İmamı Kaça Sattın Vatanı'' ''ABD Halklara Hesap Verecek'' şeklinde sloganlar atarak yürüyen öğrenciler, Emeğin Partisi EMEP Genel Merkezi'ne geldiler. Burada da bir süre slogan atan öğrenciler daha sonra olaysız dağıldılar. 
     
</TEXT>
</DOC>
