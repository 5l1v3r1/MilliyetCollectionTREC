<DOC>
<DOCNO> 210272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/22/siyaset/siy02.html </URL>
<DATE> 2004/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İrticaya karşı gerilla timi 
</HEADLINE>
<TEXT>

   Hükümetin Atatürk devrimlerini geriye götürmeye çalıştığını öne süren CHP'li Topuz, irticai faaliyetleri izlemek için özel bir birim oluşturacaklarını açıkladı 
      ANKARA Milliyet 

   
   CHP Grup Başkan Vekili Ali Topuz, hükümetin irticai faliyetlerini takip etmek için bir birim oluşturacaklarını ve gerilla mücadelesine başlayacaklarını söyledi. 
   Topuz, basın toplantısında, AKP'nin birinci yılında deşifre olduğunu öne sürdü. Hükümetin irticai faliyetlerini yakından takip etmek gerektiğini, ancak düzenli bir mekanizma oluşturmanın mümkün olmadığını ifade eden Topuz, "İrticayla gerilla yöntemiyle mücadele etmek gerekir. Bunun için özel bir birim oluşturacağız" dedi. Atatürk devrimlerini geriye götürmek için, karşı devrim anlayışı içinde çalışıldığını anlatan Topuz, şöyle konuştu "Bu işlerin başında da Başbakanlık Müsteşarı Ömer Dinçer var. Erdoğan da bu hareketin başimamı pozisyonundadır. Dinçer, MGK'da sadece El Kaide gibi İslami terör örgütlerini irticai tehlike olarak göstermeye hazırlanıyor. Belli ki artık irticai değil laik faaliyetlerin takip edilmesini isteyecek. MGK üyelerini de bunun için iknaya çalışacak. Şu hale bakın irticai faaliyetlerinden dolayı takip edilmesi gereken kişi Takip Kurulu Başkanlığı yapıyor. Türkiye adım adım şeriat devletine götürülmek isteniyor. Ya Dinçer'in felsefesinin doğru olduğunu kabul edip onun yanında yürüyecek ya da Atatürk devrimlerini tasfiye etmeye çalışanların karşısında Cumhuriyet'in yanında yer alacaksınız." 
   "Başimamın kadrosundan bir imamı daha tanıtacağım" diyen Topuz, Erdoğan'ın danışmanı ve "Muhafazak r Demokrat" kitabının yazarı Yalçın Akdoğan'ın Yeni Şafak gazetesindeki bir yazısında, "Devlet mi toplumu Müslümanlaştırmalı, Müslüman toplum mu devleti dinileştirmeli, yoksa her ikisi de birbirini ideolojik bir dönüşüme tabi tutmamalı" gibi şıklar ortaya koyduğunu kaydetti. 
   
   
</TEXT>
</DOC>
