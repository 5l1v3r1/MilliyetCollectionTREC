<DOC>
<DOCNO> 208560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/14/son/sondun28.html </URL>
<DATE> 2004/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Talat, Başbakanlığı Eroğlu'ndan devraldı 
</HEADLINE>
<TEXT>

     KKTC'de Cumhuriyetçi Türk Partisi CTP -Demokrat Parti koalisyon hükümetinin Başbakanı CTP Genel Başkanı Mehmet Ali Talat, başbakanlık görevini, Ulusal Birlik Partisi UBP -DP koalisyon hükümetinin Başbakanı ve UBP Genel Başkanı Derviş Eroğlu'ndan devraldı. 
     Eroğlu, Başbakanlık makamında yapılan devir teslim sırasında yaptığı açıklamada, Mehmet Ali Talat ve hükümetine başarılar diledi. 
     Derviş Eroğlu, ''Başarılı olması halkın menfaatinedir. Biz de muhalefet olarak üzerimize düşen görevi yerine getirme gayreti içinde olacağız. Hayırlısı olsun, başarılar diliyorum'' dedi. 
     Başbakan Talat da Eroğlu'nun, uzun yıllar başbakanlık görevini yerine getirdiğine işaret ederek, bugün görevi kendisine devrettiğini, bunun da demokrasinin bir gereği olduğunu söyledi. 
     ''Görevi aldıkları yerden daha ileri gitmek, güzel ve iyi şeyler yapmak istediklerini'' anlatan Talat, ''Hükümeti kurarken bu hükümetin adını, 'toplumsal uzlaşma ve çözüm hükümeti' olarak ifade ettik. Bunun nedeni toplumsal uzlaşmaya ve Kıbrıs sorununun çözümüne verdiğimiz önemdir. Toplumsal uzlaşmaya ihtiyacımız var'' dedi. 
     Bir çözüm süreci yaşandığını ve ''çözüm koşullarının olgunlaştığını'' dile getiren Talat, Türk hükümetinin de Kıbrıs konusunda çalışmalar yaptığına işaret ederek, ''Böyle bir süreç yaşarken mutlaka toplumsal uzlaşı içinde hareket edilmesi gerektiğini'' söyledi. 
     Kavga yerine uzlaşma ve işbirliği hedefinde olduklarını belirten Talat, ''Hiç kimseyle kavga etmek niyetinde değiliz'' dedi. 
     Dönem içerisinde partilerle çeşitli argümanlarla tartıştıklarını, bundan sonra da tartışacaklarını kaydeden Talat, Eroğlu'nun muhalefette toplumsal uzlaşmaya katkıda bulunacağına inandığını ifade etti. 
     Görevi layıkıyla yerine getireceklerini anlatan Başbakan Talat, kutlama ziyaretlerine gerek olmadığını, çiçek göndermek isteyenlerin de çiçeklerin parasını Milli Eğitim Bakanlığı Vakfı'na bağışlamasını istedi. 
     Eroğlu'nun ve partisinin yapıcı muhalefet yapacağına inandığını belirten Talat, Eroğlu'na bundan sonraki siyasi ve özel yaşamında başarı ve mutluluk diledi. 
     
</TEXT>
</DOC>
