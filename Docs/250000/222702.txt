<DOC>
<DOCNO> 222702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/16/son/sondun09.html </URL>
<DATE> 2004/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Blix İspanya'nın Irak'tan çekilmesi teröre taviz vermek olur 
</HEADLINE>
<TEXT>

     BM silah denetçileri komisyonu UNMOVIC'in eski başkanı Hans Blix, ''İspanya'da seçimlerden zaferle çıkan sosyalist lider Jose Luis Rodriguez Zapatero'nun, Madrid'deki bombalı saldırıların etkisiyle Irak'taki askerlerini geri çekmesinin, bir anlamda teröre taviz vermek olacağını'' söyledi. 
     Blix, Fox News kanalına verdiği özel demeçte, ''İspanya'daki şiddetli muhalefete rağmen hükümetin terörle mücadele amacıyla koalisyona katıldığına'' dikkat çekti. ''Terörle mücadelenin evresel düzeyde işbirliği gerektirdiğine'' değinen Hans Blix, ''BM'nin bu konuda öncülük edebileceğinin'' altını çizdi. 
     
     AVRUPALILAR AYAK SÜRÜMEDİ 
     ''Irak'ı Silahsızlandırmak'' adlı kitap yazan Blix, savaştan önce Fransa, Almanya, Rusya gibi ülkelerin Irak'ta savaşı başlatma konusunda ayak sürüdükleri görüşünü ise reddetti. 
     ''Avrupa ülkeleri dışişleri bakanlarının o tarihte, Irak'ta kitle imha silahı KİS arayan denetçilerin görevlerinin sonsuza kadar sürmesini istemediklerini, sadece kendilerine biraz daha zaman tanınmasını talep ettiklerini'' hatırlatan Hans Blix, ''Biraz daha sabırlı davranılıp, araştırmaların birkaç ay daha devam etmesine olanak tanınması büyük fark sağlayacaktı. Bu sürede Irak denetçilerin çalışmasını engellemeye kalkışırsa o zaman tüm dünya Irak'a müdahale konusunda ABD'nin arkasında yer alacaktı'' diye konuştu. 
     ''Denetçilerin, üye ülkelerden aldıkları istihbaratla donatılmış vaziyette araştırma yaptıklarına'' değinen Blix, ''Irak'ta KİS bulma olasılığı hala mevcut'' diyen ABD Savunma Bakanı Donald Rumsfeld'in görüşlerine ise katılmadığını ifade etti. 
     Kitabında, ''Koalisyon ülkeleri istihbarat servislerinin Irak'la ilgili haber alma konusunda büyük başarısızlığa uğradıklarını'' da vurgulayan Blix, ''Saddam'ın devrilmesinden sonra dünya eskisinden daha iyi olmadı mı '' sorusuna ise şu cevabı verdi 
     ''Doğrudur. Fakat dünya hala çok iyi bir yer değil.'' Hans Blix, ''Haklı ya da haksız Irak'a yapılan müdahalenin sonunda, II. Dünya Savaşı'ndan bu yana görülen en kanlı diktatörlük olan Saddam rejiminin devrilmesinin elde edilen en iyi sonuç olduğunu'' da söyledi. 
     
</TEXT>
</DOC>
