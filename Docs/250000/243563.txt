<DOC>
<DOCNO> 243563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/28/son/soneko36.html </URL>
<DATE> 2004/05/28/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Enflasyonsuz yaşama hazır mıyız 
</HEADLINE>
<TEXT>

     Tarım ve Köyişleri Bakanı Sami Güçlü, işsizlik sorununun 2005'te kesinlikle halletmeleri gerektiğini belirterek, bu konuda üzerilerinde çok büyük bir toplumsal baskı bulunduğunu söyledi. 
     Maliye Bakanlığı Hesap Uzmanları Kurulu'nun 59. kuruluş yıldönümü nedeniyle düzenlenen ''Enflasyonsuz Yaşama Hazır Mıyız '' konulu panelin açılışında konuşan Güçlü, Türkiye'nin 1973'lerden sonra bir ''enflasyon hastalığı'' ile karşı karşıya kaldığını kaydetti. 
     Enflasyonla yaşamanın şöyle ya da böyle benimsediğimizi, çok yüksek maliyetlere katlanmayı kabullendiğimizi anlatan Güçlü, ancak son ekonomik kriz ile her şeyin yeniden yapılanmasının gündeme geldiğini ifade etti. 
     Türkiye'nin bu süreci yaşarken, yatırımları artırmadığına ve sürekli bir büyüme sağlayamadığına da dikkate çeken Güçlü, bu dönemde gelir dağılımının hızla bozulduğunu dile getirdi. 
     Bakan Güçlü, ''Biz işsizliği düşüremez, işsizlik sorununu çözemez ve gelir dağılımındaki bozulmayı düzeltemezsek, Türk toplumunun bugünkü yapısını sürdürmeyeceğini düşünüyorum. Üzerimizde çok büyük bir toplumsal baskı var. İşsizlik sorununun 2005'te kesinlikle hallolması lazım'' dedi. 
     Tarım ve Köyişleri Bakanı, bu çerçevede Türkiye'nin sürekli ve yüksek bir büyüme hızını sağlayıcı bir programı hayata geçirmesinin zorunlu olduğunun da altını çizdi. 
     Güçlü, tarımla ilgili sorunlara değinirken, nüfusun yüzde 35'inin yaşadığı bu kesimde gelir dağılımının daha da bozuk olduğunu, eğitim seviyesinin ilkokul düzeyinde kaldığını belirtti. 
     Tarım kesimine yılda ortalama 2-2.5 milyar dolar destekleme yapıldığını kaydeden Güçlü, Türkiye'nin artık tarım kesiminin içinde bulunduğunu görmesinin zorunlu olduğunu söyledi. 
     
     ''FİYATLAR 876 BİN KAT ARTTI'' 
     Hesap Uzmanları Kurulu Başkanı Mahmut Vural da panelin açılışındaki konuşmasında, Türkiye'nin son 30 yılı hep 2-3 haneli enflasyon rakamlarıyla yaşadığını, fiyatların 1968 yılından bugüne TÜFE tüketici fiyatları endeksi bazında yaklaşık 876 bin kat arttığını belirtti. 
     Bu yılın Mart ayında tam 32 yıl sonra tek haneli enflasyon rakamlarının görüldüğünü işaret eden Vural, ''Enflasyon oranının düşmesi çok büyük bir başarı olmasına rağmen, tek başına yeterli değildir. Önemli olan düşük enflasyonu istikrarlı bir şekilde devam ettirebilmek, ekonomide fiyat istikrarını sağlayabilmektir'' diye konuştu. 
     Hesap Uzmanları Kurulu Başkanı, yüksek enflasyonun ekonominin diğer alanlarını da olumsuz etkilediğine dikkat çekerek, Türkiye'nin bu süreçte son 14 yıllık dönemde, 11 kez ek bütçe kanunu çıkardığını sözlerine ekledi. 
     Maliye Bakanlığı Müsteşarı Hasan Basri Aktan da konuşmasında, Türkiye'nin olmayan kaynağı harcamaması, gelirleriyle giderleri arasında bir denge kurması ve önceliklerini doğru tespit etmesi halinde olumlu neticeler elde edildiğinin görüldüğünü ifade etti. 
     Aktan, enflasyonla ilgili değerlendirme yaparken de tüketici fiyatlarındaki artışın bu yıl yüzde 12'nin de altında olabileceğine dair ciddi beklentilerinin bulunduğunu bildirdi. 
     Daha sonra Ankara Sanayi Odası ASO Başkanı Zafer Çağlayan, Maliye Bakanlığı Bütçe ve Mali Kontrol Genel Müdürü Hasan Gül, İktisat Yazarı Efe Cansen ve Başhesap Uzmanı Nejat Elaldı'nın katıldığı ''Enflasyonsuz Yaşama Hazır Mıyız'' konulu panele geçildi. 
     
     ÇAĞLAYAN ''IMF'TEN ALLAH RAZI OLSUN'' 
     ASO Başkanı Çağlayan, Türkiye'nin ciddi anlamda düşük enflasyon cahili olduğunu, hiçbir kesimin düşük enflasyona hazırlıklı bulunmadığını vurguladı. 
     Özel sektörün yanı sıra bankacılık kesiminin de düşük enflasyonla yaşam konusunda bir deneyimi olmadığını dile getiren Çağlayan, şunları söyledi 
     ''Vatandaş da bunu bilmiyor. Bir milyon liralık domatesin fiyatının yarın 800 bin lira olacağını zannediyor. Enflasyon ne olursa olsun benim keyfim yerimde olsun diye düşünüyor. Ancak bu konuda, Allah razı olsun IMF'ten, Allah razı olsun Dünya Bankası'ndan, onlar olmasaydı yine para basmaya devam edecektik, yine eski politikaları sürdürecektik, yine yüksek enflasyonla yaşamaya devam edecektik. Hiç kimse kerameti kendinden menkul saymasın.'' Bütçe ve Mali Kontrol Müdürü Hasan Gül de Türkiye'de kamu kaynaklarının sınırsız gibi varsayıldığını ve öncelik sıralamasına gidilmesine pek sıcak bakılmadığını ifade etti. 
     Gül, sağlıklı bir ekonomi için ülke kaynaklarının politikalara uygun şekilde tahsis edilmesinin gerekli olduğunu vurguladı. 
     
</TEXT>
</DOC>
