<DOC>
<DOCNO> 207184 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/08/siyaset/siy08.html </URL>
<DATE> 2004/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Alevileri kızdıran ilan 
</HEADLINE>
<TEXT>

   Cem Çankaya adlı bir işadamının, Alevi dedelerini eleştirdiği, kendisine göre bir Alevilik tanımı yaptığı gazete ilanı, Alevi derneklerinden tepki gördü 
      İSTANBUL Milliyet 

   
   Cem Çankaya adlı işadamının Alevilik tanımını içeren, ibadet yeri olarak camileri gösteren, alevi dedelerini eleştiren ilanındaki görüşleri, Alevi kurum ve derneklerinden tepki gördü. Çankaya, ilanı yıllardır Aleviler'in başka bir dinden gösterilmesine tepki duyduğu için verdiğini belirtti. Çankaya, "Aleviler de müslümandır. CHP'li bir milletvekilinin Azınlık Dinleri Komisyonu'na Alevilerin sorunlarını iletmesi benim için bardağı taşıran son damla oldu" dedi. İlanı, bağımsız bir Alevi vatandaşı olarak verdiğini belirten Çankaya'ya yönelik tepkiler şöyle 
   Prof. Dr İzzettin Doğan Cem Vakfı Başkanı Dedelerle ilgili değerlendirmesi bu konuda ya fevkalade bilgisiz olduğunu, ya da maksatlı olduğunu gösteriyor. Tamamen cehalet örneği bir cümle ile başlıyor. Mabet diye bir kavram yoktur. Mabet yeryüzünün tümüdür. Cami değildir. 
   Kazım Genç Pir Sultan Abdal Kültür Derneği Genel Başkanı Cem Çankaya kendisini böyle tarif ediyorsa kendisi buna inanabilir, bu şekilde yaşayabilir ama Alevi inancının bu şekilde olması konusunda karar ve hüküm veremez. 
   Atilla Erden Alevi Bektaşi Kuruluşları Federasyonu Genel Sekreteri Görüşleri, Alevi kuruluşlarını bağlamaz. Hangi Alevi dedesi zarar vermiş Hangi yetkiyle hangi araştırmayla "Alevilik bir din değildir, islamdır" diyebiliyor. 
   Adil Ali Atalay Alevi Bektaşi Eğitim ve Kültür Vakfı Başkanı 'Aleviler Kuran'a inanır, bir yoldur. Allah ahlakı ile ahlaklıdırlar, devletine, milletine, ordusuna bağlıdırlar...' Bunlar doğru. Ancak Alevi dedeleri konusunda söyledikleri düpedüz hakarettir, Alevilerin ibadet yeri, heryerdir, gönlüdür. 
   Muharrem Ercan Karaca Ahmet Sultan Derneği Başkanı Ben bir Alevi dedesiyim. Bugüne kadar dedeler hiçbir zaman için toplumu yanlış yönlendirmemiştir. Ali ve Kuran'ın birliğine biz inanıyoruz fakat bizim ibadet yerimiz hiçbir zaman cami olmamıştır. Bizim barışa birliğe beraberliğe ihtiyacımız var. 
   
   
   
</TEXT>
</DOC>
