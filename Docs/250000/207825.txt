<DOC>
<DOCNO> 207825 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/11/siyaset/siy06.html </URL>
<DATE> 2004/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP'de 'gizli yoklama' krizi 
</HEADLINE>
<TEXT>

   ABDULLAH KARAKUŞ Ankara 

   
   Yerel seçimler öncesi yaşanan "aday enflasyonu" nedeniyle baskı altında kalan AKP yönetimi, teşkilatın görüşünü almak için milletvekillerini bölgeleri dışında dörderli gruplar halinde görevlendirdi. Ancak 17 - 18 Ocak'ta yapılacak teşkilat yoklamalarında sandık başlarında bulunacak vekillerden, oyları saymadan mühürleyerek genel merkeze getirmelerinin istenmesi kriz yarattı. Gizli yoklama yaklaşımını geçen hafta grup toplantısında Başbakan Recep Tayyip Erdoğan'dan öğrenen milletvekilleri şaşkınlık geçirdi. Bir milletvekili tepkisini şu sözlerle dile getirdi "Sonuçları torbaya koyup saymadan getirecekmişiz. Sadece yönetim bilecekmiş. Belki en yüksek oy alan aday olamayacak. Böyle demokrasi olmaz. Erbakan Hoca da böyle yapard. Ön seçim yapacağımızı vaadetmiştik. Oylama yapılacak, ama anlamı olmayacak." 
   
   
   
</TEXT>
</DOC>
