<DOC>
<DOCNO> 204423 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/25/son/sontur07.html </URL>
<DATE> 2003/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılbaşı gecesi Satürn dünyaya en yakın konumuna gelecek 
</HEADLINE>
<TEXT>

     Güneş sisteminin gözlenmesi en güzel halkalı gezegeni olarak tanımlanan Satürn, 31 Aralık gecesi Dünya'ya en yakın konumda olacak. Karşılaşma anında Satürn, Dünya'ya 1.2 milyar kilometre yaklaşacak. 
     AA muhabirinin Ankara Üniversitesi Astronomi Araştırma Topluluğu'ndan aldığı bilgiye göre, Satürn 30 yılda bir geldiği karşılaşma konumunu yani Dünya'ya en yakın konumunu 31 Aralık'ta gerçekleştirecek. Gökyüzü meraklılarının bir ay boyunca gözleyebileceği, Dünya'nın yaklaşık 10 katı büyüklüğünde ve Güneş'e uzaklığı bakımından 6. sırada bulunan Satürn, şu anda gökyüzünde görülebilecek en parlak halde bulunuyor. Satürn halkaları her zaman görünümü açısından iyi bir eğimde olmazken, Dünya'ya en yakın konumunda halkalar eğik olacağından oldukça güzel gözükecek. Güneş'in batımıyla doğacak ve Güneş'in doğumuyla batacak olan Satürn'ün yaklaşık ortalama uzaklığı 1.5 milyar kilometre olup, karşılaşma anında bu uzaklık 1.2 milyar kilometreye kadar inecek. Satürn, Dünya'ya en son 1973 yılının aralık ayında bu kadar yaklaşmıştı. Bundan sonra ise 2034 yılının ocak ayında Satürn, Dünya'ya en yakın konuma gelecek. 
     Ankara Üniversitesi Astronomi Araştırma Topluluğu, gökyüzü avcılarını 30 yılda yaşanabilen bu gök olayı için 31 Aralık gecesi Ankara Üniversitesi Ahlatlıbel Gözlemevi'ne davet ediyor. Havanın kapalı olması halinde slayt gösterisinin, açık olması durumunda ise teleskopla gözle yapılabileceğini bildiren topluluk, katılmak isteyenlerin önceden rezervasyon yaptırmalarını istiyorlar. 
     
     ''ASTROLOGLARIN KEHANETLERİNE İNANMAYIN'' 

     Bu arada topluluk, Satürn'ün bu yakınlaşması için astrologların bulunacağı kötü kehanetler için şu uyarıda bulundular 
     ''Satürn, astrologların favori gök cismi olduğu için getireceği felaketler hakkında bol bol yorum yapmaktadırlar. İddiaları, bu gök olayının insanları olumsuz etkileyeceği yönündedir. Bu astrolojik kehanetlerin sağduyunun zerresini içermediğini söylemeye gerek dahi yoktur. En iyisi bunları hiç dinlememektedir. Gezegenlerin yörüngelerindeki hareketlerinin, yaşamımızı etkilemesi için herhangi bir neden yoktur.'' Bu arada 31 Aralık gecesi gökyüzü meraklıları Satürn yanında Ay'ı yarım ay konumunda, Venüs ve Jüpiter ile birlikte gözlemleyebilecekler. 
     
</TEXT>
</DOC>
