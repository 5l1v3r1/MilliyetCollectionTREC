<DOC>
<DOCNO> 217591 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/25/siyaset/siy07.html </URL>
<DATE> 2004/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara duvarın altında kaldı 
</HEADLINE>
<TEXT>

   İsrail'in inşa ettiği güvenlik duvarı aleyhine BM'de oy veren Türkiye, Lahey'deki mahkemede konuşmadı 
   UTKU ÇAKIRÖZER Ankara 

   
   İsrail'in Filistin topraklarına inşa ettiği güvenlik duvarının Uluslararası Adalet Divanı'na götürülmesi için aralıkta BM Genel Kurulu'nda oy kullanan AKP hükümeti, Tel Aviv yönetiminin baskısı üzerine Lahey'de yapılan mahkemede sessiz kalmayı tercih etti. 
   İsrail'in Filistinlilere karşı inşa ettiği güvenlik duvarıyla ilgili Uluslararası Adalet Mahkemesi'nde UAM önceki gün başlayan görüşmeler sırasında Türkiye, duvar aleyhinde yapacağı "tanıklık konuşması"ndan son anda vazgeçti. 
   UAM yetkilileri, 2 gündür süren mahkemede, konuşma yapmak için tarih alan Türkiye'nin, Hollanda Büyükelçiliği aracılığıyla bu talebi iptal ettiğini belirttiler. 
   Filistin'in Büyükelçisi Fuat Yasin, "Bakanlığın bugünlerdeki iş yükü nedeniyle konuşma yapamadılar ya da açıklama gönderemediler. Türkiye'nin duvar konusundaki fikrinden vazgeçtiğini sanmıyorum" dedi. UAM'nin internet sitesinde Türkiye'nin "konuşma yapmak için" başvurduğu liste ve bu talebin "iptal edildiğini" gösteren 2 liste yer almasına rağmen, Dışişleri Bakanlığı Sözcülüğü Milliyet'e, "Konuşma başvurusunun olmadığı" bilgisini verdi. 
   Cumhuriyet'te dün yayımlanan haberin ardından resmi bir açıklama yapılmazken, alınan bilgilere göre, İsrail, Türkiye'nin duvarın UAM'de ele alınması için 8 Aralık'ta BM'de verdiği oyun ardından diplomatik baskı uyguladı. Türkiye'nin Tel Aviv Büyükelçisi Feridun Sinirlioğlu, İsrail Dışişleri Bakanlığı'na çağrılarak duyulan rahatsızlık dile getirildi ve Türkiye'yle ilgili konularda da İsrail'in benzer bir tavır gösterebileceği hatırlatıldı. 
   
   
   
</TEXT>
</DOC>
