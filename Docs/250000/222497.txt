<DOC>
<DOCNO> 222497 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/15/son/soneko56.html </URL>
<DATE> 2004/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzan Grubu'ndan Fon'a yeni teklif... 
</HEADLINE>
<TEXT>

     Uzan Grubu, İmar Bankası'ndan oluşan Hazine alacağının ödenmesi için Fon'a yeni teklif sunulduğunu ve bu teklifin 15 Mart bugün itibariyle Tasarruf Mevduatı Sigorta Fonu'na TMSF teslim edildiğini bildirdi. 
     Uzan Grubu'ndan yapılan yazılı açıklamada, Cem Cengiz Uzan'ın, Fon'a alınan İmar Bankası'nda doğrudan veya dolaylı olarak hakim ortak olmamasına rağmen, ilgili mevzuat gereği Kemal Uzan'ın oğlu olması nedeniyle hakkında 6183 sayılı Amme Alacaklarının Tahsil Usulü hakkında kanun gereği takibata geçilmiş olmasından dolayı, İmar Bankası'ndan oluşan Hazine alacağının ödenmesi için, TMSF'ye, vekilleri aracılığı ile ödeme planı konusunda 8 Mart 2003 tarihinde ayrıntılı protokol teklifinde bulunduğu hatırlatıldı. 
     Ayrıca teklifle ilgili 11 Mart'ta TMSF'de yapılan toplantı sırasında, Fon'un taleplerinin aynı gün tamamlanarak TMSF'ye teslim edildiği anlatılan açıklamada, Uzan Grubu yaptığı protokol teklifiyle ilgili görüşmelerin başlaması için Fon yönetiminden randevu beklerken, TMSF'den 12 Mart 2004 tarihinde yapılan basın açıklamasında, teklifin ''ciddiyetten uzak olduğunun'' ifade edildiği vurgulandı. 
     Açıklamada, ''bu belirleme bütünüyle yanlış, kamuoyunu yanlış bilgilendirmeye, Grubumuzu rencide etmeye yönelik ve tamamen siyasi niteliktedir. Şöyle ki Uzan Grubu'nun sunduğu protokol teklifi, Çukurova Grubu ile BDDK arasında 31 Ocak 2003 tarihinde ve AK Parti döneminde imzalanan protokolle kelime kelime aynısıdır'' denildi. 
     
     TELSİM'İN YÜZDE 50'Sİ TEMİNAT GÖSTERİLDİ 
     Bu arada açıklamada, TMSF açıklamasında 'teminatların ne olduğunun somut olarak belirtilmediği' ifade edilmesine karşılık, 11 mart 2004 tarihli protokol ekinin 1. maddesinde, TELSİM A.Ş'nin yüzde 50 hissesinin teminat olarak verileceğinin açıkça belirtildiği savunulurken, şu görüşlere yer verildi 
     ''Fon tarafından yönetimi ve denetimi devralınan Uzan Grubu şirketlerinin teminat olmayacağına ilişkin zımni bir açıklama mevcut olup, bunun aksinin söz konusu olamayacağı son derece açıktır. TMSF basın açıklamasında verilen teklifin ödeme projeksiyonun soyut olduğu ve finansal açıdan yeterli veriler içermediği tespiti yapılmıştır. Bu konu, TMSF yetkilileri ile yapılan görüşmelerde de gündeme gelmiş, hissedarların ve eski yöneticilerin şirketlerin kapısından içeri sokulmadığı dikkate alındığında, bu işlemin tarafımızdan yapılmasının fiilen mümkün olmayacağı ortadadır.'' Yine Fon açıklamasında, yönetim ve denetimi Fon tarafından devralınan şirketlerin hissedarlarının protokol görüşmelerine katılmamalarının da protokol teklifinin reddine malzeme yapıldığına işaret edilen açıklamada, ancak bu hissedarların temsilcilerinin toplantılara iştirak ettiği bildirildi. 
     Açıklamanın sonunda ise ''yeni teklifimiz, grubumuz tarafından 15 Mart 2004 tarihinde TMSF'ye teslim edilmiştir'' denildi. 
     
</TEXT>
</DOC>
