<DOC>
<DOCNO> 225509 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/25/son/soneko46.html </URL>
<DATE> 2004/03/25/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
ATO Başkanı Aygün Denktaş milli bir kahramandır 
</HEADLINE>
<TEXT>

     Ankara Ticaret Odası ATO Başkanı Sinan Aygün, KKTC Cumhurbaşkanı Rauf Denktaş'ın Kıbrıs davasına gönül vermiş milli bir kahraman olduğunu belirterek, ''Denktaş'ın imza atmadığı, olur vermediği bir plana bu ülkede imza atacak bir tane babayiğit çıkacağını zannetmiyorum'' dedi. 
     ATO Başkanı Sinan Aygün, Çankaya Üniversitesi'nde ''Kıbrıs, Avrupa Birliği, Gümrük Birliği ve Çin Malları'' konulu bir konferansa verdi. Çankaya Üniversite, Türk Tarih Platformu tarafından düzenlenen konferansta ağırlık olarak Kıbrıs sorununa değinen Aygün, Annan Planı'nı eleştirdi. 
     Kıbrıs'ın bir Türk adası olduğunu ve bu konuda Annan Planı'nı tartışmanın yersiz bulunduğunu belirten Aygün, Annan Planı ile Adada bulunan Türk kimliğinin yok edilmek istendiğini söyledi. Planın kabul edilmesi halinde 7 yıl sonra Kıbrıs'ta Türk kalmayacağını kaydeden Aygün, planın kabulünün ardından hızlı bir asimilasyon politikasının izleneceğini ve Kıbrıs'ta yeniden kan döküleceğini öne sürdü. KKTC Cumhurbaşkanı Rauf Denktaş'ın Kıbrıs davasına gönül vermiş milli bir kahraman olduğunu vurgulayan Aygün, ''Türkiye'de bunun aksini söyleyebilecek bir tane vatan haini olduğunu tahmin etmiyorum'' dedi. 
     
     AYGÜN, ANNAN PLANINI YIRTTI 
     Denktaş'ın Kıbrıs konusundaki son görüşmelere katılmamakla doğru davrandığını da belirten Aygün, salonda bulunanlara Annan planı hakkında bilgi verirken planın bir özetinin yazılı olduğu kağıtları göstererek ''Kıbrıs Türklüğünü yok eden elimdeki Annan Planı'nı böyle yırtıp atıyorum'' dedi. Aygün'ün bu sözlerinin ardından elindeki kağıtları yırtıp atması salonda bulunanların alkışları ile karşılandı. 
     Denktaş'ın Annan Planı'nın onaylamadığını, bunun içinde imzalamadığını belirten Aygün, ''Denktaş'ın olur vermediği bir plana bu ülkede imza atacak bir tane babayiğit çıkacağını zannetmiyorum. Kimse imza atamaz bu plana, atmayacaktır da, attırmayacaklardır da. Bu böyle biline'' diye konuştu. 
     Kıbrıs konusunda Denktaş ile hükümet arasında bir görüş farklılığı bulunmadığını, ancak kamuoyuna bir farklılık varmış gibi bazı şeylerin yansıdığını belirten Aygün, Kıbrıs'ta kimsenin bir metrekare toprak dahi alamayacağını söyledi. 
     AB karşıtı olmadığını da konuşmasında belirten Aygün, ancak Gümrük Birliği'nin Türkiye'nin aleyhine olduğunu ve sanayisini hızla çökerttiğini belirterek, gümrük birliğinden çıkılması gerektiğini bildirdi. 
     Türkiye'de Hıristiyanlaştırma çalışmaları bulunduğunu belirten Aygün, bu duruma örnek olarak Batıkent'te kilise kurulmasını verdi. Kilisede 100 dolar karşılığında Türklerin Hıristiyanlaştırılmaya çalışıldığını söyleyen Aygün, ''Gidin oraya alın 100 doları. Dışarı çıkınca da kelimeye şahadet getirin'' dedi. 
     
     AMERİKA'DA OKUTULAN ATLAS 
     Amerika'da okullarda okutulan ''Goode's School Atlas''ta diller ile ilgili bir bölüm bulunduğunu, bu bölümde de Diyarbakır, Mardin bölgesinin Ermenice, Sinop, Trabzon, Samsun'un gerekçe, Hatay'ın Tatarca, Bolu, Kastamonu bölgesinde de kızılbaşça adı verilen dillerin konuşulduğunun ileri sürüldüğünü belirten Aygün, söz konusu atlası üç ayda Amerika'dan getirttiğini ve halen okullarda okutulan bu atlasta birçok gerçeğin çarpıtıldığını bildirdi. 
     AB'nin Milli Güvenlik Kurulu'nun MGK kaldırılmasını, Genel Sekreterin de asker olmamasını istediğini de belirten Aygün, bu durumu eleştirirken, AB'nin tek müdahale edemediği kurum ordu olduğu için MGK Genel Sekreterinin sivil olmasını istediğini kaydetti. Aygün, AB'nin ordudan korktuğunu da sözlerine ekledi. 
     Aygün daha sonra öğrencilerden gelen soruları yanıtladı. Bir soru üzerine 1 Mayıs 2004 tarihine kadar Kıbrıs sorunun çözülemeyeceğini, Kıbrıs Rum kesiminin tek başına AB'ye üye olacağını da belirten Aygün, anlaşma olmaması halinde Kıbrıs'ta referanduma gidilmeyeceğini, iş o safhaya gelmeden iplerin kopacağını öne sürdü. 
     
</TEXT>
</DOC>
