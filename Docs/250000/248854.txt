<DOC>
<DOCNO> 248854 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/18/dunya/axdun02.html </URL>
<DATE> 2004/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC'nin kapısı çalınmaya başladı 
</HEADLINE>
<TEXT>


Sierra Leone Dışişleri Bakanı Koroma, KKTC'ye geldi. Sudan Dışişleri Bakanı İsmail de yakında geliyor... 

SEFA KARAHASAN Lefkoşa 


İKÖ Toplantısı'nda, KKTC'nin bundan böyle, "Kıbrıs Türk Devleti" adıyla temsil edilmesi kararı alınmasının ardından, nüfusunun yüzde 60'ı Müslüman olan Afrika ülkesi Sierra Leone'nin Dışişleri Bakanı Mamodu Koroma, resmi temaslarda bulunmak üzere dün KKTC'ye geldi. Tarım ve Orman Bakanı Raşit Pertev tarafından törenle karşılanan Koroma'nın ziyaretine, KKTC'nin kapısını dünyaya açan "sembolik bir başlangıç" olarak bakılıyor. Koroma, KKTC'ye ilk kez gelmekten duyduğu memnuniyeti dile getirerek, İKÖ toplantısında alınan kararlar neticesinde KKTC'yle bundan sonra ilişkilerin artarak devam edeceğini belirtti. Bu arada Sudan Dışişleri Bakanı Mustafa Osman İsmail'in de yakın bir tarihte KKTC'ye gideceği, ancak tarihin henüz belirlenmediği kaydedildi. 


</TEXT>
</DOC>
