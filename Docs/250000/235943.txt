<DOC>
<DOCNO> 235943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/29/son/sonspo27.html </URL>
<DATE> 2004/04/29/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Çaykur Rizespor, tehdit edildiği için can güvenliği istiyor... 
</HEADLINE>
<TEXT>

     Birinci Süper Futbol Ligi'nde hafta sonu Bursaspor ile deplasmanda karşılaşacak olan Çaykur Rizespor, can güvenliği istiyor. 
     Çaykur Rizespor Genel Sekreteri Mustafa Tüylüoğlu, Bursaspor taraftarlarından tehdit telefonları aldıklarını ve güvenlik önlemlerinin artırılması için İçişleri Bakanlığı'na başvuruda bulunduklarını bildirdi. 
     Tüylüoğlu, İçişleri Bakanlığı'na gönderdikleri başvuru dilekçesinde şu görüşlere yer verdiklerini kaydetti 
     ''2 Mayıs Pazar günü saat 17.00'de Bursa Atatürk Stadı'nda oynanacak olan Bursaspor-Çaykur Rizespor müsabakası ile ilgili olarak, Bursaspor taraftarlarından kulübümüze yoğun şekilde tehdit telefonları gelmektedir. 
     Söz konusu müsabaka ile ilgili olarak kulübümüzün seyahat programı çerçevesinde gerek yol güzergahı, gerekse soyunma odaları çevresinde güvenlik tedbirlerinin artırımlı olarak alınması hususunda gereğini önemle arz ederiz.'' Bu arada Çaykur Rizespor, Bursaspor maçı için 1 Mayıs Cumartesi günü Trabzon'dan uçakla İstanbul'a, oradan da Bursa'ya geçecek. 
     
</TEXT>
</DOC>
