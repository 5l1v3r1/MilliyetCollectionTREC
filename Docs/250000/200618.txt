<DOC>
<DOCNO> 200618 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/08/son/soneko38.html </URL>
<DATE> 2003/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
DHL'den UEFA kararlarına pankartlı yanıt "Come to Turkey now" 
</HEADLINE>
<TEXT>

     DHL Türkiye, UEFA'nın aldığı ''tarafsız saha'' kararına ''Come to Turkey now'' Türkiye'ye Şimdi Gelin kampanyası ile tepki veriyor. 
     ''Come to Turkey now'' mesajlı pankartı yarın Almanya'da oynanacak Beşiktaş-Chelsea maçında açacak olan DHL Türkiye, Türk taraftarlarıyla takıma destek olacak. 
     DHL Türkiye'den yapılan açıklamada, tüm sosyal sorumluluğu ile harekete geçen DHL Türkiye'nin bu olumsuz karara futbol kulüplerinin desteğiyle karşı çıkarken, yaşanan bu olumsuz etkileri silmeyi amaçladığı bildirildi. 
     DHL Türkiye Genel Müdürü Michel Akavi de ''Biz DHL olarak Come to Turkey now mesajlı pankartlar hazırlayıp yurtdışına ulaştırıyoruz. Kulüplerimiz, bu pankartları stadlarda açtırırsa, Türkiye'de maç yapılması tehlike arz ediyor sözlerini kınamış ve alınan bu haksız kararı eleştirmiş oluruz'' dedi. 
     DHL Türkiye'nin ''Come to Turkey now'' adıyla başlattığı kampanya, Türkiye'yi negatif yönde etkileyen terör saldırılarına karşı bir cevap niteliği taşıyor. 
     Bu kampanya ile aynı zamanda, ''Come to Turkey now'' mesajlı stickerlar Türkiye'den yurtdışına DHL aracılığıyla gidecek tüm gönderilerin üzerine yapıştırılacak. 
     
</TEXT>
</DOC>
