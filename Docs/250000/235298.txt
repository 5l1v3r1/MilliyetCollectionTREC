<DOC>
<DOCNO> 235298 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/son/sonspo26.html </URL>
<DATE> 2004/04/27/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Hagi Takımda kalmak isteyen futbolcular, bunu kendileri sağlayacak 
</HEADLINE>
<TEXT>

     Galatasaray Teknik Direktörü Gheorghe Hagi, İstanbulspor maçına mutlaka kazanmak için çıkacaklarını belirterek, ''Bizim prestijimiz, gururumuz var'' dedi. 
     Hagi, Florya Metin Oktay Tesisleri'nde düzenlediği haftalık basın toplantısında, İstanbulspor'un düşme potasında olduğunu ve puana ihtiyacının bulunduğunu vurgulayarak, ''Onlar çok iyi konsantre olacaktır. Futbolcularım da aynı şekilde konsantre olmalılar. İstanbulspor maçına takımda birkaç değişiklikle çıkacağız. Çünkü bütün oyuncuları tanımak zorundayım. Ama bu, maçı kazanmak istemediğimiz anlamına gelmez. Bizim prestijimiz, gururumuz var, seyircimizin önünde bu maçı mutlaka kazanmalıyız'' diye konuştu. 
     
     ''OYUNCULAR KADERLERİNİ KENDİSİ BELİRLEYECEK'' 
     Hagi, futbolcuların gelecek sezon takımda kalıp kalmayacaklarını, gösterecekleri performansla kendilerinin belirleyeceğini söyledi. 
     Geçen 1 ay 10 gün içinde ekibinde ilerleme gördüğünü kaydeden Rumen çalıştırıcı, sözlerini şöyle sürdürdü 
     ''Artık maçlarımızı galip bitiriyoruz. Rakiplerimizin saygısını da yavaş yavaş kazanıyoruz. Oyuncularımın istekli olduklarını gördüm. Bu benim için çok iyi. Bu galibiyetleri çok bekledik, önümüzdeki 3 maçta da aynı şekilde devam etmeliyiz. Oyuncularımız da gösterdikleri performanslarla kalıp kalmayacaklarını belirleyecekler.'' Hagi, kadroda eksik olan bölgeleri en iyi oyuncularla tamamlayacaklarını da anlatarak, taraftarlardan bundan emin olmalarını istedi. 
     
     ''EKONOMİK KRİZ GÖRMÜYORUM'' 
     Rumen teknik adam, bir soru üzerine de, Galatasaray'da bir ekonomik kriz görmediğini dile getirdi. 
     Galatasaray'ın büyük bir marka olduğunu vurgulayan Hagi, ''Ben böyle bir kriz görmüyorum. Hem kimin borcu yok ki. Hiç kimse bizi küçültemez. Ben Bursaspor'dan transferler yapılmadı diye değil, aynı şekilde düşünmediğim için ayrıldım. Taraftarlarımızın gündeminde transfer olduğunu da düşünmüyorum. Onlar sadece maçlarımızı kazanmamızı istiyor. Sadece basın transfer ismi öğrenmek istiyor. Ben daha liste oluşturmadan, gazeteler benden önce bunları yazıyor. Hem böyle bir şeyi açıklamam, şu anda hata olur'' şeklinde konuştu. 
     Hagi, mevcut kadronun da bir değeri olduğunu ve iyi bir ekibe sahip olduğunu ifade ederken, sadece Ankaragücü maçında acı çektiklerini, Beşiktaş ve Samsunspor maçını kazanacak futbolu ortaya koyduklarını sözlerine ekledi. 
     
</TEXT>
</DOC>
