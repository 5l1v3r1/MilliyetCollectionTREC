<DOC>
<DOCNO> 243110 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/26/son/sonyas28.html </URL>
<DATE> 2004/05/26/ </DATE>
<TIME> 18.25 </TIME>
<AUTHOR>  </AUTHOR>
<HEADLINE>
'Cinsel yaşam'ımız harap 
</HEADLINE>
<TEXT>

     Cinsel Eğitim Tedavi ve Araştırma Derneği'nce CETAD düzenlenen ''Cinsellik ve Cinsel Tedaviler 5. Ulusal Kongresi''nin son gününde, cinsel yaşam ve cinsel sorunlarla ilgili halka açık forum gerçekleştirildi. 
     The Marmara Oteli'ndeki forumda konuşan İstanbul Üniversitesi İstanbul Tıp Fakültesi'nden Doç. Dr. Doğan Şahin, kadınlardaki cinsel fonksiyon bozukluklarıyla ilgili bilgi verdi. 
     Kadında orgazm yetisinin yaşla birlikte artmasından dolayı kadınlarda orgazm bozukluğunun genç yaşlarda daha yaygın olduğunu ifade eden Şahin, baba-kız ilişkisinde geçmişte yaşanan olumsuzluklar, geleneksel kadın cinsel rolü, çekingenlik, kendini bırakma ve kontrolünü yitirme korkusunun, kadınların uyarılmasında ve orgazma ulaşmasında engelleyici faktörler olduğunu anlattı. 
     Şahin, özellikle büyük kentlerde iş yoğunluğu ve günlük yaşamın stresi nedeniyle cinselliğin sadece hafta sonuyla sınırlandırıldığını sözlerine ekledi. 
     Üroloji uzmanı Dr. Haluk Kulaksızoğlu da Türkiye'de 40 yaş üzeri erkeklerin yüzde 69.8'inde cinsel işlev bozukluğu olduğunu söyledi. 
     Buna karşın hastaların sadece yüzde 10'unun doktora müracaat ettiğini belirten Kulaksızoğlu, cinselliğin insanın yaşam kalitesini etkileyen en önemli faktör olduğuna dikkatİ çekti. 
     Kulaksızoğlu, kadınların yüzde 30-45'inin cinsel yaşantısında problemler olduğunu ifade etti. 
     Psikiyatrist Dr. Aytül Gürbüz Tükel de erkeklere toplumda biçilen bazı rollerin erkek cinsel fonksiyon bozukluklarının en önemli nedeni olduğunu söyledi. 
     Bu arada, halka açık foruma vatandaşlardan çok kongreye katılan hekimlerin ilgi gösterdiği görüldü. 
     
</TEXT>
</DOC>
