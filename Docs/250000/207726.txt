<DOC>
<DOCNO> 207726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/10/son/soneko09.html </URL>
<DATE> 2004/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF Teknik grubu Hazine'de çalışmalarına başladı 
</HEADLINE>
<TEXT>

     Teknik uzmanlardan oluşan Uluslararası Para Fonu IMF heyeti, Ankara'ya gelerek 7. Gözden Geçirme çerçevesindeki çalışmalarına, bugün, Hazine Müsteşarlığı'nda başladı. 
     Edinilen bilgiye göre, Hazine Müsteşarlığı'nda yapılan görüşmelere, Maliye Bakanlığı, DPT ve Hazine yetkilileri katılıyor. 
     Bugünkü görüşmelerde, 14 Ocak'ta Ankara'da başlayacak olan resmi görüşmelere katılacak olan Türkiye Masası Şefi Rıza Moghadam'ın ziyareti öncesinde, görüşülecek konular hakkında teknik bilgi altyapısı oluşturulacak. 
     Moghadam, 12 Ocak'tan itibaren İstanbul'dan başlayacak ziyaretinde, Türkiye Bankalar Birliği TBB , Türkiye İhracatçılar Meclisi TİM , Müstakil Sanayici ve İşadamları Derneği MÜSİAD ve Türk Sanayicileri ve İşadamları Derneği TÜSİAD yetkilileriyle biraraya gelecek. 
     7. Gözden Geçirme çalışmalarının, yaklaşan bayram tatili, Hükümet yetkililerinin Ocak ayının ikinci yarısındaki yurtdışı programları ve bunlara karşın görüşülecek gündem konularının yoğun olması nedenleriyle iki aşamada yapılması planlandı. 
     Bu çerçevede çalışmaların ilk bölümünün 12-21 Ocak 2004 tarihleri arasında tamamlanması, ikinci bölümünün ise Şubat ayında yapılması kararlaştırıldı. 
     
     ELE ALINACAK KONULAR... 
     Bu çalışmalarda, 2003 yılı uygulama sonuçlarının değerlendirilmesi, 2004 yılında yapılacak gözden geçirmelerin planlanması ve yılın tümü için programın kamu maliyesi ve yapısal reform unsurlarının detaylarının belirlenmesi öngörülüyor. 
     Gayri Safi Milli Hasıla'nın GSMH yüzde 6.5'i oranındaki kamu sektörü faiz dışı fazlanın gerçekleştirilmesini sağlayacak adımlar ve emekli maaşları ile asgari ücretteki artışları karşılayacak önlemler üzerine odaklanılacak. 
     Hükümet'in bütçe yönetimi ve gelir toplama imkanını geliştirme, BDDK ve TSMF'nin bağımsızlığını ve etkinliğini güçlendirme ile özel sektör önderliğinde yatırım ve büyümenin sağlanacağı ortamı geliştirmek ise diğer ele alınacak konuları oluşturuyor. 
     İcra Direktörleri Kurulu'nun Mart ayında toplanabileceği belirtilirken, Kurul'un 7. Gözden Geçirmeyi onaylamasının ardından, IMF yaklaşık 500 milyon dolarlık kredi dilimini daha serbest bırakacak. 
     
</TEXT>
</DOC>
