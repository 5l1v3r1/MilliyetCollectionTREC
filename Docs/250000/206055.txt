<DOC>
<DOCNO> 206055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/02/son/sonspo19.html </URL>
<DATE> 2004/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Feyyaz Uçar Daum'u anlayabilmiş değilim 
</HEADLINE>
<TEXT>

     Beşiktaş Futbol Takımı Antrenörü Feyyaz Uçar, Birinci Süper Lig'in ikinci yarısında şampiyonluk yolundaki rakipleriyle puan farkının daha da artacağını iddia etti. 
     Siyah-beyazlı kulübün aylık resmi dergisinin Ocak 2004 sayısında ligin değerlendirmesini yapan Feyyaz Uçar, geçen sezon ilk yarıyı lider bitirmelerine rağmen şampiyonluk endişesi yaşarken, bu sezon aksine çok daha rahat olduklarını kaydetti. 
     Sezon sonunda en yakın rakipleriyle 10 puanlık bir fark olacağını düşündüğünü kaydeden Uçar, ''Geçen sene daha stresliydik. Bu sene o kadar stresli değil takım. O yüzden daha rahat oynuyoruz. Galatasaray'ın üst üste sürpriz yenilgiler alması, Fenerbahçe'nin yeniden yapılanmadan dolayı kaybettiği puanlar aramızdaki farkı açtı. Puan farkının ikinci yarıda artacağını düşünüyorum'' dedi. 
     Uçar, şampiyonluk mücadelesinde ikinci yarıda kendilerini Fenerbahçe ve Trabzonspor'un zorlayacağını ifade ederek, ''Fenerbahçe'nin gidişatı iyi. İyiye doğru gidiyorlar. Trabzonspor'un da zorlayacağını düşünüyorum'' görüşünü aktardı. 
     
     ŞAMPİYONLUĞU HAK EDEN BİR TAKIM VAR MIYDI 
     Geçen yıl ligin bütün rekorlarını kırarak 100. yılda şampiyon olduklarını hatırlatan Feyyaz Uçar, bazı çevrelerin bu şampiyonluğu 100. yıla bağladığını kaydederek, ''Böyle düşünenlere şunu sormak istiyorum Bizim dışımızda şampiyonluğu hak eden bir takım var mıydı '' dedi. 
     Sezon başında futbolcuların da buna tepkili olduğunu ve 101. yılda da şampiyon olarak, bu başarıyı hak ettiklerini göstermek istediklerini vurgulayan Uçar, şöyle devam etti 
     ''Beşiktaş şampiyon olmasaydı kim olacaktı Bazı rakiplerimiz şampiyonluğumuzu hakemlere bağladılar. Ama benim hatırladığım ligdeki tek yenilgimiz hakem hatasından kaynaklanıyordu. Diyarbakırspor maçında yediğimiz gol ofsayttı. Ben böyle düşünüyorum.'' 
     
     AHMED HASSAN 
     Gençlerbirliği'nden transfer ettikleri Ahmed Hassan'ın önemli özellikleri olan çok özel bir futbolcu olduğunu anlatan Uçar, ''Bu futbolcumuzla ilgili bizim hiçbir zaman şüphemiz olmadı, olmayacak da'' dedi. 
     Feyyaz Uçar, Ahmed'in Türkiye'de ve dünyada her takımda rahatlıkla futbol oynayabileceğine dikkati çekerek, şunları kaydetti 
     ''Ama büyük takımlarda oynayan oyuncunun biraz takımın oynadığı sisteme uyması lazım. Yoksa biz kendisinden çok memnunuz. Ahmed Hassan ligin en iyi yedek futbolcusu olarak gösteriliyor. Hayır. Biz hiçbir zaman bir oyuncumuzu yedek olarak görmüyoruz, belki de bundan dolayı kazanıyoruz. Tümer de zaman zaman Sergen de oyuna yedek olarak başlayabiliyor. Bizim için hepsi çok iyi ve as oyuncular. Bu durumda onlara nasıl yedek diyebiliriz '' 
     
     ''5'LİK DÖNEM...'' 
     Beşiktaş takımının enteresan bir özelliği olduğunu dile getiren Uçar, düşüş yaşadıkları ve eleştiri aldıkları bir maçtan sonra form grafiğinin yükseldiğini belirtti. 
     İstanbulspor beraberliğinden sonra aniden bir çıkışa geçtiklerini hatırlatan Uçar, ''Bu beraberlikten sonra ligde 5'lik dönemi başladı. Trabzonspor'a beş attık, Elazığspor'a beş attık. Arada Chelsea'yi 2-0 yendik. Beşiktaş takımı eleştirilere tepki gösteriyor. Beklenen performansı gösteremediğimiz ve Avrupa'da yenildiğimiz maçlara bakarsanız, zaten Türkiye'de yenilmiyoruz. böyle daha hazırlanmış, daha agresif, daha konsantre bir takım oluyoruz. Böyle bir Beşiktaş'ı Türkiye'de yenecek takım yok zaten'' görüşünü dile getirdi. 
     
     DAUM 
     Fenerbahçe maçından sonra Teknik Direktör Christoph Daum'un ''Cordoba bizde olsaydı 4-0 kazanırdık'' şeklindeki açıklamasına anlam veremediğini ifade eden Uçar, ''Lucescu Fenerbahçe'de olsaydı ne olurdu Tabii yardımcısının sen olman koşulu ile'' şeklindeki soruyu şöyle yanıtladı 
     ''Yok canım, Allah korusun. Teknik adamın kendi futbolcusu hakkında böyle konuşması, o futbolcusunu kaybetmesi demektir. Halen anlayabilmiş değilim Daum'un neden böyle konuştuğunu. Herhalde kendisine göre bir nedeni vardır.'' 
     
</TEXT>
</DOC>
