<DOC>
<DOCNO> 238482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/09/ekonomi/eko06.html </URL>
<DATE> 2004/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Şener Hortumun hangisini listeleyelim 
</HEADLINE>
<TEXT>


ANKARA ANKA 

Devlet Bakanı Abdüllatif Şener, hükümetin kestiği hortumların tek tek sıralanamayacağını belirtirken, "Kesilen hortumları her idari kademede, her ihalede, her işlemde görmek mümkün olduğundan bir listeleme yapılması ve döküm yapılması söz konusu değildir" dedi. İstanbul Bağımsız Milletvekili Emin Şirin'in, Başbakan Recep Tayyip Erdoğan'a yönelttiği "Kestiğiniz hortumların listesini açıklar mısınız " şeklindeki soru önergesini Devlet Bakanı Abdüllatif Şener yanıtladı. 
Başbakan Erdoğan'ın çeşitli mitinglerinde kestiğini belirttiği hortum kavramının, "kamu kaynaklarının üçüncü kişilerce usulsüz, haksız ve yersiz bir şekilde aktarılmasını" ifade ettiğini kaydeden Şener'in, konuyla ilgili yanıtı şöyle oldu 

'Her işte yolsuzluk var' 
"Yolsuzlukla mücadeleye en etkin şekilde devam ediliyor. Bu mücadele belli bir süreyle veya olayla sınırlı değil. Ancak unutulmaması gereken, yolsuzluklar yapıldıktan sonra tespit ve cezalandırılmasından çok, yolsuzluk üreten sistemin, kamu yönetim felsefesinin değiştirilmesi. Hükümetimiz tarafından yapılmakta olan da budur. Bu yapılanlar sonucunda kesilen hortumları her idari kademede, her ihalede, her işlemde görmek mümkün olduğundan listelenmesi söz konusu değildir." 


</TEXT>
</DOC>
