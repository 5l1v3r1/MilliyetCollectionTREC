<DOC>
<DOCNO> 206879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/06/son/sontur31.html </URL>
<DATE> 2004/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Adalet Bakanı Çiçek Hiçbir kesim kendi hırsızını korumasın 
</HEADLINE>
<TEXT>

     Adalet Bakanı Cemil Çiçek, yolsuzlukla mücadelede herkesin caba göstermesi gerektiğini belirterek, ''Hiçbir kesim, kendi hırsızını korumasın'' dedi. 
     Çiçek, Ankara Barosu tarafından Bilkent Otel'de düzenlenen Uluslararası Hukuk Kurultayı'ndan ayrılırken, gazetecilerin sorularını yanıtladı. 
     Cemil Çiçek, bir gazetecinin, ''Uzanlar'ın yatlarının iade edilmesi yönünde karar verildi. Bankalar Yasası'nın uygulanmasında bir sıkıntı mı var '' sorusu üzerine, şunları söyledi 
     ''Yasanın uygulanmasında bir sıkıntı çıkmaz. Çıkarsa da değiştiririz. Biz, yolsuzlukla mücadele konusunda kararlıyız. Ülkemizin geleceğini onda görüyoruz. IMF programlarıyla ülkenin bir yere varamayacağını kaç kez gördük. Yolsuzlukla sonuna kadar mücadele edeceğiz. Eğer bu yetmezse, bir yasa daha çıkarırız. O da yetmezse bir yasa daha çıkarırız. 
     Ben, önce de ifade ettim. Yolsuzluğu bir tek yasa ile halledecek babayiğit varsa, buyursun gelsin. Biz yerimizi bırakmaya hazırız. Herkesin buna yardımcı olması lazım. Bunun altını çiziyorum. Büyük büyük harflerle yazın. Bu, Cemil Çiçek'in, 2 savcının, 3 hakimin meselesi değil, herkesin meselesi. Herkesin bu beladan kurtulma konusunda yardımcı olması lazım. Aslında bu kadar yasa çıkarmaya gerek var mıydı diye de ciddi ciddi düşünüyorum. Mevcut yasaların ve genel hükümlerin bile bunların yakasına yapışmaya yeteceğini düşünüyorum. Uygulayıcılara büyük görevler düşüyor. Şunu da ilave edeyim. Hiçbir kesim, kendi hırsızını korumasın.'' 
     
</TEXT>
</DOC>
