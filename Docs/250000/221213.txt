<DOC>
<DOCNO> 221213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/10/son/sondun33.html </URL>
<DATE> 2004/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Raportör Kıbrıs Türkleri "Evet" derse geçmiş arşivlere girecek 
</HEADLINE>
<TEXT>

     Avrupa Parlamentosu'nun Kıbrıs raportörü Jaques Poos, ''BM planı için yapılacak referandumda Kıbrıslı Türklerin üyelik için 'evet' demesi halinde, geçmişin hayaletlerinin tarihin arşivine gönderileceğini'' söyledi. 
     Poos, Avrupa Parlamentosu genel kurulunda yaptığı konuşmada, yarın oylanacak Kıbrıs raporu hakkında görüşlerini açıkladı. 
     Konuşmasında genelde KKTC lideri Rauf Denktaş'a yönelik daha önceki eleştirilerini yineleyen Poos, BM Genel Sekreteri Kofi Annan'ın hazırladığı planın daha önceden müzakereler için temel alınmaması konusunda yine Denktaş'ı suçladı. 
     Lüksemburglu parlamenter, AB Komisyonu'nun genişlemeden sorumlu üyesi Günter Verheugen'in ''adadaki iki toplumun tarihi fırsatı kaçırmaması'' yolundaki temennisine katıldığını bildirdi. 
     Poos, Kıbrıs'ta çözümsüzlüğün Türkiye için sorun yaratacağı yolundaki AB Komisyonu raporuna da atıfta bulundu ve Türkiye ile Yunanistan'ın 22 marttan sonra katılacağı görüşmelerde, özellikle Ankara'nın geride kalan ciddi sorunların çözülmesi için ağırlığını koyması gerektiğini öne sürdü. 
     Bu arada Avrupa Parlamentosu'nun Türkiye raportörü Arie Oslander'in hazırladığı raporun, nisanda genel kurulda tartışılarak oylanacağı bildirildi. 
     
</TEXT>
</DOC>
