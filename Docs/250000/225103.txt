<DOC>
<DOCNO> 225103 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/24/son/sondun26.html </URL>
<DATE> 2004/03/24/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Fransız basını Kıbrıs görüşmeleri için ne yazdı 
</HEADLINE>
<TEXT>

     Fransız gazeteleri, Kıbrıs'ta çözüm için düzenlenen dörtlü görüşmelere geniş yer vererek, görüşmelerin AB üyeliğinden önce Kıbrıs'ın birleşmesi için son şans olduğu görüşünde birleşti. 
     Liberation gazetesinde ''Kıbrıs'ta birleşme için son şans'' başlığıyla verilen haberde, ''Atina ve Ankara'nın, BM planının kabul edilmesi için Kıbrıslı liderlere baskı yapacağı'' belirtildi. 
     Kıbrıs'ta yapılan müzakerelerde sonuç elde edilemediği kaydedilen haberde, uluslararası kamuoyunun umudunun artık Türkiye ve Yunanistan'da olduğunu bildirdi. 
     ''Demokles'in kılıcı, dörtlü konferans üzerinde sallanıyor'' ifadesi kullanılan haberde, tarafların anlaşmaya varamaması halinde, BM Genel Sekreteri Kofi Annan'ın hazırladığı planın referanduma sunulacağı hatırlatıldı. 
     Le Monde gazetesi, ''Kıbrıs görüşmeleri Ankara ve Atina'nın elinde'' başlığıyla verdiği haberde, İsviçre'deki müzakerelerin derin görüş ayrılıklarının giderilemediği bir ortamda başladığını yazdı. 
     Le Figaro gazetesinin ''AB'ye katılımdan önce son şans'' başlıklı haberinde, ''Kıbrıs'ın 1 mayısta AB'ye girmesinin, uzun zamandır devam eden bir ihtilafın çözüme kavuşması ve Akdeniz adasının yeniden birleşmesi için tarihi bir şans sunduğu'' belirtildi. ''Bu şansın iyi kullanılmasının, AB için büyük önem taşıyan sonuçları da beraberinde getireceği'' ifade edilen haberde, ''öncelikle Türkiye'nin AB'ye girişinin önündeki temel bir engelin ortadan kalkacağı'' kaydedildi. Haberin sonunda, ''Kıbrıs'ta bir poker partisi oynandığı'' belirtilerek, ''sürecin başarısızlığa uğramasının, adada öncekinden daha gergin bir durumun hakim olmasına yol açabileceği ve Yunan-Türk ilişkilerini zehirleyebileceği'' yorumu yapıldı. 

     
</TEXT>
</DOC>
