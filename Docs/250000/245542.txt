<DOC>
<DOCNO> 245542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/05/son/sondun22.html </URL>
<DATE> 2004/06/05/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
"AB Komisyonu olumlu rapor verirse müzakereleri başlatmamız gerekir" 
</HEADLINE>
<TEXT>

     Almanya Başbakanı Gerhard Schröder, ''AB Komisyonu'nun olumlu rapor vermesi halinde Türkiye ile tam üyelik müzakerelerinin hemen başlatılması gerektiğini'' bildirdi. 
     Le Figaro gazetesinin güncel dış politika konularına ilişkin sorularını yanıtlayan Schröder, AB Komisyonu'nun olumlu görüş bildirmesi halinde, tam üyelik müzakerelerinin başlatılmasının önünde başka engel kalmayacağını söyledi. 
     ''Bu konudaki tutumunun gayet net olduğunu'' belirten Schröder, ''Fransa Cumhurbaşkanı Jacques Chirac'ın da açık tavır sergilemesinden memnunum''dedi. 
     Schröder, Chirac'ın davetlisi olarak bugün ve yarın Normandiya çıkarmasının 60. yıldönümü kutlamalarına katılacak. 
     Schröder, İkinci Dünya Savaşı'nın sonunu getiren Normandiya çıkarmasının kutlama törenlerine katılan ilk Alman devlet adamı olacak. 
     
</TEXT>
</DOC>
