<DOC>
<DOCNO> 232794 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/19/son/soneko15.html </URL>
<DATE> 2004/04/19/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
THY, 3 uçak kiralayacak... 
</HEADLINE>
<TEXT>

     Türk Hava Yolları THY , yaz tarifesi yoğun dönemi öncesinde filoya dahil edilmek üzere 3 uçak kiralayacak. 
     THY'den Borsa'ya gönderilen açıklamada, ortaklığın 2006 yılına kadar kira süreleri biten uçakların yerine yeni uçak kiralanmasına, 19 adet yeni uçak ve bölgesel hava taşımacılığı projesini geliştirmek için 3 adet opsiyon bölgesel uçak ihtiyacını temin çalışmaları yapmak üzere Özel Alım Satım Kurulu'nun yetkilendirildiği hatırlatıldı. 
     Ortaklığın uçak ihtiyacının ilgili yıllar için THY filo yapısının değişen pazar şartlarına uygun olarak yeniden yapılandırılması paralelinde en uygun sahiplenme yöntemi ile mümkün olduğunca yeni uçaklarla karşılanması, yeni uçak girişlerinin filo planı uçak ihtiyacı takvimine uymaması durumunda ise, interim çözüm amacıyla teklif istenen firmalar tarafından sağlanacak uygun kullanılmış uçaklarla karşılanmasının amaçlandığı belirtilen açıklamada, şöyle devam edildi 
     ''Ancak, 2004 yılı için yeni uçak tesliminin mümkün olmaması nedeniyle, ortaklığımızın 2004 2006 dönemi uçak ihtiyacını teminen yapılan çalışmalar kapsamında, 2004 yaz tarifesi yoğun dönemi öncesinde filomuza dahil edilmek üzere, GECAS firmasına ait 3 adet 737 400 uçağının aylık 104 bin dolar sabit kira bedeli ile 30 ay süreyle uygun bulunması halinde kiralanmasına, sözleşmeye ilişkin müzakerelerin gerekli işlemlerin yürütülmesi ve anlaşmaların imzalanması hususlarında 17 Nisan 2004 tarihli Yönetim Kurulu toplantısında karar alınmıştır.'' 
     
</TEXT>
</DOC>
