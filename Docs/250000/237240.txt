<DOC>
<DOCNO> 237240 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/04/son/sonsiy35.html </URL>
<DATE> 2004/05/04/ </DATE>
<TIME> 20.59 </TIME>
<AUTHOR>  </AUTHOR>
<HEADLINE>
Eraslan ''Ölüm cezası, zayıf devletin kuvvet gösterisidir'' 
</HEADLINE>
<TEXT>

     CHP Niğde Milletvekili Orhan Eraslan, ölüm cezasının, ''zayıf devletin kuvvet gösterisi'' olduğunu söyledi. 
     TBMM Genel Kurulu'nda, verilen aranın ardından Anayasa değişiklik teklifinin, TBMM'nin görev ve yetkileri arasında ''mahkemelerce verilip kesinleşen ölüm cezalarının yerine getirilmesine karar vermek'' ibaresinin çıkarılmasını içeren 6. maddesinin görüşülmesine başlandı. 
     Madde üzerinde CHP Grubu'nun görüşlerini dile getiren Eraslan, ''3 gencin idam edilmesinden 32 yıl, Başbakan'ı astıktan 43 yıl sonra, idam cezalarının acılarını temizlemek için buradayız'' dedi. 
     Ölüm cezalarının kaldırılması noktasına gelinmesinin kolay olmadığını, çok sayıda insanın bedel ödediğini vurgulayan Eraslan, ''Bu gece burada tarih düşüyoruz. Menderes, Gezmiş ve arkadaşlarının idamını önlemek için insanüstü çaba gösteren İsmet İnönü'yü, Avukat Faruk Erem'i anmamak mümkün mü Yaşı büyütüldükten sonra asılan Erdal Eren'i de...'' diye konuştu. 
     Ölüm cezasının yasalardan ve Anayasa'dan çıkarılmasıyla bir dönemin kapandığına işaret eden Eraslan, ''Hukuki katil olmayı reddediyoruz. Çünkü ölüm cezası, zayıf devletin kuvvet gösterisidir. Ölüm cezası, terördür. Terör de hukuka aykırıdır'' görüşünü dile getirdi. 
     Görüşmelerin ardından maddenin gizli oylamasına geçildi. 
     
</TEXT>
</DOC>
