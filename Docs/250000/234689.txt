<DOC>
<DOCNO> 234689 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/25/son/sonspo31.html </URL>
<DATE> 2004/04/25/ </DATE>
<TIME> 21.52 </TIME>
<AUTHOR> Yorum Oku nbsp nbsp Yorum Yaz  </AUTHOR>
<HEADLINE>
Derbi maçın ardından...Aziz Yıldırım'a pet şişe atıldı. 
</HEADLINE>
<TEXT>

     Birinci Süper Futbol Ligi'nde Beşiktaş ile Fenerbahçe arasında yapılan ve sarı-lacivertli takımın 3-1 kazandığı derbi maçla Christoph Daum ile Mircea Lucescu, Türkiye'de 5. kez karşı karşıya gelirken, Alman teknik adam meslektaşına karşı ilk galibiyetini aldı. 
     Türkiye'de 2000-2001 sezonunda çalışmaya başlayan Mircea Lucescu, Galatasaray'ın başındaki 2 sezonunda, Beşiktaş'ı çalıştıran Christoph Daum ile 3 lig maçında taktik savaşı vermişti. Bu maçlardan 2'sini sarı-kırmızılı ekip kazanırken, 1'i berabere sonuçlanmış, Daum'un çalıştırdığı Beşiktaş, rakibini yenememişti. 
     Bu sezonun ilk yarısında yeni takımlarının başında ilk kez rakip olan Lucescu ile Daum, 2-2 biten müsabaka sonrası birbirlerine üstünlük kuramamıştı. Bugünkü derbiyi Fenerbahçe 3-1 kazanırken, Daum da meslektaşı Lucescu karşısında ilk kez galip gelmenin keyfini yaşadı. 
     Daum ayrıca, sezonun ilk yarısında berabere biten 2 derbinin ardından, ikinci yarıdaki 2 derbiden de galibiyetle ayrılmayı bildi. 
     
     LUCESCU, BEŞİKTAŞ'TA İLK DERBİSİNİ YİTİRDİ 
     Beşiktaş'taki 2. sezonunu geçiren Mircea Lucescu, takımının başında ilk kez derbi kaybetti. Rumen teknik adam yönetimindeki Beşiktaş, 2 sezonda bu maça kadar 7 derbide 5 galibiyet, 2 de beraberlik almıştı. 
     
     SERHAT, ZAGO VE SERGEN, SARI KART CEZALISI 
     Derbi maçta sarı kart gören oyuncular arasında yer alan Fenerbahçeli Serhat Akın ile Beşiktaşlı Carlos Antonio Zago ve Sergen Yalçın cezalı duruma düştü. 
     Fenerbahçe'de 4. sarı kartını gören Serhat, takımının gelecek hafta oynayacağı Ankaragücü maçında forma giyemeyecek. 
     Beşiktaş'ta ise bu sezon 8. kez sarı kartlarını gören Zago ile Sergen Adanaspor deplasmanında oynayamayacaklar. 
     Bu arada, 3 sarı kartı bulunan Fenerbahçeli Van Hooijdonk, üst üste 21. maçında da sarı kart görmeyerek, ilginç bir rekora doğru gidiyor. 
     
     BEŞİKTAŞ TARAFTARININ ÖFKESİ 
     Beşiktaşlı taraftarlar takımları 3-0 yenik duruma düştükten sonra, kulüp başkanı Serdar Bilgili ve yönetim kuruluna tepki gösterdi. 
     Sezon başında kapalı tribüne loca yapılmasını öncelikle protesto eden taraftarlar ''Yönetim açığa loca yapsana'' diye bağırırken, bu durumdan sorumlu tuttukları kulüp ikinci başkanı Hüsnü Güreli için de ''Hüsnü gol gol gol'' diye tempo tuttu. 
     Protestolardan kulüp başkanı Serdar Bilgili de nasibini alırken, taraftarlar başkan için ''Bilgili uyuma, maçtan sonra Laila'ya'' diye tempo tuttu. 
     
     AZİZ YILDIRIM'A PET ŞİŞE ATILDI 
     Fenerbahçe'nin attığı gol sonrası karşılaşmada atmosfer yükseldi. 
     Beşiktaşlı taraftarlar protokol tribününde yer alan Fenerbahçe Kulübü Başkanı Aziz Yıldırım başta olmak üzere, sarı-lacivertli yöneticilere tepki göstererek, küfürlü tezahüratta bulundu. Taraftarların attığı bir pet şişe Yıldırım'ın üzerine gelirken, güvenlik güçleri taraftarları engellemeye çalışırken, maçı izleyenler arasında yer alan İstanbul Valisi Muammer Güler, öfkeli taraftarları sakinleştirmeye çalıştı. Bu arada, maçı izleyen Milli Eğitim Bakanı Hüseyin Çelik'in, taraftarların attığı pet şişelerden dolayı yerinden ayrıldığı gözlendi. Tepkilerin artması ve küfrün sürmesi üzerine maçın hakemi Selçuk Dereli 1 numaralı anonsu yaptırdı. 
     Bu arada, gergin atmosfer nedeniyle stattaki dahili anonstan Beşiktaşlı taraftarlara yönelik sürekli ''Sakin olun, tahriklere kapılmayın'' anonsu yapıldı. 
     
     BEŞİKTAŞ'TA GELENEK SÜRDÜ 
     Derbi maçta ilk golü kalesinde gören Beşiktaş, son maçlardaki geleneğini sürdürdü. 
     Son haftalarda maçlara adeta yenik başlayan siyah-beyazlılar, yaptıkları son 11 lig maçından, 8'inde ilk golü kalesinde gördü. 
     Ligde 5. mağlubiyetini alan Beşiktaş, bu sezon BJK İnönü Stadı'nda 4-0 hükmen yitirdiği Samsunspor maçından sonra 2. kez taraftarlarına mağlubiyet üzüntüsü yaşattı. 
     
     CORDOBA'NIN BOŞU YOK 
     Derbi maçta Beşiktaş'ın kalesini koruyan Cordoba, yediği 3 golle, son haftalardaki kötü performansını bu maçta da sürdürdü. 
     Bu sezon ligde 26. kez kaleye geçen Kolombiyalı kaleci 34 gol yedi. 
     Cordoba kalede yer aldığı son 8 maçta 17 gol yiyerek, maç başına ortalamasını 2'nin üzerine çıkardı. 
     Fenerbahçe kalecisi Volkan ise üst üste 9. maçında da gol yedi. 
     -VAN HOOIJDONK'TAN UYARI- Fenerbahçe'nin deneyimli oyuncusu Pierre Van Hooijdonk, genç oyuncular Serhat ve Tuncay'ı maç içinde zaman zaman uyardı. 
     Top rakipte olduğu zaman orta sahaya gelen ve zaman zaman da savunmasına yardım eden Hollandalı futbolcu, karşılaşma sırasında bazı pozisyonlarda Serhat ve Tuncay'ın yanına giderek, bu oyuncularla konuşup, uyarılarda bulundu. 
     
     FATİH SAKATLANDI 
     Fenerbahçeli Fatih Akyel sakatlanarak, ikinci yarının başında oyundan alındı. 
     Milli futbolcu, 47. dakikada ceza alanı içinde yerde kalırken, yerini Selçuk'a bıraktı. 
     Fatih maçtan sonra yaptığı açıklamada, ''Maçın başında sakatlanmıştım. 45 dakika sakat sakat oynadım. Çünkü maç çok önemliydi ve çıkmak istemedim. İdare edebildiğim kadar ettim. Kazandığımız için çok mutluyum'' diye konuştu. 
     
     FENERBAHÇE'DE GALİBİYET SEVİNCİ 
     Fenerbahçeli futbolcular maçın bitiş düdüğünün ardından galibiyet sevincini taraftarıyla birlikte yaşadı. 
     Karşılaşma sonrası sarı-lacivertli taraftarların bulunduğu eski açık tribüne koşan futbolcular, taraftarlarıyla birlikte tezahüratlar yaparak galibiyet sevincini yaşadılar. 
     Teknik direktör Daum da sarı-lacivertli tribüne giderek taraftarları selamladı ve galibiyeti kutladı. Alman teknik adam, soyunma odasına yönelirken, Beşiktaşlı taraftarlar tepki gösterip, Daum'a küfürlü tezahürat yaptı. Buna rağmen Daum, Beşiktaş taraftarlarına alkışlayıp, öpücük gönderdi. 
     Öte yandan, kulüp başkanı Aziz Yıldırım ve yöneticiler, maç sonrası sarı-lacivertli taraftarların bulunduğu tribünün önüne giderek, galibiyet sevincini doyasıya kutladı. 
     
     VAN HOOİJDONK ''GOLÜ ERKEN BULMAMIZ İYİ OLDU'' 
     Fenerbahçe'nin Hollandalı futbolcusu Van Hooijdonk, Beşiktaş karşısında erken gol bulmalarının kendileri için çok iyi olduğunu söyledi. 
     Maça çok önem verdiklerini belirten yıldız futbolcu, ''Maçın başında gol bulduk. Bu bizim için çok iyi oldu. Rizespor ve Samsunspor maçında puan kaybettiğimiz zaman, Beşiktaş karşılaşması bizim için daha kritik hale geldi, ama 3 puan kazandığımız için mutluyum'' diye konuştu. 
     Takım kaptanı Ümit Özat da ''Bizim için kazanmak önemliydi, Adanaspor ile oynasaydık da yine kazanmak isterdik. Önemli olan 3 puanı almaktı'' dedi. 
     
</TEXT>
</DOC>
