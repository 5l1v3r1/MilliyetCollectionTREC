<DOC>
<DOCNO> 224514 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/22/son/sonsiy06.html </URL>
<DATE> 2004/03/22/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
TDK ve TTK'dan CHP'ye alacak davası... 
</HEADLINE>
<TEXT>

     Türk Dil Kurumu TDK ve Türk Tarih Kurumu TTK , Atatürk'ün CHP'ye bıraktığı İş Bankası hisselerinin temettü gelirinin, parti inisiyatifine bırakılmaksızın doğrudan kendilerine aktarılması istemiyle, CHP aleyhine 655 milyar liralık alacak davası açtı. 
     Ankara Barosu avukatlarından Eser Güngör tarafından her iki kurum adına Nöbetçi Ankara Asliye Hukuk Mahkemesi'ne açılan davanın dilekçesinde, Atatürk'ün, İş Bankası'ndaki hisselerinin çıplak mülkiyetini CHP'ye bıraktığı, bu hisselerinin nemasının ise TDK ve TTK'ya eşit oranda ödenmesini vasiyet ettiği kaydedildi. Dilekçeye, Atatürk'ün vasiyetnamesinin bir sureti de eklendi. 
     Hisselerin temettülerinin CHP'nin talimatıyla kurumların hesabına aktarıldığı anlatılan dilekçede, ''Parti, Atatürk'ün vasiyetine rağmen, zaman zaman gelirleri vermek istememekte ve açtığı davaları kaybetmektedir'' denildi. 
     CHP ile TDK ve TTK arasında bir sözleşme imzalandığı kaydedilen dilekçede, konuya ilişkin doğabilecek sorunların karşılıklı iyi niyet yaklaşımıyla çözülmesi ilkesinin de sözleşmeye konulduğu belirtildi. 
     Dilekçede, 1995 yılı temettüsünün CHP Genel Başkanı Baykal'ın talimatıyla kurumların hesabına aktarıldığı, bundan sonra ilk temettü dağıtılan 2000 yılına ait ödemenin ise tüm yazışmalara rağmen yerine getirilmediği anlatıldı. 
     Dilekçede, 1972 yılından beri hisse gelirlerinin vasiyete rağmen düzenli ödenmediği ve çoğunun mahkeme kararlarıyla alınabildiği ifade edildi. Kurumların bu uygulama sonucunda mağdur oldukları savunulan dilekçede, bundan böyle hisse gelirlerinin, CHP'nin talimatı olmadan eşit olarak kurumların hesaplarına aktarılmasına karar verilmesi istendi. 
     Dilekçede, İş Bankası hisselerinin 2000 yılına ait temettü geliri olan 655 milyar 417 milyon 346 bin liranın, TDK ve TTK'nın hesaplarına eşit oranda paylaştırılarak aktarılmasına karar verilmesi talep edildi. 
     
</TEXT>
</DOC>
