<DOC>
<DOCNO> 246872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/10/son/sonsiy19.html </URL>
<DATE> 2004/06/10/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Kalp krizi geçiren Vali Öztürk'ten duygu dolu mesaj... 
</HEADLINE>
<TEXT>

     Erzincan Valisi Refik Aslan Öztürk, geçirdiği kalp krizi ve sonrası gösterilen ilgiden dolayı duygu yüklü bir teşekkür mesajı yayınladı. 
     Vali Öztürk, mesajında tüm ilgilenenlere içten ve yürekten teşekkür ederek, tüm hastalara acil şifa dileğinde bulundu. 
     Teşekkür mesajında, geçirdiği kalp krizi nedeniyle hiç tanımadığı yürek ağrıları ve çektiği tarifsiz acılar, doktorların telaşı, ambulansın yanan sönen ışıkları ve helikopter gürültüsünü hayal meyal ve ara sıra hatırladığını belirten Öztürk, şunları kaydetti 
     ''Can aziz, can tatlı, can o anda yanımda olmayan aileme ve çocuklarıma hasret. En yakınımda duran ise ölüm. Her şey derin uykularda görülmüş düştü sanki. Yasaklanmış olmayı hiçe sayıp hastanede odama girenlerden, telefonlardan, telgraflardan, fakslardan ve iki gün sonra boynunu büken güllerden ve daha yoldayken solan buketlerden aldığım mesajlar, çölleşen yüreğime can suyu oldu. O suyun her bir damlasının kadrini ve kıymetini ömrüm boyunca minnetlerle yad edeceğimi belirtmeliyim. Sen ölme, yerine ben öleyim diye haykıranın, dualarım seninle diyenlerin gözünde iyi insan olarak bilinmiş olmanın verdiği vebali ve yüklediği sorumluluğu can bedende durdukça omuzlarda taşıyacağım.'' Geçen hafta rahatsızlanan Vali Öztürk, Atatürk Üniversitesi Aziziye Araştırma Hastanesi'ne kaldırılmış, kapalı olan kalp damarı yapılan operasyonla açılmıştı. 
     Bu arada, Vali Öztürk, dinlenmek amacıyla bir süreliğine İstanbul'a gitti. 
     
</TEXT>
</DOC>
