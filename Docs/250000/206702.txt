<DOC>
<DOCNO> 206702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/06/spor/spo02.html </URL>
<DATE> 2004/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Alex gelmiyor 
</HEADLINE>
<TEXT>

      
   Tatil yapıyor 
   YÖNETİMİN peşinden koştuğu Alex de Souza, "Fenerbahçe beni rahat bıraksın. Türkiye'ye gelmeyi düşünmüyorum" dedi. Brezilya'nın Curitiba kasabasında ailesi ile tatil yapan yıldız oyuncu, basın mensuplarına yaptığı açıklamada, 8 Ocak'ta İstanbul'da olacağı yolundaki haberlerin gerçeği yansıtmadığını söyledi. 
   
   'Söz verdim' 
   MENAJERİ Figger'in Fenerbahçe ile görüştüğünü doğrulayan Alex, bunun kendisini ilgilendirmediğini belirterek, Cruzeiro ile geçen hafta sözleşme yenilediğine dikkat çekti. Alex, "Şimdilik futbol hayatıma burada devam edeceğim. Ayın 12'sinde takımımla idmana çıkacağım" dedi. 
   
   Ortega beklemede    Kulağı Başkan'da 
   FENERBAHÇE Başkanı Aziz Yıldırım ve Teknik Direktör Daum ile İspanya'da yaptığı görüşmeden sonra, dönmeyi kabul eden Ortega, İstanbul'dan haber bekliyor. Noel tatilini köyünde geçirdikten sonra Buenos Aires'teki evine geçen Arjantinli oyuncunun, Türkiye'ye gelmek için Başkan Aziz Yıldırım'ın telefonunu beklediği bildirildi. 
   
   Anlaşma bitmedi 
   ORTEGA'NIN, daha önce yapılan toplantıda dönmeyi kabul etmesinin ardından, yeni sözleşme şartları için iki tarafın avukatları pazarlıklara başlamıştı. Ancak noel tatili sırasında Ortega ile temasa geçilememiş, bu yüzden yeni anlaşmanın maddeleri netleşememişti. Arjantinli yıldızın istediği rakamın kabul edilmesi halinde hemen kampa katılacağı ifade edildi. 
   
   Liste savaşı    YAKLAŞAN kongre öncesi üye listeleri Birleşik Fenerbahçeliler Vakfı Başkanı Aziz Yılmaz ile Başkan Aziz Yıldırım arasında gerginliğe yol açtı. Asil ve yedek üyelerin tam listesini isteyen Yılmaz'a "Çeşitli kurum ve kuruluşlardan talep edilen bu listeler bir bedel karşılığı talep incelenerek verilmekteydi. Ancak üyelerimizden bu durumun kişilik haklarına aykırı olduğu konusunda tenkitler alıyoruz" yanıtının verildiği öğrenildi. 
   
   Hooijdonk 10 numara    ULUSLARARASI Futbol Tarihi ve İstatistikleri Federasyonu tarafından yapılan değerlendirmede Fenerbahçe'nin sezon başında transfer ettiği Pierre Van Hooijdonk, eski takımı Feyenoord formasıyla attığı 28 golle geçen sezonun en golcü 10. futbolcusu oldu. Dünyanın önemli 50 liginin değerlendirildiği istatistikte Paraguay'dan Saturnino Cardozo, 58 golle ilk sırada yer aldı. 
   
   Çetin Göre vefat etti    FENERBAHÇE'NİN eski milli atletlerinden Çetin Göre vefat etti. Yüksek Divan Kurulu üyesi de olan Göre'nin cenazesi bugün Erenköy Galip Paşa Camii'nde kılınacak öğle namazının ardından aile kabristanında toprağa verilecek. Milliyet, merhuma Allah'tan rahmet, kederli ailesine başsağlığı diler. 
   
   
</TEXT>
</DOC>
