<DOC>
<DOCNO> 201891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/14/dunya/dun01.html </URL>
<DATE> 2003/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu bir çifte standarttır 
</HEADLINE>
<TEXT>

   AB zirvesinin sonuç bildirisinde Türkiye'nin yapısal eksikliklerini gidermeye çağrılması bir ilki oluşturdu. Daha önce hiçbir aday ülkeden müzakere süreci öncesinde bu istenmemişti 
   GÜVEN ÖZALP Brüksel 

   
   Avrupa Birliği AB Brüksel Zirvesi sonuç bildirisi daha önce aynı süreçlerden geçen aday ülkeler için söz konusu olmayan bir uygulamayı Türkiye için gündeme getirdi. Genelde detaya girmeyen ve siyasi nitelikli konuları "öz" ifadelerle dile getiren zirve bildirisinde bu kez "makroekonomik dengesizlikler ve yapısal eksiklikler" yer buldu. Siyasi kriterler arasında yer almamasına ve Türkiye'nin müzakerelere başlama öncesinde tamamlaması gereken unsurlar arasında bulunmamasına karşın bu iki unsurun metinde yer almasının ardında bazı AB ülkelerinin Türkiye'yi "frenleme ve atılan adımların yarattığı başarı ortamını fazla olumlu göstermeme" çabası yer aldı. 
   Zirvede yayımlanacak olan bildirinin taslak çalışmaları sırasında şu an nihai metinde yer alan "Türkiye, Kopenhag ekonomik kriterlerini yerine getirme konusunda belirgin aşama kaydetti" ifadesi yer alıyordu. Bu ifade AB yetkilileri arasında değerlendirilirken "makroekonomik dengesizlikler" ifadesinin de metne eklenmesi konusunda telkinler gündeme geldi. Bu aşamada Türk diplomasisi devreye girdiyse de girişimler sonuç vermedi. Bu metnin gündeme getirilmesi konusunda özellikle Fransa ve Avusturya'nın etkili olduğu belirtildi. Diplomatik kaynaklar bu iki ülkenin belli bir süredir iç politika kaygılarıyla hareket ettiğinden Türkiye'ye "çiçek atar" konumda bulunmamaya özen gösterdiklerini belirtiyorlar. 
   İlk girişimlerin sonuç vermemesi üzerine zirve sonuç metninde bulunması "anlamsız" olan bu ifadenin değiştirilmesi için devreye zirve toplantılarına katılmak için Brüksel'e gelen Başbakan Recep Tayyip Erdoğan ve Dışişleri Bakanı Abdullah Gül girdi. Yapılan temaslarda AB Komisyonu bu ifadelerin metinde yer almasının yanlış anlamalara yol açabileceği konusunda Türkiye'nin görüşünü paylaştı. 
   
   Hollanda etkili 
   Konu zirveye iletildiğinde ise "makroekonomik dengesizlikler" ifadesi metinden çıkmadığı gibi bir son dakika girişimiyle "yapısal eksiklikler" ifadesi eklendi. Bu da başka bir çifte standart örneğini oluşturdu çünkü yapısal reformlara atıf yapan bu ifadenin Türkiye'nin tamamlaması gereken kriterlerle herhangi bir alakası yok. İnsan haklarını kapsamayan, siyasi kriterler içinde yer almayan ve bankacılık sektöründen kamunun yeniden yapılandırılmasına kadar geniş bir alana yayılan, teknik içerikli olan, daha çok Komisyon'un ilgi alanına giren bu konunun metinde yer almasında Hollanda Başbakanı Jan Peter Balkenende etkili oldu. 
   
   Erdoğan Kriter değil 
   Makroekonomik dengesizliklere ve yapısal eksikliklere ilişkin atfı değerlendiren Erdoğan, "Makroekonomik dengelerle ilgili tespit, müzakere sürecine ilişkin bir koşul değildir. O, tam üyelik için bir şarttır, o dönemi kapsar" dedi. 
   
   
   
   
</TEXT>
</DOC>
