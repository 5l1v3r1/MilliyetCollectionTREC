<DOC>
<DOCNO> 203389 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/20/son/soneko06.html </URL>
<DATE> 2003/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye, AB'ye ödüyor ama katılmıyor... 
</HEADLINE>
<TEXT>

     Avrupa Birliği Genel Sekreterliği Topluluk Programları Genel Kordinatörü Sevinç Atabay, Türkiye'nin resmen başvuruda bulunduğu topluluk programları için yılda yaklaşık 85 milyon 310 bin euro ödeyeceğini söyledi. 
     Atabay, Türkiye'nin katılım kararı alarak resmen başvurduğu eğitim, şirketler ve girişimcilik, bilgi toplumu, Ar-Ge, kadın ve erkek eşitliği, ayrımcılıkla mücadele, sosyal dışlanmayla mücadele, istihdam alanında teşvik önlemleri, halk sağlığı, vergi ve gümrükler gibi topluluk programlarından yararlanmak için proje hazırlaması ve belirli bir süre içerisinde AB'ye sunması gerektiğini ifade etti. 
     Topluluk programlarının AB'ye girme sürecinde uyum açısından önemli olduğunu, programlara proje götürülmemesi durumunda AB'nin sunduğu eğitim, burs ve fon gibi olanaklardan yararlanılamayacağını vurgulayan Atabay, ''Biz bu programlar için her yıl katkı payı ödeyeceğiz ve ödüyoruz. Bu programlara katılımın sağlanması için belirli kuruluşlar görevlendiriyoruz. Ancak, ne bu programlar yeterince ilgi görüyor ne de proje sunuluyor. Bu programlardan yararlanmak için yeterince sorumlu davranmıyoruz'' dedi. 
     Atabay, topluluk programlarından sorumlu kuruluşların bu konuda yeterli çalışma yürütmediğini ve insanların bu konuda bilinçsiz olduğunu savundu. 
     Programlara üniversiteler, sivil toplum kuruluşları, sanayiciler, KOBİ'ler ve araştırma kuruluşları gibi bir çok kuruluşun katılabileceğini anlatan Atabay, şöyle konuştu 
     ''Bölgenizde ya da çalıştığınız alanda değiştirmek ve geliştirmek istediğiniz şeyler ya da hayata geçirmek istediğiniz projeler varsa bunları AB'ye sunabilirsiniz. AB projelerinizi olumlu karşılarsa sizi destekleyerek projeleriniz konusunda fon sağlayacaktır. AB şu anda Şanlıurfa İçme Suyu, Kadın Girişimciliğinin Desteklenmesi ve Küçük İşletmeler için Kredi Programı gibi projelere fon sağlıyor.'' 
     
     KATKI PAYLARI... 
     Atabay, eğitim programları içinde yer alan Socrates II, Leonardo da Vinci II ve Youth III programları için yılda 30 milyon euro katkı payı, şirketlere yönelik programlar için 2004 yılı içinde de 6 milyon 300 bin euro tutarında yerel katkı payının, 2003 yılında yüzde 90'ının, 2004 yılında yüzde 80'inin MEDA fonlarından, bakiyesinin ise KOSGEB bütçesinden karşılanmasının planlandığını kaydederek, ''Araştırma alanındaki programlara katkı payı olarak 48 milyon euro, istihdam ve sosyal işler alanındaki programlara 120 bin euro, halk sağlığı alanındaki programlar için 1,1 milyon euro, vergi ve gümrükler alanında 176-190 bin euro katkı payı ödenecek'' diye konuştu. 
     
</TEXT>
</DOC>
