<DOC>
<DOCNO> 237925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/son/sontur24.html </URL>
<DATE> 2004/05/06/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Yargıtay Cumhuriyet Başsavcısı Nuri Ok "Çakıcı dosyası gecikmedi" 
</HEADLINE>
<TEXT>

     Yargıtay Cumhuriyet Başsavcısı Nuri Ok, Yargıtay 1. Ceza Dairesi'nin Alaaddin Çakıcı hakkındaki kararının tefhim edilmekle herkes tarafından bilindiğini, dosyanın mahalline gönderilmesinde de herhangi bir gecikme olmadığını bildirdi. 
     Ok, bugün bir gazetede yer alan ve Çakıcı hakkındaki kararın geç gönderilmesi nedeniyle kaçtığı yönündeki haber üzerine, AA muhabirine açıklamada bulundu. 
     Çakıcı hakkında İstanbul 1 No'lu DGM tarafından yurtdışına çıkış yasağı konulduğunu anımsatan Ok, Yargıtay 1. Ceza Dairesi'ndeki Çakıcı hakkındaki dosyanın, temyiz incelemesinin 7 Nisan 2004'te tefhim edildiğini kaydetti. 
     Ok, ''Tefhim edilmekle kararı müvekkilleri de öğrendi ve karar aleniyet kazandı. Zaten hakkında da yurtdışına çıkış yasağı var'' dedi. 
     Daire'de kararın yazılması ve Başsavcılığa gönderilmesinde herhangi bir gecikmenin olmadığını ifade eden Ok, Başsavcılığın karar düzeltme istemini inceledikten sonra hiçbir gecikme olmadan dosyayı mahalline gönderdiğini belirtti. Ok, şunları kaydetti 
     ''Kamuoyunda Çakıcı hakkındaki dosyanın geç gönderilerek kaçmasına olanak sağlandığı yönünde izlenim yaratmak doğru değildir. Kararın tefhiminden sonra yazılması belli bir süre almaktadır ve bu süre bu dosya içinde diğerlerinde olduğu gibi normal bir süredir. Bu konuda yargının ve Yargıtay'ın herhangi bir ihmali yoktur.'' Yargıtay 1. Ceza Dairesi, Karagümrük Spor Lokali baskınının ardından açılan davada, Alaaddin Çakıcı'ya, ''çıkar amaçlı suç örgütünün kurucusu ve lideri olmak'' suçundan verilen 3 yıl 4 ay ağır hapis cezasını onamıştı. Yüksek mahkeme, Çakıcı'ya, ''müessir fiil'' suçundan bir kez verilen cezayı yetersiz bularak, mağdur sayısı kadar hüküm kurulmasını istemişti. 
     Yargıtay'ın bu kararından sonra Çakıcı'nın 3 yıl 4 ay hapis cezasına ilişkin karar kesinleşirken, Çakıcı, diğer suç için İstanbul 1 No'lu DGM'de yeniden yargılanacak. 
     
</TEXT>
</DOC>
