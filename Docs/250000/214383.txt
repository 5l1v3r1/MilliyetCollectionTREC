<DOC>
<DOCNO> 214383 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/11/siyaset/asiy.html </URL>
<DATE> 2004/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İkinci perde bugün 
</HEADLINE>
<TEXT>

   BM Genel Sekreteri Annan, KKTC Cumhurbaşkanı Denktaş ve Rum lideri Papadopulos, Kıbrıs zirvesinde buluştu. Çetin pazarlıkların yaşandığı görüşme 2 saat sürdü. Liderler bugün tekrar bir araya gelecekler 
      SEMA EMİROĞLU New York 

   
   BM Genel Sekreteri Kofi Annan, kendi adını taşıyan plan temelinde müzakereleri yeniden başlatıp 1 Mayıs'a kadar Kıbrıs sorununun çözülmesi hedefiyle New York'a davet ettiği KKTC Cumhurbaşkanı Rauf Denktaş ve Rum Yönetimi lideri Tassos Papadopulos, dün TSİ 23.33'te BM Genel Merkezi'nde bir araya geldi. İki saat süren görüşmenin ardından, taraflar, bugün yerel saatle 16.00'da TSİ 23.00 tekrar bir araya gelmek üzere açıklama yapmadan ayrıldılar. Yarım gün sürmesi beklenen görüşme çıkışında Denktaş, "Tekrar görüşeceğiz. Türkiye'ye dönmüyoruz" derken Papadopulos, "Bu aşamada bir sonuca varamadık, devam edeceğiz" dedi. 
   Görüşmenin ardından açıklama yapan Annan'ın Kıbrıs Özel Temsilcisi Alvaro De Soto, "Yapıcı bir tartışma oldu. Annan taraflardan New York'ta bir gün daha kalmalarını ve sabah saatlerini "düşünerek" geçirip öğleden sonra yeniden gelmelerini istedi" dedi. De Soto, "Anlaşmaya yaklaşıldı mı " şeklindeki soruya, "Bunun üzerinden bir gece ve bir gün geçtikten sonra umuyoruz ki, anlaşmaya yaklaşmış olunacak. Zamana ihtiyaç var" diye konuştu. 
   Görüşmelerin ikinci güne sarkması müzakerelerin Ada'da süreceği beklentilerini güçlendirdi. Görüşmeye KKTC tarafından Denktaş'ın yanı sıra Başbakan Mehmet Ali Talat, Dışişleri Bakanı Serdar Denktaş katıldı. Rum tarafından ise Papadopulos'un yanı sıra eski lider Glafkos Klerides ve Dışişleri Bakanı Yorgo Yakovu yer aldı. BM heyetinde, Annan'ın yanı sıra De Soto ile Genel Sekreter Siyasi Yardımcısı Kieran Prendergast vardı. Görüşme trafiği, TSİ 22.30'da, Annan'ın önce Papadopulos ardından da Denktaş'la bir araya gelmesiyle başladı. Üçlü zirve öncesinde yapılan bu ikili görüşmelerin, Denktaş'ın "Önce ikili görüşme olmazsa üçlü toplantıya katılmam" demesiyle yapıldığı öğrenildi. 
   
   'Müzakereler başlamıştır' 
   Görüşmenin ardından konuşan Serdar Denktaş, "Komadaki hastayı iyişleştirme ümidimiz var. Çalışmalara devam edeceğiz" dedi. "Müzakereler, biz buraya geldiğimiz anda başladı" diyen Denktaş, dayatma olmadığını, tarafların görüşlerini Annan'a ilettiklerini belirtti. Annan'ın olumlu giden görüşmelerin devamını kararlaştırdığını vurgulayan Denktaş, bugünkü toplantıdan sonra maratona nereden devam edileceğinin karara bağlanacağını sözlerine ekledi. 
   
   Türkiye'nin AB yolu Yeşil Hat'tan geçer    New York'ta bulunan Rum Yönetimi lideri Tasos Papadopulos'a destek veren Yunanistan Başbakanı Kostas Simitis, Ankara'ya "Türkiye'nin Brüksel yolu Kıbrıs'taki Yeşil Hat'tan geçer" mesajı yolladı. 
   Simitis, Rum Kesimi dahil 10 yeni ülkenin AB üyeliği anlaşmasını onaylamak için 7 Mart seçimleri öncesi son oturumunu yapan Yunan Parlamentosu'nda dün akşam yaptığı konuşmada, AB üyeliği ile Kıbrıs'ın tarihinde yeni bir sayfa açıldığını belirterek, sorunun uluslararası alanda gündemin en üst sırasında bulunmasında, bu üyeliğin büyük katkısının olduğunu söyledi. 
   Kıbrıs'ta çözüm istediklerini ve çözümün BM dışında olamayacağını kaydeden Simitis "1974'de açılan yaraların sarılma zamanı geldi. Kıbrıslı Rumlar ve Türkler barış içinde Avrupa vizyonu için birlikte yaşayabilirler" dedi. Türkiye'yi çözüm için gerekli adımları atmaya çağıran Simitis, Annan planını iyi bir müzekere zemini olarak saydıklarını da sözlerine ekledi. 
   
   
</TEXT>
</DOC>
