<DOC>
<DOCNO> 234879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/son/soneko01.html </URL>
<DATE> 2004/04/26/ </DATE>
<TIME> 07.00 </TIME>
<AUTHOR>  </AUTHOR>
<HEADLINE>
Audi, 5 yıl çalışmadan sonra yenilediği A6 modelini satışa sundu 
</HEADLINE>
<TEXT>

     Almanya'nın önde gelen Volkswagen VW şirketler grubuna ait Audi, orta-lüks modeli olarak tanımlanan A6 modelini 5 yıllık prototip çalışmasından sonra tümü ile yenileyerek piyasaya sürdü. 
     İleri teknik ile dinamik tasarımı birleştiren çizgiler taşıyan yeni A6, AB ülkelerinde eşzamanlı olarak satışa sunulurken, tüketicinin karşısına 4 benzinli ve 1 dizel versiyonuyla çıktı. 
     Avrupa'da yaşayan Türk toplumu için yeni A6'nın tanıtımını gerçekleştiren G. Neumann Audi-VW şirketler grubu Yönetim Kurulu Başkan Yardımcısı Danny Neumann, ''Yeni A6 arzu edebilecek her şeyi sunuyor. Bir çok özelliği ile heyecan verirken alışılmış olanın yerine, sürpriz ve yeniliklerle dolu bir otomobil olarak karşımıza çıkıyor'' dedi. 
     A6'yı daha yakından tanımak için tasarım, motor, güvenlik, iç mekan ve konfor dizaynlarına göz atmanın yeterli olacağını belirten Neumann, ''Kendi kategorisinde 3 ayrı motor seçeneğinde 4 teker çekerli özelliğe sahip tek araç'' değerlendirmesinde bulundu. 
     Türk toplumunu büyük bir pazar potansiyeli olarak değerlendirdikleri için Türkler için Mesut Yeter'i satış ve pazarlama elemanı olarak istihdam ettiklerini açıklayan Neumann, ''Doğru bir karar verdiğimizi satışlara yansıtmasından gördük'' dedi. 
     Fiyatı, standart donanımıyla 33 bin eurodan başlayan yeni A6 modelleri arasında 2,4 benzinli, 3,2 benzinli FSI, 3,2 benzinli FSI quattro, 4,2 quattro ve 3,0 TDİ diesel quattro modelleri yer alıyor. 
     
</TEXT>
</DOC>
