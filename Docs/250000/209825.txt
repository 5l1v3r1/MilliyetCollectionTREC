<DOC>
<DOCNO> 209825 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/20/yasam/yas06.html </URL>
<DATE> 2004/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Maymun Yılı falı 'İşiniz zor' diyor 
</HEADLINE>
<TEXT>

   21 Ocak'ta girilecek Maymun Yılı'nın falına bakan astrologlar, oldukça kötümser konuştu 
      
   Astrologlar, geleneksel Ay takvimine göre 21 Ocak Çarşamba gecesi Koç Yılı'nın bitimiyle girilecek Maymun Yılı'nda 'kargaşa ve dalavere'ye hazır olunması uyarısında bulundu. 
   Singapurlu astrolog Jason Chng, terör örgütü El Kaide'nin lideri Usame bin Ladin'in Müslümanların öfkesini çekeceğini ve ağustostan itibaren 'çılgın niyetlerine' son vereceğini öne sürerken, Maymun Yılı'nda ABD Başkanı George Bush'un yeniden başkan seçileceğini söyledi. Chng, doların değer kazanacağını ve Tayvan'ın Çin'e katılacağını da iddia etti. 
   
   Terör ve yıkım 
   Tayvanlı astrolog Ni Şu - Çuen de, Maymun Yılı'nın diplomasi açısından iyi bir yıl olmayacağını belirterek, Tayvan'ın Çin'e katılımının söz konusu olmadığını söyledi. Hong Konglu astrolog Raymond Lo da, yeni yılın kargaşa ve devrimleri birlikte getireceğini belirterek, "Barışçı olmayacak. Yeni yıkımlar, terörist eylemler ve suikastları beraberinde getirecek" dedi. 
   
   
</TEXT>
</DOC>
