<DOC>
<DOCNO> 238525 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/09/spor/spo08.html </URL>
<DATE> 2004/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Schumi çok rahat 
</HEADLINE>
<TEXT>


Formula 1'de sezonun ilk dört yarışında zirveyi kimseye kaptırmayan Ferrari'nin yıldızı, İspanya Grand Prix'si sıralamasında da ilk cebe yerleşti 


Herkesi solladı 
FORMULA 1'DE sezonun beşinci randevusu İspanya Grand Prix'sinde de en önde start alacak isim değişmedi. Bu yılki dört yarışı da kazanarak hızlı bir başlangıç yapan Ferrari'nin yıldızı Michael Schumacher, son üç sezonda ilk sırayı kimseye bırakmadığı Barcelona'da pole pozisyonu yine rahat aldı. Bugün kariyerinde 200. grand prix yarışına çıkacak olan Schumi, 1.15.022'lik dereceyle en yakın rakibi Williams'tan J.P.Montoya'ya 0.617 saniye fark attı. 

Bar 13. sırada 
SAN Marino'da Schumacher'in Ferrari'sinin ardından ikincilik kürsüsüne çıkarak kürsü serisini üst üste üçüncü yarışında da sürdüren BAR'ın yetenekli ismi Jenson Button ise hızlı turunda yaptığı hatanın faturasını 13. sırada kalarak ödedi. Ancak BAR'ın diğer sürücüsü Takuma Sato, üçüncü en iyi zamanla takımın tesellisi oldu. Renault'tan Trulli 4., Ferrari'den Barrichello 5. cebe yerleşti. İspanya Grand Prix'si bugün TSİ 15.00'da start alacak. 



</TEXT>
</DOC>
