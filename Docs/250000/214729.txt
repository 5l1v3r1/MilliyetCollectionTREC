<DOC>
<DOCNO> 214729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/12/son/soneko09.html </URL>
<DATE> 2004/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
TİM Başkanı Satıcı Bu yıl 55 milyar dolarlık hedef tutacak gibi 
</HEADLINE>
<TEXT>

     Ocak ayında yüzde 30'un üzerinde bir büyüme ile 4.7 milyar dolarlık dış satım gerçekleştirilmesi, rekorlara imza atılan 2003 yılındaki performans artışının 2004 yılında da devam edeceğine ilişkin iyimser beklentileri güçlendirdi. 
     Türkiye İhracatçılar Meclisi TİM Başkanı Oğuz Satıcı, yılın ilk ayında yüzde 36.9 artışla gerçekleşen ihracat performansı dikkate alındığında, Devlet Bakanı Kürşad Tüzmen'in bu yıla ilişkin açıkladığı 55 milyar dolarlık ihracat hedefinin tutturulabilecek gibi gözüktüğünü belirtti. 
     Satıcı, ''İhracatı pozitif ya da negatif yönde tetikleyecek gelişmelere göre hedefi revize edebiliriz'' dedi. 
     Girdi maliyetleri üzerindeki yüklerin azalmasının üretim ve ihracatı olumlu etkileyeceğini vurgulayan Oğuz Satıcı, şunları söyledi 
     ''Kur bu şekilde hareket edecekse -ki programın temel gereği böyle olması gerekiyor- girdi maliyetleri görmemezlikten gelinemez. TL yüzde 35-40 civarında daha değerli. Elektrik, SSK primi, Muhtasar Vergisi gibi girdiler üzerindeki yükler de bu oranda hafifletilsin. Şu anda tamamen diyet programı uygulanıyor. Bu, mutlaka sporla birleştirilmeli.'' 
     
     HAZIR GİYİMDE İHRACAT HEDEFİ 13 MİLYAR DOLAR 
     İstanbul Hazır Giyim ve Konfeksiyon İhracatçıları Birliği İHKİB Başkanı Süleyman Orakçıoğlu da Ocak ayında yüzde 28 artışla 1.2 milyar dolarlık hazır giyim ihracatı yapılmasında, Laleli ve Osmanbey'deki bavul ticaretinin büyük kısmının kayıtlı ihracata dönmesi ile serbest ticaret anlaşmalarının etkili olduğunu belirtti. 
     Hazır giyimde sürdürülebilir ihracat artışının önemli olduğunu vurgulayan Orakçıoğlu, ''Geçen yılki yüzde 25 artış hızını bu yıl yakalamamız çok zor'' dedi. 
     Orakçıoğlu, sektörün kur baskısı altında olduğunu dile getirerek, ''Ekim ayında kurların 1 milyon 450-500 bin lira arasında olmasına bağlı olarak siparişlerde hareketlenme oldu. Siparişlerin teslim tarihi Ocak veya Şubat'tı. Şu anda kur baskısını, inanılmaz bir şekilde hissediyoruz. Hazır giyimcilerin birçoğu kur baskısı altında fiyat verme konusunda zorlanıyor'' diye konuştu. 
     Girdi maliyetlerinin, kurlardaki değişim oranında düşürülmesini isteyen Orakçıoğlu, geçen yıl 11.5 milyar dolarlık ihracat yapan hazır giyim sektörünün bu yılki hedefini 13 milyar dolar olarak açıkladı. 
     
     ''İHRACATTA ÇIKIŞ DEVAM EDECEK'' 
     Akdeniz Hazır Giyim ve Konfeksiyon İhracatçıları Birliği Yönetim Kurulu Başkanı Tarık Bozbey de Ocak ayında ihracatçıların kar etmeseler de müşteriyi kaybetmemek adına satışlara devam ettiklerini söyledi. 
     Maliyetlerde iyileşme olduğuna işaret eden Bozbey, ''Hammadde fiyatlarında düşüş olduğu için ihracatçıların zararında azalma var. Pahalı mal alıp ucuza sattıkları dönem geçti, şimdi ucuza alıp aynı fiyata satıyorlar. Zarar azalışının verdiği bir moral yükselişi var. Daha az zarar eden bir dönem başladığı için satışlar arttı'' dedi. 
     Akdeniz bölgesinde ihracata dönük yılda 450 milyon dolarlık üretim yapıldığını belirten Bozbey, ''İhracat şampiyonu konfeksiyon sektörüne daha fazla destek verilmesi lazım. Bizim istediğimiz, dövizler, zamlar, vergiler, bürokrasi dahil tahmin edilebilir, güvenilebilir bir çalışma ortamı'' şeklinde konuştu. 
     Ege Hazırgiyim ve Konfeksiyon İhracatçıları Birliği Başkanı Jak Eskinazi ise euronun 1 milyon 750 bin, doların da 1 milyon 450 bin liranın altına düşmemesi durumunda ihracatta çıkışın devam edeceği görüşünü dile getirdi. 
     Ege bölgesinden bu yıl 1 milyar dolardan fazla hazır giyim ihracatı yapmayı hedeflediklerini belirten Eskinazi, ''Ocak ayı ihracat rakamlarına bakınca, bunu rahat rahat geçeceğimiz gözüküyor'' dedi. 
     
</TEXT>
</DOC>
