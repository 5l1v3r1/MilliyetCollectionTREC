<DOC>
<DOCNO> 237796 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/son/soneko20.html </URL>
<DATE> 2004/05/06/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
HSBC Demirbank'la ilgili hukuki durumun muhatabı değiliz 
</HEADLINE>
<TEXT>

     HSBC Bank, Danıştay İdari Davalar Genel Kurulu'nun Demirbank'ın TMSF'ye devrine ilişkin kararın iptali yönünde daha önce verdiği karara yapılan itirazı reddetmesiyle ortaya çıkan mevcut hukuki durumun muhatabı olmadığını bildirdi. 
     HSBC Bank Yönetim Kurulu, Danıştay'ın Demirbank'ın TMSF'ye devrine ilişkin BDDK kararını iptal etmesiyle ilgili olarak gazetelere ilan verdi. TMSF'nin 2001 yılında açtığı ihale sonucunda yüzde 100 mülkiyet ve yönetimine sahip olduğunu beyan ettiği Demirbank hisselerinin yüzde 100 mülkiyet ve kontrolünü, her türlü sınırlandırmadan ari olarak verdiği güvence altında 20 Eylül 2001 tarihli hisse satış anlaşması ile HSBC Bank plc'ye sattığı anımsatılan ilanda, HSBC Bank'ın Demirbank'ın Fon'a devrolduğu tarihteki bilanço aktiflerinin yalnızca yaklaşık yüzde 10'unu seçerek satın aldığı kaydedildi. 
     Demirbank'ın Aralık 2001'de HSBC Bank ile devir yoluyla birleştirildiği ve hükmi şahsiyetinin sona erdiği ifade edilen ilanda, bu devrin BDDK'nın onayıyla gerçekleştirildiği belirtildi. İlanda, "Dolayısıyla HSBC Bank, Danıştay İdari Davalar Genel Kurulu'nun Demirbank'ın TMSF'ye devrine ilişkin kararın iptali yönünde daha önce verdiği karara, BDDK tarafından yapılan karar düzeltme talebini reddetmesi ile ortaya çıkan mevcut hukuki durumun muhatabı değildir" denildi. 
     Halit Cıngıllıoğlu'nun HSBC Bank aleyhine Ticaret Mahkemeleri'nde açtığı davaların ise TMSF ve HSBC Bank arasında imzalanan satın alma sözleşmesinin mahkemeler tarafından incelenmesi sürecindeyken, Cıngıllıoğlu'nun "intifa hakkı ve bu kapsamda genel kurulların iptali talebiyle açmış olduğu tüm dava ve iddialarından tek yanlı ve gayri kabili rücu olarak feragat etmesi" nedeniyle reddedildiği ifade edildi. 
     İlanda, "HSBC Bank, Türk finans sektörünün ayrılmaz bir parçası olarak, kendisine duyulan saygı ve güvenin bilinci içerisinde, şimdiye kadar olduğu gibi bundan böyle de müşterilerine hizmet vermeye, Türkiye ekonomisine katkıda bulunmaya ve Türkiye'deki yatırımlarını geliştirmeye devam edecektir" denildi. 
     
</TEXT>
</DOC>
