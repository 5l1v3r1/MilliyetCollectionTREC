<DOC>
<DOCNO> 222419 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/15/son/sondun42.html </URL>
<DATE> 2004/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa basını Rusya demokrasiden uzaklaşıyor 
</HEADLINE>
<TEXT>

     Avrupa basını, Rusya'da yapılan seçimlerin ardından, Devlet Başkanı Vladimir Putin'in, seçimlerden ''ezici'' üstünlükle çıkmasının, Rusya'yı demokrasiden uzaklaştırdığı ve ''Çarların hayaletlerinin ülkeye geri getirildiği'' yorumunu yaptı. 
     İngiliz Daily Telegraph gazetesi, ''Ruslar, büyük çoğunlukla istikrar ve 'iktidardaki demir el' için batı demokrasisine sırt çevirdi'' ifadesini kullandı. 
     Alman Tagesspiegel gazetesi, ''Putin, demokratik kurumların gelişmesine, basının eleştirilerine ve gerçek bir sivil topluma izin vermediği sürece, bu iktidarın iki adım ötesi diktatörlük olacaktır'' derken, İsveç'in Svenska Dagbladet gazetesi, ''Putin'in yarattığı mutlak yönetim'' ifadesine yer verdi. 
     İtalyan La Repubblica ise birçok yetkinin devlet başkanında toplanmasının, Rusya'da geleneksel karizmatik lider modelinin geri getirilmesine hizmet ettiğini yazdı. 
     Bir başka İtalyan gazetesi Corriere della Sera, ''Rusya, kendisini Putin'e teslim etti'' derken, Putin'in zaferinin ''ezici'' olduğu yorumunu da yaptı. 
     İngiliz The Independent, seçimi ''gülünç'' diye nitelerken, Times gazetesi de Putin'in tekrar seçilmesinin ''Çar Hayaletlerini'' geri getireceğini savundu. 
     Fransız Liberation gazetesi, seçimler hakkında ''Çarlık sistemi'' yorumunu yaparken, Le Figaro gazetesi de Putin'den ''Rusya'nın 1. Vladimir'i'' diye bahsetti. 
     
</TEXT>
</DOC>
