<DOC>
<DOCNO> 206489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/05/spor/spo03.html </URL>
<DATE> 2004/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Kral'a tam yetki 
</HEADLINE>
<TEXT>

   Başkan Özhan Canaydın, daha önce yetki istediği için kızdığı golcü futbolcuya, "Bundan sonra gençlere sen ağabeylik yapacaksın" dedi 
      
   Hakan ile görüştü 
   GALATASARAY'DA Hakan Şükür'e, gençler ve yenilerle iletişim konusunda tam yetki verildi. Yıldız futbolcu dana önce bu konuda kendisine düşen görevleri yapmaya hazır olduğunu dile getirmiş ve yönetimin tepkisini çekmişti. Florya'da Hakan Şükür ile bir araya gelen Başkan Özhan Canaydın, "Bundan sonra gençlere sen ağabeylik yapacaksın" diye konuştu. 
   
   'İhtiyaçları var' 
   CANAYDIN ligin ikinci yarısında takımda genç oyuncuların şans bulacağını bildirdi. Galatasaray Başkanı'nın Hakan'a, "Sen bu takımın en eski futbolcularından birisin. Gençlerin sana ihtiyacı var. Yeni bir döneme giriyoruz ve sana büyük görevler düşüyor. Hepsine kucak aç ve onların ağabeyi ol. Sorunlarıyla ilgilen, çözüm yolları ara" dediği iddia edildi. 
   
   Terim'den Prates'e ağır ceza    10 bin euro ödeyecek 
   DEVRE arası tatilini ülkesi Brezilya'da geçiren Prates, Türkiye'ye dönmekte bir gün geç kalınca para cezasına çarptırıldı. Teknik Direktör Fatih Terim dün yapılan antrenmana katılan yıldız futbolcuya, tek tek parmaklarını kaldırarak ödeyeceği cezayı açıklandı. Tecrübeli teknik adam son anda elleriyle 10 işareti yaparak, 10 bin euro ceza verdiğini belirtti. Terim, çalışma boyunca sık sık Prates'e cezayı hatırlatan espriler de yaptı. 
   
   Aslan gaza bastı    Çift idman yaptılar 
   GALATASARAY ikinci yarı hazırlıklarını dün yaptığı iki antrenmanla sürdürdü. Sarı - Kırmızılılar, öncelikle kondisyon salonunda kuvvetlendirici programlar uyguladıktan sonra sahaya çıkarak dar alanda top kapma çalışması yaptı. Teknik Direktör Fatih Terim, bir süre antrenmanı kenardan izledikten sonra, oyuncularını toparlayarak uyarılarda bulundu. 
   
   Hasan Şaş dinlendi 
   ANTRENMANA hasta olan Berkant, sakatlığı bulunan Hasan Şaş ile diğer futbolculardan bir gün daha fazla izin alan kaleci Mondragon katılmadı. Sarı - Kırmızılı gençlerin hırslı performansı dikkat çekerken, Kaptan Bülent, Arif Erdem, Hakan Ünsal ve Baliç de idmanda yer aldı. Fatih Terim, Antalya'ya kamp yapmaya değil, hazırlık maçları oynamaya gideceklerini söyledi. 
   
   Kapılar açık    FATİH Terim, futbolcuları salonda çalışırken, basın mensuplarının yanına gelerek sohbet etti. Tecrübeli teknik adam, önceki gün yapılan antrenmanın açık olduğunu, medyanın içeriye alınmadığı yolundaki haberlere üzüldüğünü dile getirdi. İletişim kopukluğunun farkında olduğunu söyleyen Fatih Terim, "Bu sorunları çözeceğiz. Hem siz, hem de biz rahat edeceğiz" dedi. 
   
   
</TEXT>
</DOC>
