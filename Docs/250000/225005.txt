<DOC>
<DOCNO> 225005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/24/siyaset/siy05.html </URL>
<DATE> 2004/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Sirmen Ya ben, ya Topbaş 
</HEADLINE>
<TEXT>

   Sivil toplum temsilcilerine konuşan CHP İstanbul adayı Sefa Sirmen, "Seçim yarışı benimle Kadir Topbaş arasında geçecek. Bunun dışındaki oylar AKP'ye yarar" dedi 
      İSTANBUL Milliyet 

   
   CHP'nin İstanbul Büyükşehir Belediye Başkan adayı Sefa Sirmen, "yerel seçimlerin 3 Kasım'da olduğu gibi iki aday üzerinde yoğunlaştığının kabul gördüğünü" savunarak, "Burada ya Kadir Topbaş ya Sefa Sirmen tercihi kullanılacaktır. Bunun dışında verilen oylar AKP'ye verilecektir" dedi. 
   Sirmen, The Plaza Otel'de DİSK, TÜRSAB, TEMA, Çağdaş Eğitim Vakfı, makine mühendisleri ve jeoloji mühendisleri odaları İstanbul şubelerinin de aralarında bulunduğu bazı sendika ve sivil toplum örgütleriyle bir araya geldi. 
   
   Destek istedi 
   Toplantıda konuşan CHP adayı Sirmen, 28 Mart'ta Türkiye'nin çok önemli karar sürecine gireceğini ifade ederek, bu süreçte sivil toplum örgütlerinin desteğiyle başarıya ulaşacaklarını söyledi. 
   "Muhtemel rakip belli" ifadesini kullanan Sirmen, İstanbul'da seçimlerin kendisi ve Topbaş üzerinde yoğunlaştığını belirtterek, şöyle devam etti 
   "Bunun dışında verilen oylar, AKP'ye verilen oy olacaktır. Bunu mutlaka son gün seçmenler daha iyi değerlendirecek ve belki hiç oy vermedikleri parti ve onun adayına oy vermek zorunda kalacaklardır. Bu da bizim başarımızı noktalayacaktır. Böyle bir beklentim ve umudum var. Bunu başarabiliriz. 4-5 gün bu çalışmayı tüm tabana yayarak seçimlere asılırsak, sonuçlarını şansa bırakmamış oluruz." 
   
   DİSK'ten mesaj 
   DİSK Genel Başkanı Süleyman Çelebi de, bu toplantıya katılarak bir mesaj vermek istediklerini belirterek, "28 Mart tarihinde yapılacak seçimi, emekten yana olanlar ile emek karşıtı olanların hesaplaşması olarak görüyorum" diye konuştu. 
   
   
   
</TEXT>
</DOC>
