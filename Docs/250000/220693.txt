<DOC>
<DOCNO> 220693 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/08/son/sondun22.html </URL>
<DATE> 2004/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunan basını "Seçmen PASOK'un yanlışlarına ceza kesti" 
</HEADLINE>
<TEXT>

     Yunan basını, dün yapılan genel seçimlerin Yeni Demokrasi Partisi'nin YDP zaferiyle sonuçlanmasıyla, ülkenin bu partinin rengi olan maviye boyandığını yazdı. 
     Seçmenin PASOK'un son 4 yılda yaptığı yanlışlara ceza kestiği yorumunu yapan gazeteler, YDP'nin PASOK'un geçmişte en güçlü olduğu bölgelerdeki kalelerini bile düşürdüğünü kaydettiler. 
     Kurulacak YDP hükümetinin ilk gününden itibaren güç sorunlarla karşı karşıya kalacağını vurgulayan basın, Kıbrıs, olimpiyatlar ve halkın günlük yaşamını güçleştiren, acil çözüm bekleyen, konuların siyasi gündemi ısıtacağı yorumunu yaptı. 
     Seçim sonuçlarını ''Büyük yıkılış'' manşetiyle okuyucularına duyuran sağ eğilimli Katimerini gazetesi, dünkü seçim sandığının ''değişiklik ve ahlakı'' seçtiğini yazdı. 
     YDP'nin 1981 yılının PASOK'u gibi ezici bir zafer kazandığını belirten Katimerini, PASOK'un ''toplumda yarattığı eşitsizlik ve yüksekten bakan tavrının'' sandıkta cezalandırıldığı görüşünü savundu. 
     PASOK lideri Yorgo Papandreu'nun uzun bakanlık görevlerine rağmen başbakanlık için hazırlıklı görünmediği yorumunu yapan Katimerini, YDP'nin PASOK'un kaleleri, Atina ve Pire 2. seçim bölgelerini de ''düşürdüğünü'' kaydetti. 
     Seçmenlerin PASOK'u hataları için cezalandırdığını yazan PASOK yanlısı To Vima gazetesi de, bu partinin seçmenlerinin bile YDP'ye oy verdiklerini kaydetti. 
     
     DIŞ POLİTİKADA SICAK GÜNDEM 
     Yeni kurulacak hükümetin Çarşamba günü yemin ederek göreve başlayacağını ve 18 Mart'ta ilk oturumunu yapacak Parlamento'dan 22 Mart'a kadar güvenoyu almasının beklendiğini yazan To Vima, dış politikada sıcak bir gündem bulunduğuna da dikkati çekerek, ''Seçim döneminde partilerin tümü sorumlu davranarak bu konuda karşılıklı suçlamalarda bulunmaktan kaçındı. Hükümet özellikle zorlu Kıbrıs müzakerelerinde arkasında birleşik bir Yunanistan bulacak. Yapılacak 4'lü toplantının sonuç vermemesi halinde yeni hükümet özellikle güç durumda kalacaktır. YDP geçmişte Annan planını eleştirdiği için Kıbrıs Rum Cumhuriyeti üzerindeki tüm etkisini kullanmak zorunda olacaktır'' dedi. 
     To Vima, YDP lideri Kostas Karamanlis'in Başbakan Recep Tayyip Erdoğan ile iyi bir ilişkisi olduğunu ve bugüne kadar izlenen Türkiye politikasını sürdürmesinin beklendiğini de kaydetti. 
     ''Hele şükür, siyaset sahnesinde değişiklik'' manşeti atan YDP yanlısı Apoyevmatini gazetesi, ''Tüm halkın ellerinde Yunan bayrakları, zafer naraları, havai fişekler ve şampanyalarla YDP'nin zaferini kutladığını'' yazdı. 
     Apoyevmatini, PASOK yetkililerinin ise tek kelime bile etmeden bürolarına kapandıklarını ve çalan telefonları bile açmadıklarını kaydetti. 
     PASOK'un büyük bir şok yaşadığı ve dehşete kapıldığı yorumunu yapan YDP yanlısı Elefteros Tipos gazetesi, Yunan halkının Karamanlis'e net bir çoğunluk ve ülkeyi yönetmesi için açık talimat verdiğini belirtti. 
     Elefteros Tipos, Yunanlı seçmenlerin geçmişin ikilemleri arasında sıkışmayıp, ''ülkenin ve kendi geleceklerini düşünerek oy kullandıklarını'' belirtti. 
     PASOK'un bu kadar ağır bir yenilgiye uğrayacağını parti içindeki hiçkimsenin ummadığını da belirten Elefteros Tipos, çok yakında PASOK içinde parti yönetiminin eleştirilmesine başlanmasının beklendiğini yazdı. 
     
     PASOK'A YENİDEN YAPILAN MESAJI 
     Halkın PASOK iktidarına karşı duyduğu hoşnutsuzluğun YDP'ye çok büyük bir zafer verdiğini belirten sol eğilimli Ethnos gazetesi ise halkın PASOK'tan kendisini yeniden yapılandırmasını istediğini yazdı. 
     Ethnos, yüzde 3'lük barajı aşarak Parlamento'ya giren Yunanistan Komünist Partisi KKE ve Sol İttifak Partisi'nin de SYN güçlerini koruduklarını belirtti. 
     Seçim sandığına PASOK'un son 4 yılda yaptığı hataların faturasının atıldığı yorumunu yapan PASOK yanlısı Ta Nea gazetesi, PASOK'un, 300 sandalyeli Parlamento'da önümüzdeki yıl yapılacak Cumhurbaşkanlığı seçimlerinde söz sahibi olması için gereken 120 milletvekilliğini kazanamadığına dikkati çekti. 
     Yeni kurulacak hükümetin deneyimsizliğine rağmen olimpiyatlar, Kıbrıs ve ekonomik düzenlemeler gibi 3 büyük sorunla karşı karşıya kalacağını belirten Ta Nea, YDP hükümetinin Kıbrıs konusunda PASOK'un desteğine sahip olacağını da belirtti. 
     ''Yorgo kaybetti'' manşetiyle seçim sonucunu okuyucularına duyuran tarafsız sol eğilimli Elefterotipiya gazetesi ise PASOK'ta büyük farkın yarattığı şaşkınlık, acı ve gözyaşı dolu anlar yaşandığını yazdı. 
     PASOK'taki genel başkan değişikliğinin seçmenlerin çoğunun kararını değiştiremediğini de belirten Elefterotipiya, ülkede etkin iki büyük partinin oyların büyük bölümünü aldığını ve küçük partileri siyaset sahnesinin kenarına ittiğini de kaydederek, hoşnutsuz seçmenin oyunu sol partileri değil YDP'ye vermeyi tercih ettiğinin gözlendiği değerlndirmesini yaptı. 
     Elefterotipiya, Karamanlis'in 48 yaşında başbakan olarak bu görevi alan en genç politikacı unvanını kazandığını da kaydetti. 
     
</TEXT>
</DOC>
