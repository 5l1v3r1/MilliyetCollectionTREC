<DOC>
<DOCNO> 233195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/son/sonsiy17.html </URL>
<DATE> 2004/04/20/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Gül "Annan'ın son raporunda anlaşma dışı düzenleme yok" 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, BM Genel Sekreteri Kofi Annan'ın Güvenlik Konseyi'ne sunduğu son Kıbrıs raporunun Annan planı dışında yeni bir düzenleme getirmediğini söyledi ve incelemeleri sonucunda herhangi bir itirazlarının bulunmadığını kaydetti. 
     Gül, Güneydoğu Avrupa Ülkeleri İşbirliği Süreci Dışişleri Bakanları toplantısına katılmak üzere Bosna Hersek'in başkenti Saraybosna'ya hareketinden önce Esenboğa Havalimanı'nda soruları yanıtladı. 
     Kofi Annan'ın BM Güvenlik Konseyi'ne sunduğu son rapora ilişkin soru üzerine Gül, bu raporda anlaşma dışı yeni bir düzenleme getirmediğini belirterek, ''Anlaşma neyse o. Güvenlik Konseyi'nin yeni alacağı bir karardır bu. Arkadaşlarımız inceledi, bir itirazımız yok'' dedi. 
     Gül, Kıbrıs'ın silahsızlandırılması konusunun zaten anlaşmanın içinde bulunduğuna dikkat çekerek, bu çerçevede mevcut silahların hepsinin de adadan çıkartılacağını bildirdi. 
     Adada görev yapan garantör ülkelerle ilgili hususların anlaşma çerçevesinde zaten belirlenmiş olduğunu söyleyen Gül, son getirilen düzenlemede, bu ülkelerle ilgili hususların yer almadığını kaydetti. 
     Gül, anlaşmada kimin hangi silahları taşıyacağı konusunun zaten geniş şekilde ortaya koyulduğunu ifade ederek, yeni plan çerçevesinde Kıbrıs'ın ordusunun olmayacağını, sadece polis gücü bulunacağını hatırlattı. 
     Gül, aynı şekilde silah kaçakçılığının da engellendiğini belirterek, adaya ileride kontrol dışı silah taşınmamasının da amaçlandığını söyledi. 
     Bu hususların zaten anlaşmada bulunduğunu kaydeden Gül, Annan'ın bu son girişimiyle adanın silahsızlandırılması konusunun biraz daha güçlendirildiğini belirtti. 
     Bakan Gül, 26 Nisan Pazartesi günü MGK'nın toplanıp toplanmayacağının sorulması üzerine de, bu toplantıyı doğrulayarak, bunu daha önce kararlaştırdıklarını söyledi. 
     Gül, Saraybosna'ya Güneydoğu Avrupa İşbirliği Süreci Dışişleri Bakanları toplantısı için gittiğini hatırlatarak, bu toplantıların her yıl yapıldığını ve Türkiye'nin de Balkanlar'da barışa çok önem verdiğini ifade etti. Gül, toplantının gündeminde bölgesel sorunlar ile bölgeyi ilgilendiren konular bulunduğunu bildirdi. 
     
</TEXT>
</DOC>
