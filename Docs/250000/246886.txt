<DOC>
<DOCNO> 246886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/10/son/sonspo02.html </URL>
<DATE> 2004/06/10/ </DATE>
<TIME> 00.05 </TIME>
<AUTHOR>  </AUTHOR>
<HEADLINE>
Alex, 19 Haziran'da İstanbul'da... 
</HEADLINE>
<TEXT>

     Fenerbahçe'nin yeni transferi Alex de Souza'nın, 19 Haziran'da İstanbul'a geleceği açıklandı. 
     Kulüp Asbaşkanı Hakan Bilal Kutlualp, sarı-lacivertli kulübün resmi internet sitesi ''www.fenerbahce.org.tr''deki açıklamasında, Brezilyalı transfer Alex de Souza'nın 19 Haziran'da İstanbul'da olacağını belirtti. 
     Alex'in 18 Haziran'da Brezilya'dan kalkacak uçakla Türkiye'ye geleceğini kaydeden Kutlualp, şu bilgileri verdi 
     ''Oyuncumuzun Brezilya'dan İstanbul'a yolculuğu yaklaşık 1 gün sürecek ve kendisi 19 Haziran'da Türkiye'de olacak. 2 gün süreyle burada ağırlayacağımız Alex'in yanında büyük ihtimalle eşi de olacak. Oyuncumuz, daha sonra Brezilya Milli Takımı kampına katılmak üzere ülkemizden ayrılacak.'' Alex'in diğer transfer edilen oyunculara benzer şekilde karşılanacağını vurgulayan Kutlualp, taraftarların ise nasıl bir karşılama yapacaklarını en iyi kendilerinin bileceklerini belirtti. 
     Kutlualp, Alex'in çağrılması durumunda FIFA kuralları gereği Brezilya Milli Takım kampına katılacağını ifade ederek, bu durumda gelmesinin Temmuz sonuna doğru olacağını duyurdu. 
     
</TEXT>
</DOC>
