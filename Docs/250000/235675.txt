<DOC>
<DOCNO> 235675 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/28/son/sontur25.html </URL>
<DATE> 2004/04/28/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
1 Mayıs kutlamalarında meydan tartışması... 
</HEADLINE>
<TEXT>

     Türk-İş Örgütlenme Sekreteri Çetin Altun, 1 Mayıs İşçi Bayramı'nı Abide-i Hürriyet Meydanı'nda kutlayacaklarını belirtirken, DİSK ve KESK'in Taksim Meydanı'nda ısrar etmelerine anlam veremediklerini söyledi. 
     Her yıl İstanbul Valiliği'nin izniyle Abdide-i Hürriyet Meydanı'nda işçi konfederasyonlar tarafından düzenlenen 1 Mayıs kutlamalarının yeri konusunda konfederasyonlar arasındaki anlaşmazlık sürüyor. Kutlamalara ilişkin Türk-İş Birinci Bölge Temsilcisi Faruk Büyükkucak ile Örgütlenme Sekreteri Çetin Altun Türk-İş İstanbul Bölge Temsilciliği'nde basın toplantısı düzenledi. 
     Altun, DİSK ve KESK ile birlikte 1 Mayıs kutlamalarının Taksim Meydanı'nda yapılmasına yönelik valiliğe yaptıkları başvurunun kabul edilmediğini hatırlatarak, kutlamayı Abide- i Hürriyet Meydanı'nda yapmaya karar verdiklerini bildirdi. 
     Altun, kutlamaların Abide-i Hürriyet Meydanı'nda yapılmasına ilişkin DİSK ve KESK'ten olumlu yanıt alamadıklarını dile getirirken, "Abide-i Hürriyet Meydanı için başvuru yaptık ve izin aldık. 1 Mayıs günü bizler Abide-i Hürriyet Meydanı'nda olacağız" dedi. 
     DİSK ve KESK'in 1 Mayıs'ı Taksim Meydanı'nda kutlama ısrarına anlam veremediğini dile getiren Altun, yaşanan anlaşmazlığın ise çarpıtıldığını söyledi. Altun, 1 Mayıs'ı adına yakışır şekilde, kitlesel olarak kutlayabilmek için yasal, haklı ve meşru zeminlerde kalmak gerektiğine yürekten inandıklarını kaydetti. 
     Vali Taksim müsait değil 
     İstanbul Valisi Muammer Güler, Taksim'in toplantı ve yürüyüşlere müsait bir alan olmadığını belirterek, ''İzin verilmeyecek bir yerde toplantıya çağırmak suça teşvik, tahrik anlamını taşır. Bu da suçtur. Bunlarla ilgili suç duyurusunda bulunacağız'' dedi. 
     1 Mayıs'a ilişkin İstanbul Emniyet Müdürlüğü'nde yapılan güvenlik toplantısına katılmak için emniyetin Vatan Caddesi'ndeki kompleksine gelen Vali Güler, basın mensuplarının sorularını yanıtladı. 
     Güler, kanunun öngördüğü tedbirleri aldıklarını ifade ederek, ''İzin verilmeyecek bir yerde toplantıya çağırmak suça teşvik anlamını taşır, tahrik anlamını taşır. Bu da suçtur. Bunlarla ilgili suç duyurusunda bulunacağız'' diye konuştu. 
     ''1 Mayıs'ı 'işçilerin demokratik hak ve özgürlüklerini dile getirebilecekleri, kullanabilecekleri bir gün' olarak değerlendirdiğini'' anlatan Vali Güler, ''Çağlayan Meydanı'nda bir miting talebi olmuştur Türk-İş'in. O da verilmiştir. Kanunsuz gösteri, toplantı, yürüyüşe dönüşmemek kaydıyla basın açıklamalarına da müdahale edilmeyecektir'' dedi. 
     
     ''İTİDALE DAVET EDİYORUM'' 

     1 Mayıs ile ilgili tedbirlerin görüşüleceği bir toplantı yapacaklarını belirten Güler, şunları kaydetti 
     ''Taksim'in kesinlikle toplantı ve yürüyüşlere müsait alan olmadığını belirtmek istiyorum. Kanunsuz bir eylemde ısrar edenler, tekrar altını çiziyorum, kanunun öngördüğü yaptırımlara maruz kalırlar. Böyle bir ısrarın kanunsuz olduğunu belirtmek istiyorum. Kendilerini itidale davet ediyorum. Devletle karşı karşıya, polisle karşı karşıya gelmesinler. Kanunun öngörmediği bir fiili yapmak, onun yaptırımlarına maruz kalmak demektir.'' Bir gazetecinin ''Amaç gerginlik çıkarmak olabilir mi '' şeklindeki sorusu üzerine de Vali Muammer Güler, ''Kanunsuz eylemi yapmanın altında elbet başka bir amaç vardır. Yani 'illa da bir kanunsuz eylem yapacağım' diyorsan, devletin yaptırımları gündeme gelir'' dedi. 
     Vali Güler, daha sonra İstanbul Emniyet Müdür Vekili Necdet Çelikbilek ile jandarma yetkilileri, bazı kaymakamlar ve üst düzey emniyet görevlilerinin hazır bulunduğu güvenlik toplantısına katıldı. 
     
</TEXT>
</DOC>
