<DOC>
<DOCNO> 214436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/11/yazar/tamer.html </URL>
<DATE> 2004/02/11/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
IMF'ye karşı piyasa - hükümet 
</HEADLINE>
<TEXT>

   Akçay'a göre artık yüzde 1 - 1,5'un üzerinde faiz indirimi olmaz. Tam tersine faizler artabilir de... TEFE hedefi tutar. TÜFE şüpheli 
      
   Siz de benim gibi, makro ekonomik göstergelerle ilgili her saat başı yeni bir yorum dinlemekten yorgun düşenlerden misiniz Yanıtınız evetse ve ancak ekonomimizin genel gidişatıyla ilgili geleceğe dönük öngörüleri güvenilir uzmanlardan dinlemeye istekliyseniz, size bir tavsiyede bulunabilirim 
   Koçbank Başekonomisti ve Koç Üniversitesi Öğretim Üyesi Doç. Dr. Cevdet Akçay'ı sıkı takibinize alın. Görsel ve yazılı medyada ona her rastladığınızda söylediklerini can kulağıyla dinleyin. 
   Kimse alınmasın, orta vade için tek doğru öngörüde bulunan Akçay'dır demek istemiyorum. Akçay'ı, son olarak dün sabah Enis Berberoğlu'nun CNN Türk'teki Parametre programında dinledikten sonra hem bu yönde bir hatırlatma yapmak, hem de Akçay'ın son dönemde dikkat çektiği bazı hususları sizlerle paylaşmak istedim. 
   
   Faizler artabilir 
   Faizlerden başlayalım. Biliyorsunuz, Merkez Bankası son olarak 2'lik bir faiz indirimi daha yaptı. Uzman çevrelerin genelde beklentileri, faizlerin daha da düşeceği. Ancak Akçay, biraz da aykırı bir ses olarak, bir süredir faizlerin yükselebileceği uyarısında da bulunuyor. Bu ihtimalin gözardı edilmemesi gerektiğinin altını çiziyor. 
   Akçay'a göre Merkez Bankası bundan sonra faizleri yeniden düşürdüğü takdirde, faiz indirimi 2'nin de altında, ancak 1 - 1.5 seviyelerinde olabilir. Çünkü artık sadece faizlerde değil enflasyonda da, fiyatlamalarda da, ücret artışlarında da daralan marjlarda oynanan bir oyun söz konusu. Faizler 50'yken 2 puan geri çektiğinizde indirim oranı 4 civarındayken, faizler 20'yken yapılan 2 puanlık indirim, 10'luk faiz indirimi anlamına geliyor. Anlayacağınız artık hassas ayar dönemindeyiz. Eğer Merkez Bankası bir kerede 3 - 4'lük faiz indirimine gidecek olursa, piyasaların asıl o zaman "Ne oluyor " diye endişelenmesi gerek. 
   
   TEFE'de hedef tutar 
   Akçay, 2004 enflasyon hedefleriyle ilgili olarak Toptan Eşya Fiyat Endeksi TEFE'de hedefin tutturulmasında sorun görmüyor. Ocak ayı enflasyon rakamlarını 10'luk arız artışla yukarı çeken tarım fiyatlarında, Şubat ve Mart'ta da kar ve don sonucu "arız fiyat artışları" olsa bile 12'lik TEFE hedefinde hiç bir tehlike yok. Tüketici Fiyat Endeksi TÜFE ise, 2004 için öngörülen 12'lik hedefin üzerinde çıkabilir. 
   
   Piyasalar ve AKP 
   Akçay'ı ilk kez geçen yıl ocak başında Koç Yatırım'ın düzenlediği bir toplantıda dinlemiştim. "Piyasalar AKP hükümetine haksızlık yaptı" diyordu. 3 Kasım seçimlerinin ertesinde, tek bir uygulamasını bile görmeden piyasaların AKP hükümetine açık çek vermesini eleştirmiş, "Hükümete inecek yokuş bırakılmadı" diye yakınmıştı. Nitekim Irak kriziyle birlikte daha sonraki aylarda piyasalar hükümete sopayı göstermiş, tezkerenin de TBMM'de reddi sayesinde hükümet popülist uygulamalardan vazgeçmişti. 
   
   IMF'nin şaşkınlığı 
   Dün sabah ise Akçay piyasaların IMF'i şaşırttığını dile getirdi. IMF ile yürütülen programdan sapmalar olduğunda normalde piyasaların gerekli uyarıda bulunması gerektiğine işaret eden Akçay, "Bu sefer piyasalar hiç böyle bir talepte bulunmadı, hatta tam tersine hükümetle ittifaka girdi. IMF, 2004 bütçesinin ek finansmanı için gerekli önlem paketinin, yerel seçimler öncesinde açıklanmasında ısrarlı. Piyasalardan destek beklerken, karşısında hükümet - piyasalar koalisyonu bulmaktan şaşkın" diyor. 
   
      
   
</TEXT>
</DOC>
