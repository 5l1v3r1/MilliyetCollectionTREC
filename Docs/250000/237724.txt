<DOC>
<DOCNO> 237724 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/son/sondun07.html </URL>
<DATE> 2004/05/06/ </DATE>
<TIME> 01.10 </TIME>
<AUTHOR>  </AUTHOR>
<HEADLINE>
Abaşidze Moskova'ya kaçtı 
</HEADLINE>
<TEXT>

     Gürcistan Cumhurbaşkanı Mihail Saakaşvili, Acaristan Özerk Cumhuriyeti lideri Aslan Abaşidze'nin yurtdışına kaçtığını söyledi. 
     Saakaşvili, makamından yaptığı, televizyondan yayımlanan açıklamada, ''Gürcüler, Aslan kaçtı. Acaristan özgürdür'' dedi. ''Bugün yeni bir dönem başlıyor'' diye konuşan Saakaşvili, ''Gürcistan'ın birleşmesi sürecinin başlangıcında, bu zafer için herkesi kutladığını, Gürcistan'ın birleşeceğini ve hiç kimsenin bu iradeye bugün ya da gelecekte karşı çıkamayacağını'' belirtti. 
     
     SEVİNÇ GÖSTERİLERİ 

     Gürcistan Cumhurbaşkanı Mihail Saakaşvili'nin, Acaristan Özerk Cumhuriyeti'nin lideri Aslan Abaşidze'nin ülkeden ayrıldığını açıklamasından sonra, bölgenin başkenti Batum caddelerinde sevinç gösterileri başladı. 
     ''Zafer, zafer'' diye bağıran göstericilerden bazılarının Abaşidze'nin boş rezidansına girmeye çalıştığı bildirildi. Abaşidze'nin, bugün Batum'a gelen Rusya Güvenlik Konseyi Başkanı İgor İvanov ile birlikte Rusya'nın başkenti Moskova'ya gittiği belirtildi. 
     Abaşidze ve İvanov'un, Abaşidze'nin rezidansından sessizce ayrıldığı, havaalanına akın eden gazetecilerin Acaristan liderinin uçağının gitmiş olduğunu gördüğü kaydedildi. 
     Abaşidze'nin korumaları da liderlerinin ayrıldığını söyledi. 
     Saakaşvili, makamından yaptığı, televizyondan yayımlanan açıklamada, Abaşidze'nin yurtdışına kaçtığını söylemişti. 
     Mihail Saakaşvili, ''Gürcüler, Aslan kaçtı. Acaristan özgürdür'' demişti. 
     Saakaşvili, bugün, Abaşidze'nin Acaristan'ı terk etmesi ve yurtdışına gitmesi halinde, Abaşidze ile aile üyelerine tam güvenlik garantisi vermeye hazır olduğunu açıklamış, Abaşidze ise ayrılmayacağını söylemişti. 
     
     ABAŞİDZE KİMDİR 

     Acaristan Özerk Cumhuriyeti lideri Aslan Abaşidze, istifa ederek, yurtdışına gitti. 
     Gürcistan Cumhurbaşkanı Mihail Saakaşvili, haberi, televizyondan yaptığı açıklamada, ''Aslan kaçtı. Acaristan özgürdür' sözleriyle duyurdu. 
     Acaristan özerk bölgesinde 10 yılı aşkın bir süredir iktidarda olan Abaşidze, Ocak ayında yapılan seçimlerle cumhurbaşkanı olan Saakaşvili'nin en büyük muhaliflerinden biri olarak tanınıyor. 
     Gürcistan'ın eski Cumhurbaşkanı Eduard Şevardnadze ile uzun yıllar ilişkilerini üst düzeyde tutan Abaşidze, bu nedenle bölgede belli bir iktidar tabanına ve kayda değer servete sahip oldu. 
     Saakaşvili'nin eski muhaliflerinden olan Abaşidze, ''güller devrimi''nin ardından ülkede yaşanan iktidar değişikliğiyle yeni yönetime karşı sert tutum içine girdi. 
     Acaristan lideri, Şevardnadze'nin görevden alınmaya zorlandığı olaylardan hemen sonra olağanüstü hal ilan ederek, Tiflis'te kurulan geçici hükümetin meşru olmadığını belirtti. 
     Merkezi hükümet ise Abaşidze'yi ''devlet içinde devlet kurmakla'' suçladı. 
     Acaristan ile merkezi hükümet arasındaki gerginlik, özerk bölgenin merkezi hükümetle bütünleşmesinin önceliği olduğunu söyleyen Saakaşvili'nin göreve gelmesiyle tırmandı. 
     Saakaşvili'nin 14 Mart'ta Acaristan'ın başkenti Batum'a geçişinin engellenmesiyle taraflar arasında uzun süredir yaşanan siyasi gerginlik açık şekilde kendini göstermiş oldu. 
     Abaşidze'yi, bölgeyi ''derebeyi gibi yönetmekle'' suçlayan Saakaşvili, Acaristan yönetiminden Batum ve Tiflis arasında bulunan ''Çolohi Gümrüğü''nün kaldırılmasını istiyordu. 
     Acaristan sorunuyla ilgili endişeler, Abaşidze'nin geçen pazar günü bölgeyi ülkenin kalan kısmıyla bağlayan köprüleri yıktırmasıyla arttı. 
     Abaşidze, merkezi hükümetin bir askeri müdahalesine engel olmak için köprülerin yıkılması gerektiği görüşünü savundu. 
     Saakaşvili, Abaşidze'ye pazar günü 10 günlük ültimatom vererek, bu sürede paramiliter grupların dağıtılması, muhalif siyasi örgütlere yapılan baskının kaldırılması ve diğer taleplerin yerine getirilmesini istedi. 
     Saakaşvili, Abaşidze'nin verilen sürede istenenleri yapmaması durumunda, Gürcistan'ın Acaristan'da yeni seçimlerin yapılması talimatını vereceğini ifade etti. Son olarak Saakaşvili dün, orduya, Acaristan'la iç sınır geçiş noktalarının kontrolünü ele alma talimatı verdi. 
     Sovyetler Birliği döneminde Müslüman nüfus yapısı nedeniyle ayrı bir statüye sahip olan Acaristan'da bugün yaşanan sorunlar dinsel ya da etnik temelde bir ayrılıktan kaynaklanmıyor. 
     Gürcistan içindeki sorunlu bölgeler arasında bugüne kadar ayrılma girişiminde bulunmayan tek bölge olan Acaristan'ı farklı kılan unsurlardan birisi de nüfus yapısını Gürcülerin oluşturması. 
     Tiflis'teki merkezi yönetim ile ilişkileri tamamen kopma noktasına gelen Acaristan lideri Abaşidze'nin Moskova ile yakın ilişkiler içinde olması ve sık sık Kremlin'e gitmesi nedeniyle bir çok siyasi yorumcu tarafından Abaşidze, ''Rusya yanlısı ve otoriter eğilimli'' diye de tanımlanıyordu. 
     Siyasi gözlemcilere göre, Saakaşvili hükümetinin izlediği politikalarda başarılı olmasının yolu ''Acaristan özerk bölgesinden'' geçiyor. 
     Saakaşvili yönetiminin, Acaristan'da belli bir otorite sağlayamaması halinde diğer sorunlu bölgeler için de kötü örnek teşkil edeceğini belirten gözlemciler, Tiflis hükümetinin özerk bölgedeki politikalarının başarısızlığa uğraması halinde iktidarın sonunu hazırlayacağını kaydediyorlardı. 
     
     AYRILIKÇI BÖLGELER 

     Gürcistan'ın kuzeybatısında, Karadeniz kıyısında yer alan Abhazya, 1990'ların başında bağımsızlık için kanlı bir savaş verdi. 
     Yaklaşık 10 bin kişinin ölümüne ve çok sayıdaki insanın da yurtlarından ayrı kalmasına neden olan savaştan bu yana da fiilen bağımsız bulunuyor. 
     Bağımsızlığı hiçbir yabancı devlet ve uluslararası kuruluş tarafından tanınmayan Abhazya'nın uzun vadedeki statüsünün belirlenmesi için bugüne kadar yapılan görüşmelerden bir sonuç alınamadı. 
     Tiflis hükümeti, Abhazya'da gelecek kasım ayında yapılacak seçimlerden sonra göreve gelecek yeni yönetimle sorunları çözmenin umudunu taşıyor. 
     Gürcistan'ın orta ve kuzey kesimlerindeki Güney Osetya'nın durumu da henüz netlik kazanmış değil. Rusya sınırları içinde kalan Kuzey Osetya ile etnik ve kültürel bağları bulunan Güney Osetya, Gürcistan'ın bağımsızlığını elde ettiği 1991'den bu yana Tiflis'in otoritesini tanımıyor. 
     
</TEXT>
</DOC>
