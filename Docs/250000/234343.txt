<DOC>
<DOCNO> 234343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/24/yazar/pulur.html </URL>
<DATE> 2004/04/24/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Helal olsun Rumlara 
</HEADLINE>
<TEXT>

   
   HELAL olsun Rumlara, sevimsiz, suratsız Almanı eşekten düşmüşe benzettiler, çok da iyi yaptılar. 
   Kim olduğunu anladınız, Verheugen denilen Avrupa Birliği komiseri... 
   Baksanıza, yana yakıla Kıbrıslı Rumlardan yakınıyor 
   "Kendimi Rumlar tarafından aldatılmış hissediyorum. Annan planını benimser gibi görünmüşlerdi, ben de onlara inandım " 
   Beter ol 
   Sen Rumları ne sandın yoksa Türk mü sandın 
   
   SEN "Türkiye'de asker çok etkili, böyle devam ettikçe Türkiye AB'ye giremez " diyeceksin, Türkiye susacak, iç piyasadaki işbirlikçilerin alkışlayacak. 
   Sen "Kıbrıs yoksa, Türkiye'ye AB üyeliği de yok " diyeceksin, Türkiye susacak, işbirlikçiler alkışlayacak. 
   Sen, "Çözümsüzlük Kuzey Kıbrıs için ekonomik bir gerileme ve tecride yol açacaktır bu durumda Ada'daki varlıklı Türkleri orayı tercih etmesi beklenebilir" diye tehdit edeceksin, şantaj yapacaksın, Türkler susacak, işbirlikçiler alkışlayacak. 
   Sen "Türkiye, AB'ye katılım öncesi Kıbrıs sorununu çözmek zorunda, hükümet ve parlamentonun Türk ordusunu kontrol etmesi gerekir" diye küstah bir laf edeceksin, Türkler susacak, işbirlikçileri alkışlayacak. 
   
   SEN "Kıbrıs'ta seçimi iktidar kazanırsa geçerli saymayız, muhalefet kazanırsa meşru sayarız" diye saçmalayacaksın, Türkler susacak, Kıbrıs'ta muhalefet "Hop hop, bu nasıl laf " diye tepki göstermeyecek, hatta "Arkamızda Verheugen var " diye kabadayılık taslayacak. 
   Ya İsviçre'deki rezalet 
   "Karpaz'ı Rumlara vereceksiniz " diye Türk heyetinin üzerine yürümek. 
   
   EEE, dinsizin hakkından imansız gelir, diye bir deyim vardır. 
   Bir de tekerleme 
   "Yumurtaya can veren Allah Düz duvarda incir ağacı çıkaran Allah Bir fitneyi, bir fitneye helak ettiren Allah " 
   Ey büyük Allah, sen nelere kadirsin 
   
   BU gidişle, Rumların eşekten düşmüşten beter edeceği çok kişi var galiba 
   Baksanıza Hasan Cemal'in yazısına göre, bunların başında Kıbrıs Türklerinin Başbakanı Mehmet Ali Talat varmış, AKEL partisinin olumsuz tutumu onu hayal kırıklığına uğratmış, oysa Kuzey Kıbrıs'ta, ona "AKEL'ci Talat " derlermiş... 
   Muhterem birkaç kere Güney'e geçip, AKEL'cileri "evet" demeleri için iknaya çalışmış ama nafile, eli boş dönmüş... 
   Velhasıl lafı uzatmayalım, Rumlar, öylelerine öyle güzel kazık atıyorlar ki 
   Fransızların bir lafı vardır, böylesine şapka çıkarılır, derler. 
   Bizde de "Helal olsun " derler. 
   
      
   
</TEXT>
</DOC>
