<DOC>
<DOCNO> 217888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/26/spor/spo05.html </URL>
<DATE> 2004/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
UEFA'NIN DÖRT ATLISI 
</HEADLINE>
<TEXT>

   Bu gece uzun olacak, Türk futbolunun önde gelen dört temsilcisi Avrupa'da üçüncü tur ilk maçlarını oynayacak. Beşiktaş ve Gençlerbirliği deplasmanda, Galatasaray ve Gaziantep ise evinde galibiyet arayacak 
      
   Beşiktaş, dalyada 
   BEŞİKTAŞ, Valencia önünde Avrupa'daki 95. sınavını verecek. Siyah - Beyazlılar, 1959'da başlayan Avrupa mecerasında 27 galibiyet, 46 yenilgi, 21 de beraberlik aldı. Rakip fileleri 100 kez havalandırarak "dalya"ya ulaşan Kartal, kalesinde 145 gol gördü. Beşiktaş, 7. kez UEFA'ya katılırken, 4 kez ilk turda elendi, bir üçüncü tur, bir çeyrek final gördü. 
   
   Aslan tartışılmaz 
   GALATASARAY, Villarreal karşısında Avrupa kupalarındaki 186. randevusuna çıkacak. Sarı - Kırmızılılar, 99 yıllık tarihlerinde Avrupa'da 69 galibiyet elde ederken, 46 kez berabere kaldı, 70 karşılaşmada da sahadan boynu bükük ayrıldı. Cim - Bom, bu müsabakalarda rakip fileleri toplam 238 kez havalandırırken, kalesinde ise 271 gol gördü. 
   
   Gençler ısınıyor 
   GENÇLERBİRLİĞİ, Avrupa kupalarında bugüne dek yaptığı 11 maçta, 3 galibiyet, 3 beraberlik ve 5 yenilgi aldı. Kırmızı - Siyahlı ekip, dördüncü kez katıldığı Avrupa kupalarında rakip filelere 11 maçta 16 gol atarken, kendi kalesinde ise 15 gol gördü. Parma ise 16 kez yer aldığı Avrupa'da 97 karşılaşmada 57 galibiyet, 20 beraberlik ve 17 yenilgi elde etti. 
   
   Antep başarılı 
   GAZİANTEPSPOR, Intertoto Kupası'nda bir, UEFA'da ise üç kez ülkemizi temsil etti. Avrupa'da 14 maç yapan Kırmızı - Siyahlılar, bunların 5'ini kazandı, 6'sından beraberlikle ayrıldı, 3'ünde ise teslim oldu. Gaziantepspor, toplam 19 gol attı, 12 gol yedi. Güneydoğu ekibi, Gençlerbirliği gibi ilk kez üçüncü turda mücadele edecek. 
      
</TEXT>
</DOC>
