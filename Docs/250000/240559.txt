<DOC>
<DOCNO> 240559 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/16/son/sontur20.html </URL>
<DATE> 2004/05/16/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Hatay'da hayat normale dönmeye başladı... 
</HEADLINE>
<TEXT>

     Hatay'da, 2 kişinin sele kapılarak ölümüne, tarım alanlarında hasara ve çeşitli maddi kayıplara neden olan şiddetli yağışın ardından, yaşam normale dönmeye başladı. 
     Antakya il merkezinin yanı sıra merkeze bağlı Harbiye Beldesi, Altınözü İlçesi ile Reyhanlı İlçesi'ne bağlı Demirköprü, Bohşin ve Apaydın köylerinde 2 gündür etkili olan yağışın ardından gelen güneşli hava nedeniyle dün akşamdan beri cadde ve sokaklarda yaşanan sessizlik, yerini yeniden hareketliliğe bıraktı. 
     Belediye ekipleri ise kent merkezindeki cadde ve sokaklara sürüklenen çöpleri toplamaya ve çamur yığınlarını temizlemeye başladı. 
     Zemin kattaki çok sayıda evin sular altında kaldığı Harbiye'de ise sel sularının neden olduğu zarar, kendini göstermeye başladı. Beldede, çok sayıda aracın sel sularından hasara uğradığı görüldü. 
     Hatay Valisi Abdülkadir Sarı başkanlığında oluşan Kriz Masası yetkilileri ise sel sularının çekildiği bölgede, trafiğe kapatılan Harbiye-Antakya Karayolu'nun açıldığını, Harbiye Beldesi'nin tamamına elektrik verildiğini bildirdiler. 
     
</TEXT>
</DOC>
