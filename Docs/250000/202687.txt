<DOC>
<DOCNO> 202687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/17/son/sondun15.html </URL>
<DATE> 2003/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Cep telefonu hırsızlarına özel polis 
</HEADLINE>
<TEXT>

     İngiltere'de cep telefonu hırsızlığını önlemek için özel polis birimi kuruldu. 
     Organize suç örgütlerinin cep telefonu hırsızlığı ve çalıntı telefonların yurtdışına gönderilmesi yoluyla büyük paralar kazandığına dikkat çeken Scotland Yard yetkilileri, bu nedenle özel birim kurulmasına ihtiyaç duyulduğunu bildirdi. 
     Yeni kurulan ''Ulusal Cep Telefonu Suçları'' bölümünün merkezinin Londra'da olacağı ve öncelikle sokaklardaki hırsızlıklarla cep telefonlarını toparlayıp satan çetelerle ilgili istihbarat yapılmasının hedeflendiği belirtildi. 
     Cep telefonu hırsızlığını yöneten çetelerin, çalıntı malları Afrika, Asya ve bazı Avrupa ülkelerinde sattığı kaydedildi. 
     Yetkililer, yeni birimin yıllık bütçesinin 1 milyon sterlin olacağını ve yaklaşık 50 polis memurunun yeni birimin organizasyonunda görev alacağını belirtti. Birime göçmenlik dairesi yetkilileri ve gümrük polisinin de yardımcı olacağı bildirildi. Yeni kurulan birimin şu ana kadar düzenlediği 40 operasyonda 22 kişinin tutuklandığı, 1200 çalıntı cep telefonuna el konulduğu da kaydedildi. 
     
</TEXT>
</DOC>
