<DOC>
<DOCNO> 211003 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/25/yazar/myilmaz.html </URL>
<DATE> 2004/01/25/ </DATE>
<TIME>  </TIME>
<AUTHOR> Mehmet Y. YILMAZ  </AUTHOR>
<HEADLINE>
Karşılıksız aşklar için birkaç satır 
</HEADLINE>
<TEXT>

   
   Adı Yaşar olan bir okuyucum var. Soyadı bende saklı.. Yaşar, Funda isimli bir kıza şık. Fakat Funda, Yaşar'a şık değil. 
   Ve bu sadece Yaşar için değil, artık benim için de ciddi bir sorun.. Çünkü Yaşar, aşkına karşılık bulamamanın üzüntüsünü benden çıkarıyor. 
   Kadın - erkek ilişkileri üzerine yazdığım her yazının ardından ondan düşüncelerimi eleştiren bir mektup alıyorum. 
   Görüyorum ki aşkına karşılık bulamıyor olmak, Yaşar'ın öteki kadınlara karşı olan güvenini de sarsıyor. 
   Yaşar bence tekil bir örnek değil.. Aşkına karşılık bulamayan birçok genç erkek gibi o da.. 
   Geçenlerde internette gezinirken Gabriel Garcia Marquez tarafından yazıldığı iddia edilen bir metne rastladım. 
   "İddia edilen" diye özellikle vurguluyorum, çünkü "Büyük Gabo" internet korsanları tarafından en çok taciz edilen yazarların başında geliyor. 
   Bazıları ya kendi yazdıkları ya da bir yerlerden buldukları bir metnin altına "Gabriel Garcia Marquez" imzasını atıp akıllarına gelen her yere yolluyorlar. 
   Hatta geçenlerde "Marquez'in Bush'a Mektubu" isimli bir metin o kadar yayıldı ki, bir gazete bunu tam metin olarak yayımladı, bazı köşe yazarları "İşte dünyanın yaşayan en büyük yazarlarından biri de Bush'a karşı" diye üzerine yorumlar bile yaptılar.. 
   Yazarın internet sitesinde bu mektubu kendisinin yazmadığına ilişkin bir açıklama da yayımlandı ama "araştırmacı gazetecilik üstatları" bunu fark etmediler bile.. 
   
   Bu öğütleri okuyun    Yine internette dolaşmakta olan "Marquez'in Veda Mektubu" isimli metnin Gabo'ya ait olmadığını da bu siteden öğrendim. İlginçtir, bu metin de İspanyolca yayımlanan birçok gazetede Marquez imzasıyla yayımlanmış.. 
   Dediğim gibi birazdan söz edeceğim yazının Gabo'ya ait olup olmadığı kesin değil, ama aşklarına karşılık bulamadıkları için perişan olanlara verdiği öğütler işe yarayabilir. 
   Metin "Yaşam İçin 13 satır" başlığını taşıyor 
   1 - Seni sen olduğun için değil, seninle birlikte olduğumda ben olduğum için seviyorum. 
   2 - Hiç kimse gözyaşlarını hak etmez, onlara layık olan kişi zaten seni ağlatmaz. 
   3 - Sen istediğinde sana şık olmaması, ileride şık olmayacağı anlamına gelmez. 
   4 - Gerçek arkadaş, elini tutan, kalbine dokunandır. 
   5 - Birisine yabancılaşmanın en kötü biçimi, yanında oturuyor olup ona hiçbir zaman ulaşamayacağını bilmektir. 
   6 - Hiçbir zaman gülümsemekten vazgeçme, üzgün olduğunda bile.. Gülümsemene kimin ne zaman şık olacağını bilemezsin. 
   7 - Tüm dünya için sadece bir kişi olabilirsin, fakat bazıları için sen bir dünyasın. 
   8 - Zamanı, onu seninle birlikte geçirmeye hazır olmayan birisiyle geçirme. 
   9 - Belki de Tanrı uygun birisini tanımandan önce yanlış kişilerle tanışmanı, onu tanıdığında minnettar olman için istedi. 
   10 - Bitti diye üzülme, yaşandı diye sevin. 
   11 - Her zaman seni üzecek birileri olacaktır. Yapman gereken insanlara güvenmeye devam etmek, kime iki defa güveneceğine daha fazla dikkat etmektir. 
   12 - Birini daha iyi tanımadan ve bu kişinin senin kim olduğunu bilmesinden önce kendini daha iyi bir kişiye dönüştür ve kim olduğunu bilerek kendine güven. 
   13 - Kendini çok zorlama, en güzel şeyler onları en az beklediğinde gerçekleşir. 
   Bu 13 öğüt, aşklarına karşılık bulamadıklarını düşünüp kendilerini kahredenlerin kulaklarına küpe olsun... 
   
      
   
</TEXT>
</DOC>
