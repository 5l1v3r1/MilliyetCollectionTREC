<DOC>
<DOCNO> 219591 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/03/son/sontur26.html </URL>
<DATE> 2004/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Konya'da şehit olan pilot yüzbaşının evinde yas var... 
</HEADLINE>
<TEXT>

     Konya'nın Hadim İlçesi yakınlarında 2 uçağın çarpışarak düşmesi sonucu şehit olan F-4 öğretmeni Hava Pilot Yüzbaşı Savaş Acarca'nın Bursa'nın Karacabey İlçesi'nde oturan ailesinin evinde yas var. 
     Konya 3. Ana Jet Üssü'nde görevli olan, 1995 yılında Ayşegül Acarca'yla evlenen, 7 yaşında Aslıhan ve 6 aylık Ayça adında iki kızı olan Acarca'nın, Karacabey'in Garipçe Mahallesi'nde oturan annesi Nahide ve kız kardeşi Neslihan Acarca'nın acı haberi televizyondan duydukları öğrenildi. 
     Acarca'nın, Bursa'daki bir dershanede biyoloji öğretmeni olan kız kardeşi Neslihan Acarca, AA muhabirine yaptığı açıklamada, kuzenlerinin cenazeyi almak üzere Konya'ya gittiklerini bildirdi. 
     Konya'daki kazayı dün akşam televizyonların ana haber bültenlerinden öğrendiğini, ancak uçaklardan birinde ağabeyinin olduğunu sonradan duyduğunu anlatan Acarca, hemen Konya'da oturan yengesi Ayşegül Acarca'yı aradığını söyledi. Yengesinin de kaza haberini kendisinden duyduğunu, ancak ölüm haberini daha sonra Konya 3. Ana Jet Üs Komutanlığı yetkililerinin eve gelerek verdiklerini kaydeden Acarca, kazayı uzun süre annesinden sakladığını, ancak onun da gece haberlerini izlerken acı haberi öğrendiğini söyledi. 
     Acarca, Kurban Bayramı tatilinde eşi ve çocuklarıyla birlikte Karacabey'e gelen şehit pilotla son olarak 1 Mart gecesi telefonla görüşerek özlem giderdiklerini söyledi. Emekli astsubay olan babası Halit Acarca'nın akciğer kanserinden 2 ay önce öldüğünü söyleyen Acarca, şöyle konuştu 
     ''2 ay önce babamızı kaybetmiştik, onun acısını yaşarken ağabeyimin ölüm haberiyle yıkıldık. Annemi sakinleştiricilerle ayakta tutmaya çalışıyoruz. Ağabeyim, eşi ve çocuklarıyla birlikte hem babamın cenazesine hem de bayram tatiline geldiği için Artık sıra sizde diyordu. Biz de babamın ölümünün 52. gün duasını okuttuktan sonra annemle Konya'ya gidecektik.'' 
     
     CENAZELER YARIN DEFNEDİLECEK 
     Bu arada, Bursa Jandarma Bölge Komutanlığı'ndan yapılan yazılı açıklamada, Hadim İlçesi Bağbaşı mevkiinde eğitim uçuşu yaparken uçaklarının düşmesi sonucu şehit olan Hava Pilot Yüzbaşı Acarca ile Hava Silah Sistem Subayı Teğmen Bahadır Tayfur'un cenazelerinin yarın Karacabey'deki Ulucamii'de kılınacak öğle namazından sonra toprağa verileceği bildirildi. 
     Açıklamada, Şehit Hava Pilot Yüzbaşı Acarca'nın cenazesinin Karacabey Merkez, Teğmen Tayfur'un cenazesinin ise Sultaniye Köyü Mezarlığı'na defnedilecekleri kaydedildi. 
     
</TEXT>
</DOC>
