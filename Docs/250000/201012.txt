<DOC>
<DOCNO> 201012 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/10/guncel/agun.html </URL>
<DATE> 2003/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte oryantal pist 
</HEADLINE>
<TEXT>

   Geç başlanan İstanbul Grandprix inşaatında kat edilen yol, Formula 1'in patronunu bile şaşırttı. Ecclestone, proje aşamasında dansözden esinlenerek kıvrımlı pist yapılacağının sinyalini vermişti 
      ŞÜKRAN PAKKAN İstanbul 
   
   Tuzla Tepeören Mevkii'nde yapılan Formula 1 İstanbul Grandprix inşaatı, iki ay önce başlamasına rağmen planlanan sürenin şimdiden önüne geçti. Formula 1 patronu Bernie Ecclestone'un çalışmaları düzenli denetlediğini belirten İstanbul Ticaret Odası İTO Başkanı Mehmet Yıldırım, "Heyecanlı bir pist inşa edilecek. Dünyada eşi yok" dedi. 
   Grandprix'yi İTO'nun oluşturduğu Formula İstanbul Yatırım A.Ş yaptırıyor. 2 bin 400 dönüm arazi üzerinde binden fazla kişi çalışıyor. Ruhsat çalışmalarının aksaması nedeniyle inşaatın geç başladığını belirten Yıldırım, 20 kurumdan, 200'ü aşkın imza aldıklarını, ruhsat için çok zaman kaybettiklerini söyledi. 
   "Geç kalmamıza rağmen, çok yol kat ettik" diyen Yıldırım şöyle devam etti 
   "Alt drenaj ağırlıklı çalışmalar hızla sürüyor. Yolların hafriyatı yapıldı. Araçların hareket edecekleri binaların birinci katına gelindi. Tribün inşaatı da başladı. Altyapıyla ilgili su, kanalizasyon, arıtma ve peyzaj çalışması da başladı. 15 bin ağacın dikileceği alanla ilgili düzeltme çalışması sürüyor. Hızlı şekilde devam ediyoruz. Şu anda geldiğimiz yerde, ciddi boyutla projenin tamamını kavramış, dış mekanik kısımla temas eder duruma geldik." 
   
   Her ay denetim var 
   Ecclestone'un proje aşamasında pistte kültürel öğeleri dikkate aldığı ve dansözden esinlenerek kıvrımlı bir pist yaptıracağı sözleri doğru çıktı. Ecclestone'un her ay denetlediği, son gelişinde çalışanlara teşekkür ettiğini söyleyen Yıldırım, İstanbul Grandprix'sinin arazi yapısı ve pisti nedeniyle dünyada eşi olmayacağını söyledi. Çok heyecan verici bir pist inşa edileceğini ifade eden Yıldırım, pisti şöyle anlattı 
   "Dünyadaki örneklerinin tersine bir pist olacak. Ecclestone düz istemedi, çok meyilli ve heyecan yaratıcı bir pist olacak. Dünyadaki tüm pistler, sola dönükken, bu sağa dönecek. Pilotlar böylece denge sağlayacak. En modern şekilde yapmaya çalışıyoruz. Buraya değişik ve heyecanlı bir pist yapacağız. Tüm plana, Dünya Motor Sporları Federasyonu'nun uygun göreceği şekilde, ölçülerinin dışına çıkmadan, uyum sağlanıyor." 
   Yıldırım, 2005 Ağustos'ta yarışların başlayacağını söyledi. 
   
   
   
   
   
</TEXT>
</DOC>
