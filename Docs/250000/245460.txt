<DOC>
<DOCNO> 245460 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/05/guncel/gun02.html </URL>
<DATE> 2004/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Elçisi Tanrı Türkleri korusun 
</HEADLINE>
<TEXT>


ABD Büyükelçisi Edelman, Türkiye ile önemli işbirliğinde bulunduklarını ve geleceğe umutla baktıklarını söyledi 

TAHSİN AKSU İstanbul 

ABD'nin Türkiye Büyükelçisi Eric Edelman, NATO müttefiki olarak Türkiye ve ABD'nin demokratik değerleri savunmak için uluslararası terörizmin karşısında durduğunu söyledi. 
ABD'nin Bağımsızlık Günü'nün 228. yıldönümü nedeniyle İstinye'deki İstanbul Başkonsolosluğu'nda düzenlenen resepsiyonda konuşan Edelman, ABD Başkanı George Bush'un yakında İstanbul'a geleceğini, hazırlıklar nedeniyle Bağımsızlık Günü'nü erken kutladıklarını belirtti. Edelman, ABD'nin Türkiye ile önemli bir işbirliği içinde bulunduğunu ve geleceğe umutla baktığını söyledi. Edelman, sözlerini "Tanrı sizi korusun" diyerek bitirdi. 
Resepsiyona, 1. Ordu Komutanı Orgeneral Yaşar Büyükanıt, Fener Rum Patriği Bartholomeos ve Türkiye Hahambaşı İsak Haleva'nın da aralarında bulunduğu çok sayıda davetli katıldı. İstanbul Başkonsolosu David Arnett, kutlamaları erken yaptıklarını hatırlatarak, espriyle, "Türkçede şöyle derler Erken kalktım işime, şeker kattım aşıma" dedi. 

ABD Türban bizim için sorun değil 

Başkonsolosluk'taki davetliler arasında Avukat Nihal Uğurlu solda ve eşi İsmail Uğurlu da vardı. İsmail Uğurlu, "Manisalılar Derneği başkanlığım sırasında 11 Eylül saldırıları olunca elçiliğe başsağlığı mesajı gönderdim. Unutmamışlar, davet etmişler" dedi. Nihal Uğurlu da, "Türbanlı olduğumu, gelemeyeceğimi söyledim. Ancak sorun olmayacağını bildirdiler" diye konuştu. Davetlilerden türbanlı Gülderen Arpacı sağda ise, eşi Hasan Arpacı ile konsoloslukta çalışan aile dostları bulunduğunu söyledi. 


</TEXT>
</DOC>
