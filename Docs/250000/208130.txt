<DOC>
<DOCNO> 208130 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/12/son/soneko35.html </URL>
<DATE> 2004/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
OECD Genel Sekreteri İstanbul'da... 
</HEADLINE>
<TEXT>

     Ekonomik İşbirliği ve Kalkınma Teşkilatı OECD Genel Sekreteri Donald J. Johnston, ''Faizdışı fazla yüzde 6.5 olmuş durumda. Doğrudan yabancı yatırımın Türkiye'ye gelmemesi için hiçbir neden kalmadı'' dedi. 
     Özel sektör temsilcileriyle İstanbul'da bir araya gelen Johnston, daha sonra basın toplantısı düzenleyerek soruları yanıtladı. 
     Türkiye'deki özel sektör temsilcileriyle İstanbul Yatırım Forumu kapsamında oldukça geniş ve çok sayıda konuyu kapsayan görüşmeler yaptıklarını belirten Johnston, Türkiye'nin yabancı yatırımcı çekememekten şikayetçi olduğunu, daha fazla doğrudan yabancı yatırımın çekilmesi için neler yapılması gerektiğini ele aldıklarını söyledi. 
     Johnston, AK Parti'nin tek parti olarak iktidarda yer almasıyla faiz ve enflasyonda düşüşler meydana gelmesini nasıl değerlendirdiği yönündeki soruyu, ''Şimdiye kadar pek çok alana yansıyan yapısal reformların pek çoğu gerçekleştirilememiştir ama siyasi iktidar reformlar için adımlar atmıştır. Bunun geleceğe çok olumlu bir yansıması olacağını düşünüyorum'' diye konuştu. 
     Yabancı yatırımcının sadece siyasi süreçle değil, hukukun üstünlüğü fikri ve gayri fikri mülkiyet haklarıyla da ilgilendiğini belirten Genel Sekreter Johnston, ''Dolayısıyla her ülkenin kendini cazip kılması gerekir. Her ülkenin kendine özgü avantajları var. Hükümet, reform yapma yolunda başarılı'' dedi. 
     
     ''EKONOMİ İYİYE GİDİYOR'' 
     Johnston, bir başka soru üzerine, Türkiye ekonomisinin iyiye gittiğini ifade ederek, ''Faizdışı fazla yüzde 6.5 olmuş durumda. Doğrudan yabancı yatırımın Türkiye'ye gelmemesi için hiçbir neden kalmadı. AB'ye giriş çalışmaları da bu bağlamda çok etkili, bu üyelik sürecinde Türkiye'nin başlattığı reformların önemli olduğunu düşünüyorum'' dedi. 
     Johnston, Türkiye'nin bu konudaki eksikliklerinin neler olduğunun sorulması üzerine de, OECD içinde Türkiye'nin genç nüfusa sahip birkaç ülkeden biri olduğuna işaret ederek, ''Türkiye'nin geleceğinde temel unsur eğitim olmalıdır. Bilgi tabanlı dediğimiz ekonomiyi Türkiye'de başlatabiliriz'' dedi. 
     OECD Genel Sekreteri Donald J. Johnston, OECD'nin yaptığı bir araştırmada, Türkiye'nin işsizlikte 4. sırada olduğu ve işsizlik oranının giderek artığının anımsatılması üzerine, işsizliğin bütün ülkelerin başlıca sorunlarından biri olduğunu vurguladı. 
     Küreselleşmeyle ilgili bir soru üzerine Johnston, OECD ülkelerinde küreselleşmenin becerisi düşük işçiler üzerinde olumsuz etkisi olduğunu bunun da ya erken emeklilikle ya da işçilere beceri kazandırılmasıyla telafi edilmeye çalışıldığını söyledi. 
     Göç konusunun pek çok ülke için önemli bir sorun oluşturduğuna dikkat çeken OECD Genel Sekreteri Donald J. Johnston, Fransa, Almanya ve Japonya da dahil olmak üzere pek çok ülkede giderek azalan bir çalışan nüfusun söz konusu olduğunu kaydetti. 
     OECD'nin bu problemin çözümünde, kişilerin erken değil geç emekli edilmesi yolunu izlediğini belirten Donald J. Johnston, ''Türkiye'nin çok genç nüfus gibi önemli bir avantajı var. Türkiye umduğumuz yönde gelişirse, Türkiye'nin bu genç nüfusa ihtiyacı olacak. Siyasetçiler,. önlemini alıp, önlerindeki emeklilik planını buna göre geliştirmeli'' dedi. 
     OECD Genel Sekreteri Donald J. Johnston, yarın da Ankara'da temaslarda bulunacak. 
     
</TEXT>
</DOC>
