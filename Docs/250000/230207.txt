<DOC>
<DOCNO> 230207 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/10/son/sonsiy13.html </URL>
<DATE> 2004/04/10/ </DATE>
<TIME> 20.42 </TIME>
<AUTHOR>  </AUTHOR>
<HEADLINE>
Arınç "Türkiye'nin dört yanında yaptığı eserler Sabancıyı unutturmayacak 
</HEADLINE>
<TEXT>

     TBMM Başkanı Bülent Arınç, işadamı Sakıp Sabancı'nın yerinin kolay doldurulamayacağını belirterek, Türkiye'nin dört bir yanında onun ve ailesinin yaptırdığı hayırlı eserlerin Sakıp Sabancı'yı unutturmayacağını belirtti. 
     Arınç, Sakıp Sabancı'nın vefatı nedeniyle ailesine gönderdiği taziye mesajında, ''Türkiye'nin yetiştirdiği en büyük işadamlarından gönül insanı Sakıp Sabancı'nın vefatından derin bir üzüntü duyduğunu'' ifade etti. 
     Sakıp Sabancı'nın yeri kolay doldurulamayacak ve unutulmayacak bir insan olduğunu belirten Arınç, şunları kaydetti 
     ''Anadolu'nun tam anlamıyla yerlisiydi, ülkesine aşıktı, halkın gülen yüzüydü ve gönlünde coşkun bir sevgi yumağı vardı. Kendilerini daha önce ziyaret ettiğimde tüm bunları hissettim. Türkiye'nin dört bir yanında, onun ve ailesinin yaptırdığı hayırlı eserler Sakıp Sabancı'yı unutturmayacaktır. Bu eserler yaşadıkça, vefalı Türk halkı Sabancı ailesini hep hayırla yad edecektir. 
     Türkiye Büyük Millet Meclisi'nin Başkanı olarak, Türkiye'nin gelişimine büyük katkılar yapan, Türk halkına büyük hayırları dokunmuş merhum Sakıp Sabancı'yı saygıyla ebedi dünyaya uğurluyorum. Huzur içinde olması için dua edeceğiz. Sizlerin acısını paylaşıyorum. Ailenizin ve Türk halkının başı sağ olsun.'' 
     
</TEXT>
</DOC>
