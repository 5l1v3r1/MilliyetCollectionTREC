<DOC>
<DOCNO> 222026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/13/son/sonsiy11.html </URL>
<DATE> 2004/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Çelik Olgunluk içinde olursa gösteriyi de yürüyüşü de yadırgamam 
</HEADLINE>
<TEXT>

     Milli Eğitim Bakanı Hüseyin Çelik, ''Demokratik bir olgunluk içinde yapılırsa gösteriyi de yürüyüşü de yadırgamam'' dedi. 
     Yerel seçim kampanyaları için Van'da bulunan Milli Eğitim Bakanı Çelik, esnafı ziyaret etti. 
     Çelik, gazetecilerin, öğrencilerin YÖK'ü protesto etmek amacıyla Ankara'daki eylemlerine ilişkin soruları üzerine, ''Yasal müracaatı yapmak şartıyla yürüyüş ve gösteri yapmak, demokratik bir haktır'' dedi. 
     Öğrencilerin eylemine ilişkin detaylı bilgisi olmadığını da ifade eden Çelik, şöyle devam etti 
     ''Niçin yürüyorlar, kime karşı yürüyorlar kimi protesto etmek için, kimi desteklemek için yürüyorlar bilmiyorum. Ama Ankara'da bir yürüyüş varsa, orada devletin valisi de vardır, emniyeti de vardır. Bir şeyi tasvip etmek veya bir şeye karşı çıkmak için yapılan gösteri ve yürüyüş, demokratik bir haktır. Demokratik bir olgunluk içinde yapılırsa gösteriyi de yürüyüşü de yadırgamam.'' YÖK Yasa Tasarısı ile ilgili olarak da Çelik, tasarının hazırlanmasında öğrenci konseylerinin görüşlerine yer verileceğini, öğrencilerin yönetime katılmasının sağlanacağını kaydetti. 
     
</TEXT>
</DOC>
