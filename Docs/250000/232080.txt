<DOC>
<DOCNO> 232080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/16/son/sonspo26.html </URL>
<DATE> 2004/04/16/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
F.Bahçe-Çaykur Rize maçı neden tatil edildi 
</HEADLINE>
<TEXT>

     Futbol Federasyonu Tahkim Kurulu Başkanı Türker Arslan, ligin ilk yarısında Fenerbahçe ile Çaykur Rizespor takımları arasında yapılan ve daha sonra yinelenmesine karar verilen maçta kural hatası yapıldığını belirterek, ''Biz de bu nedenle maçın tekrar edilmesi kararına vardık. Aynı durum söz konusu olsa, yine aynı kararı veririz'' dedi. 
     Galatasaray Üniversitesi Aydın Doğan Oditoryumu'nda gerçekleştirilen ''Adalet, Etik ve Spor'' konulu panelde konuşan Türker Arslan, Fenerbahçe-Çaykur Rizespor maçında hakem hatası değil, bir kural hatası yapıldığını ifade ederek, şöyle konuştu 
     ''Maçın hakemi, Çaykur Rizesporlu oyuncuyu 2 sarı karttan atmadı. Maçın bitimine 4 dakika vardı. 3 dakika da ek süreyi değerlendirirsek, toplam süre 7 dakika olur. Ayrıca Çaykur Rizespor 10 kişi maça devam edecek, 50 bin kişilik taraftar baskısı daha da yoğunlaşacaktı. Gerekli talimatlara bakarak bu kararı vermiştik. 
     Kural hatası olduğunda, maçın tekrarı gerekir. Hakem hatasında, ya da hakem maçı çeşitli nedenlerle durdurduğunda, kalan dakikalar oynanır. Maçın kaderine doğrudan etkide bulunan bir kural hatasıydı. MHK ve Futbol Federasyonu da o maç için aynı kararı vermişti. Biz de o doğrultuda hareket ettik. Uzun süre tartıştıktan sonra bu kararı verdik. Aynı durum olsa, yine aynı şekilde hareket ederiz.'' Tahkim Kurulu'nun verdiği kararların spor kamuoyunda çok tartışıldığını, özellikle taraf tutan bazı basın organlarında kararlarının yanlış yanlış anlatıldığını kaydeden Arslan, kuruldaki üyelerin, toplantıya girdikleri andan itibaren hiçbir takımı tutmadıklarını ve kararların objektif bir biçimde alındığını bildirdi. 
     Arslan, karar verirken hiçbir gücün etkisinde kalmadıklarını da vurgulayarak, ''Herhangi bir merciden baskı görmüyoruz. Futbol Federasyonu bünyesinde olmamıza rağmen oradan da bir baskı görmüyoruz. Biz Şenes Erzik'in başkanlığı döneminde göreve başlamıştık. Bugüne kadar hiçbir başkan bize herhangi bir konuda baskı yapmadı. Kurul olarak zaman zaman Futbol Federasyonu'nu bile zorda bırakacak kararlar aldık. Seçilmiş bir kuruluz. Bu nedenle bağımsız ve tarafsız bir şekilde çalışmalarımızı yapıyoruz'' diye konuştu. 
     Kararları alırken adaletin tesis edilmesine ve haksızlığın ortadan kaldırılmasına dikkat ettiklerini kaydeden Arslan, ''Kulüplerin bize güveni, bizim için onur ve teşvik nedenidir. Tahkim sistemimiz Avrupa'da örnek alınıyor. UEFA bile hem kendi bünyesinde, hem de başka ülke federasyonlarında, bizim sistemimizin uygulanması için bazı yaptırımlarda bulunuyor'' dedi. 
     Tahkim Kurulu'nun, yalnızca cezayı indirebileceğini ve artırma yetkisi olmadığını dile getiren Arslan, yine de geçmişte böyle bir karar aldıklarını kaydederken, konuşmasını şu örneklerle tamamladı 
     ''Ankaragücü'nden bir futbolcu kalenin filesini yırtmış, PFDK, 2 maç ceza vermişti. Biz bunu 4 maça çıkarmıştık. Ayrıca Diyarbakırsporlu kaleci Şenol'a rakip takım taraftarları ''I Love You Şenol'' diye tezahürat yapınca rakip takım ceza almıştı. Biz bu cezayı da kaldırmıştık. Tezahüratta çirkinlik, küfür ya da edebe aykırılık yoksa, ceza gerektirmez.'' 
     
</TEXT>
</DOC>
