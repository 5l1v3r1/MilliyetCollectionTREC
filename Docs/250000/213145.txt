<DOC>
<DOCNO> 213145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/04/son/sontur31.html </URL>
<DATE> 2004/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit "Ülkemizin başı büyük belada" 
</HEADLINE>
<TEXT>

     DSP Genel Başkan Yardımcısı Rahşan Ecevit, laiklik karşıtı uygulamaların kadın-erkek eşitliğini tehlikeye soktuğunu belirterek, ''Takiyye düştü kel göründü, ülkemizin başı büyük belada'' dedi. 
     Ecevit, DSP Parti Okulu'nda partisince düzenlen kadın toplantısında Atatürk'ün başlattığı devrimin, ancak kadın-erkek eşitliği gerçeklik kazandığı oranda amacına ulaşacağını belirtti. Son zamanlarda DSİ, TMO ve DHMİ gibi bazı kuruluşların eleman alırken erkek olma şartı koyduğunu ve polis okullarına alınan kız öğrenci sayısının da azaltıldığını belirten Ecevit, Başbakan Erdoğan'ın genelgesinin de durumu değiştirmediğini söyledi. Ecevit, şöyle devam etti 
     ''Uzun yıllar laik devletten güç alarak önce baba, sonra koca baskısına karşı direnen kadınlarımızın yeni hükümetle birlikte işleri iyice zorlaştı. Bundan böyle kimi ailelerin pusuda yatan erkek fertleri, yukarıdan aldıkları güce dört elle sarılarak kadınlarımızı örtünmeye ve erkeklerin gerisine çekilmeye zorlayacaklardır. 
     Öyle anlaşılıyor ki bundan böyle kadın-erkek eşitliğine alışmış olan kadınlarımızın arasında, dövülenlerin sayısı da hızla artacak'' Bir çok ülkede kadın erkek eşitliği uğruna kan döküldüğünü kaydeden Ecevit, ancak Atatürk'ün bu yöndeki uygulamaları kısa sürede hayata geçirdiğine işaret etti. Ecevit, ülkenin Atatürk'ten önceki dönemlere doğru hızla gerilemeye başladığını öne sürerek, şöyle devam etti 
     ''İsteyen hanım özel yaşamında başını örter. Buna kimse karışamaz. Ama onlar, başörtüsü kullandıkları için kasket giyemezler, yani polis ya da subay olamazlar. Hemşire de olamazlar. Çünkü uluslararası hemşire kıyafetinin bir parçası olan kepi giyemezler. Daha buna benzer bir çok alanda başörtüsü, kadınlarımız için kadın-erkek eşitliğini zedeleyecektir, şimdiden zedelemektedir.'' 
     
     ''ABD'NİN SALDIĞI SUYU...-' 
     Rahşan Ecevit, bu gibi baskıların artmasıyla okumak ve çalışma hayatına atılmak isteyen kızların gitgide daha çok zorluklarla karşılaşacaklarını belirtti. Okumuş, yazmış kadınların hemen bugünden harekete geçmezlerle bırakın okuyamayan kadınları, kendilerinin bile ezilmekten kurtulamayacağını ifade eden Rahşan Ecevit, sözlerini şöyle sürdürdü 
     ''Dün, 'şeriat' diye feryat eden bugünkü koskoca Türkiye'nin Başbakanı, şimdi 'Ben kemale erdim' demekle ne kadar inandırıcı olabilir 
     Bu hükümet, Amerika'nın saldığı suyu, saman altından yürütüyor. Hemen her konuda, iki adım atıyor, tepki alınca bir adım geri çekiliyor, bu şekilde hedefine adım adım yaklaşıyor. Bu durumda Türkiye kısa sürede herhangi bir İslam ülkesi haline gelmiş, laiklikten ve çağdaşlıktan fersah fersah uzaklaşmış olacak'' Ecevit sözlükteki anlamı ''Takke'' olan ''Takiyye'' sözcüğünün gerçek niyetleri toplumdan gizlemek için kullanıldığını kaydederek, ''Takiyye düştü kel göründü. Ülkemizin başı büyük belada'' dedi. 
     Eski devlet bakanlarından Melda Bayer ve eski Ankara milletvekili Ayşe Gürocak da yaptıkları konuşmalarda kadınların hak ihlallerine değindiler. 
     Toplantıda ''Anadolu ve Kadın'' konulu bir saydam gösterisi sunuldu ve halk müziği solo konseri de verildi. 
     
</TEXT>
</DOC>
