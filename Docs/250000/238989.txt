<DOC>
<DOCNO> 238989 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/11/son/sondun16.html </URL>
<DATE> 2004/05/11/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Rusya, Irak'taki vatandaşlarından ülkeden ayrılmalarını istedi 
</HEADLINE>
<TEXT>

     Rusya Dışişleri Bakanlığı Sözcüsü Aleksandır Yakovenko, Irak'taki Rus vatandaşlarının bir an önce bu ülkeyi terk etmesi çağrısında bulundu. 
     Yakovenko, bir Rus vatandaşının öldürülmesi, ikisinin de kaçırılması üzerine yaptığı açıklamada, kaçırılan vatandaşlarının kurtarılması için Iraklı yöneticilerle temas halinde olduklarını belirtti. 
     Irak'ta bulunan Rus vatandaşlarına daha önce benzer çağrıda bulunduklarını kaydeden Yakovenko, son olaydan sonra tüm Rus vatandaşlarının ülkeyi terk etmesini istediklerini, bu konuda her türlü yardıma hazır olduklarını söyledi. 
     Rus Interenergoservis şirketinde çalışan bir uzman dün uğradığı saldırı sonucu öldürülmüş, iki şirket çalışanı da kaçırılmıştı. Aynı şirketin 8 çalışanı 8 Nisan'da kaçırılmış ve kısa süre sonra serbest bırakılmıştı. Şirket çalışanları Rusya Dışişleri Bakanlığı'nın geçen ay Irak'ı terk etme çağrısına uymamıştı. 
     Şirket yetkilisi Yevgeni Loginov İtar-Tass'a yaptığı açıklamada, şirketin Irak'taki personelinin tamamını çekme olasılığını göz ardı etmediğini belirtti. 
     
</TEXT>
</DOC>
