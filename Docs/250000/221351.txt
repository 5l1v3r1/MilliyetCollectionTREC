<DOC>
<DOCNO> 221351 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/10/son/sontur38.html </URL>
<DATE> 2004/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Genelkurmay ''fişleme'' iddialarını yanıtladı Haber doğrudur 
</HEADLINE>
<TEXT>

     Genelkurmay Başkanlığı Genel Sekreterliği, mülki idare amirlerinin, çıkabilecek ve çıkan olayların önlenmesi maksadıyla, gerekli gördükleri hallerde, en yakın kara, deniz ve hava birlik komutanlıklarından kuvvet talebinde bulunabileceklerini belirterek, çıkabilecek olaylara karşı etkin tedbirlerin alınabilmesi için, önceden planlama yapılmasının bir ihtiyaç olduğunu bildirdi. 
     Genelkurmay Başkanlığı Genel Sekreterliği'nden yapılan yazılı açıklamada, bugün bir gazetede ''Sosyetik Fişleme'' başlıklı bir haberin yer aldığı anımsatılarak, şunlar kaydedildi 
     ''Söz konusu haber doğrudur. 5442 sayılı İl İdaresi Kanunu çerçevesinde, mülki idare amirleri çıkabilecek ve çıkan olayların önlenmesi maksadıyla, gerekli gördükleri hallerde, en yakın kara, deniz ve hava birlik komutanlıklarından kuvvet talebinde bulunabilirler. Çıkabilecek olaylara karşı etkin tedbirlerin alınabilmesi için, önceden planlama yapılması bir ihtiyaçtır. 
     Söz konusu haberde konu edilen faaliyetin bu çerçevede değerlendirilmesi gerekmektedir. 
     Ancak, çalışmada yer alan bazı hususların düzeltilmesi maksadıyla da gerekli incelemelere başlanmıştır.'' 
     
     SÖZKONUSU HABER 

     "Sosyetik fişleme" manşetiyle bugünkü Hürriyet Gazetesi'nde yeralan haberde, Kara Kuvvetleri Komutanlığı adına İstanbul 2. Zırhlı Tugay Komutanlığı'nca bazı kaymakamlıklara ve komutanlıklara bu konuda bir yazı gönderildiği yeraldı. Kadıköy, Maltepe, Kartal ve Sultanbeyli kaymakamlıklarına gönderildiği iddia edilen sözkonusu yazıda bazı kişi ve grupların fişlenmesinin istendiği belirtilerek bu gruplar şöyle sıralandı Azınlık eğiliminde olan Çerkez, Roman, Abaza, Arnavut ve Boşnak gruplar yüksek sosyeteden bazı isimler, sanatçılar, zengin aile çocukları tarikatlar, satanistler, Ku Klax Klan ve masonlar internet grupları, uyuşturucu, meditasyon,ruh çağırma ile ilgilenen gruplar. 
     Haberde, bu grupların maksatları, maddi kaynakları, eylemleri, tehdit ve şantaj bağlantılarının araştırılması, "Türkiye'nin aleyhine çalışan yazarlar, düşünürler" hakkında bilgi toplanması istendiğine yer verildi. 
     
</TEXT>
</DOC>
