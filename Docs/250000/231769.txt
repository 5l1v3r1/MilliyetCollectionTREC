<DOC>
<DOCNO> 231769 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/son/sontur07.html </URL>
<DATE> 2004/04/15/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Ankara-Adana arası 3 saate inecek... 
</HEADLINE>
<TEXT>

     TCDD Genel Müdürlüğü'nün 2004 yılı etüt-proje yatırım programına aldığı hızlı tren projesiyle yaklaşık 502 kilometrelik Ankara-Aksaray-Adana arasının 3 saat 15 dakikaya indirilmesi planlanıyor. 
     Eski TCDD Genel Müdür Yardımcısı olan Aksaray Belediye Başkanı Nevzat Palta, AA muhabirine yaptığı açıklamada, Ankara-Aksaray-Ulukışla Yeni Demiryolu Hattı yapımının, TCDD Genel Müdürlüğü'nün 2004 yılı Yatırım Programı'nda ''Yeni Yol Yapımları'' kapsamında etüt-proje olarak yer aldığını kaydetti. 
     Projede trenin saatte 250 kilometre hız yapmasının hedeflendiğini ifade eden Palta, hızlı trenin güzergahının Ankara-Şereflikoçhisar-Aksaray-Ulukışla'yı takip ederek Adana'ya ulaşılmasının düşünüldüğünü bildirdi. 
     245 kilometre uzunluğunda olacak hattın devreye girmesiyle Ankara- Aksaray arasının 1 saat 15 dakikada kat edilebileceğini dile getiren Palta, şunları söyledi 
     ''Ankara-Adana arası, 502 kilometrelik hatla sadece 3 saat 15 dakikada alınacak. İstanbul-Ankara arasında da hızlı tren yapılacağı hesaba katıldığında Aksaray'dan Adana, İstanbul ve Ankara gibi büyük kentlere ulaşım daha hızlı ve kolay olacak. Devlet Planlama Teşkilatı tarafından da onaylanan bu çalışma Ulaştırma Bakanlığı'na geldi.'' 
     
     33 MİLYON YOLCU TAŞINMASI HEDEFLENİYOR 

     Trenin hızı, yolculuk süresinin kısalması, konfor ve güvenlik dikkate alındığında mevcut karayolu yolcusunun yüzde 50'sinin treni tercih etmeye başlayacağını vurgulayan Palta, bu şekilde yıllık İstanbul-Aksaray-Adana arasında taşınacak yolcu sayısının yaklaşık 33 milyon kişi olarak tahmin edildiğini anlattı. 
     Palta, bu konunun takipçisi olacaklarını ve projenin hayata geçirilmesi için ellerinden geleni yapacaklarını ifade ederek, ''Konuyu Ulaştırma Bakanı Binali Yıldırım ile görüştük. Hızlı trenin yapılması yolundaki çalışmaların aralıksız yürütüldüğünü öğrendik. Proje uygulandığında araç yoğunluğu azalacağı için bu yoldaki trafik kazaları da azalacaktır'' dedi. 
     Manastır ve Ihlara Vadileri'nin binlerce kaya oyma mezar, kilise ve manastırın bulunduğu Aksaray'ın Kapadokya'nın önemli bir parçası olduğunu vurgulayan Palta, ''Bu özelliği ile Aksaray, önemli turizm merkezleri arasında yer almaktadır. 2003 yılında 185 bini yabancı toplam 635 bin kişinin ziyaret ettiği Aksaray, hızlı tren ile turizmden daha fazla pay alacaktır'' diye konuştu. 

     
</TEXT>
</DOC>
