<DOC>
<DOCNO> 219281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/02/son/sonspo39.html </URL>
<DATE> 2004/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Ve nokta kondu Ronaldo 2008'e kadar Real Madrid'te... 
</HEADLINE>
<TEXT>

     Real Madrid, süperstarı Ronaldo'nun transfer dedikodularına noktayı koydu ve Brezilyalı yıldızın sözleşmesini 2008 yılına kadar uzattı. 
     2002 yılında FC İnter'den Real Madrid'e transfer olan Ronaldo'nun normalde opsiyonlu olarak 2006 yılına kadar olan sözleşmesi, 2008 haziran ayına kadar uzatıldı. Yeni sözleşmeye bugün imza atan Ronaldo, ''Kulübümde de Madrid'te de çok mutluyum. Sözleşmemi uzattığımdan dolayı da sevinçliyim. Tüm dünyayı etkileyen bir kulüp olan Real Madrid'e ömür boyu bağlı kalmak için de çalışıyoruz. Eğer kulübün imajını daha da yükseltmek gerekiyorsa ben her zaman hazır olacağım'' dedi. 
     İnter'den transfer olduğu ilk zamanlarda kendisi hakkında şüpheler olduğunu söyleyen Ronaldo, gösterdiği performansla tüm şüpheleri ortadan kaldırdığını savundu. 
     32 yaşına kadar Real Madrid formasını giyecek olan forvet oyuncusu, ligde en yakın rakipleri Valencia'nın 8 puan önünde olarak şampiyonluk yarışında büyük bir avantaj yakaladıklarını, Kral Kupası'nda final oynayacaklarını ve Şampiyonlar Ligi'nde de Bayern Münih karşısında ilk maçta iyi bir sonuç aldıklarını belirterek, ''Hedefimiz olan 3 kupayı birden kaldırmak istiyoruz'' diye konuştu. 
     Raul, Guti, Salgado ve Zidane'dan sonra Ronaldo da kulübüyle sözleşme yenilerken, kısa zamanda Roberto Carlos ile de anlaşma sağlanacağı belirtiliyor. 
     
</TEXT>
</DOC>
