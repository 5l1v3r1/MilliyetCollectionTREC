<DOC>
<DOCNO> 235474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/28/yasam/axyas02.html </URL>
<DATE> 2004/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Gökyüzünde 'kozmik dans' 
</HEADLINE>
<TEXT>


Mayıs başında Güneş, Dünya, Ay, haziranda Güneş, Venüs, Dünya aynı hizaya gelecek.. Ay tutulacak, iki kuyrukluyıldız konuk olacak... 

DIŞ HABERLER SERVİSİ 

Gözlerini 4 Mayıs'ta gökyüzüne çevirecek olanlar, muhteşem bir renk cümbüşüne tanıklık edecek. Çünkü Avrupa, Asya, Afrika, Avustralya ve kısmen Güney Amerika'dan izlenecek tam Ay tutulması meydana gelecek. 
Fakat bu tutulma daha öncekilerden farklı bir görüntü verecek. Güneş, Dünya ve Ay'ın aynı doğru üzerinde sıralanması sırasında, Dünya'nın gölgesi koni biçiminde Ay yüzeyine düşerken, dünya atmosferinden yansıyan güneş ışıkları gölgenin altında kalmayan Ay yüzeyini renkten renge büründürecek. NASA uzmanı Fred Espenak'ın deyimiyle Ay, kızıl alevinden, bakır rengine, portakal renginden kahverengiye kadar çeşitli tonlardaki renkleri yansıtacak. Tutulma, dünyanın bazı bölgelerinde saat farkından dolayı 5 Mayıs'ta gözlemlenecek. 

'Tehlike var' iddiası 
8 Haziran'a kadar sürecek şölen Ay tutulmasıyla bitmiyor. Yakın zamanlarda keşfedilen ve Güneş Sistemi'nin en uzak köşelerinden gelen 2 kuyruklu yıldız 6 - 19 Mayıs'ta dünyanın görüş alanına girecek. İki ABD robot teleskopunun keşfettiği kuyrukluyıldızlar, bu robotlara atfen NEAT ve LINEAR adlarını taşıyor. Astrofizikçiler, her iki gökcisminin de son derece parlak olacağını ve çıplak gözle görülebileceğini söylüyor. Ancak Amerikan 'Sky Telescope' bilim dergisi, bu tür uzak diyar gökcisimlerinin tehlike yaratabileceğine dikkat çekti. 

Finalde Venüs... 
Göksel şölenin son bölümünde Güneş'e en yakın ikinci gezegen olan Venüs, 8 Haziran'da sahne alacak. Güneş, Dünya ve Venüs aynı doğru üzerinde sıralanırken Venüs, Güneş üzerinde küçük kara bir nokta olarak belirecek. Ancak tabii ki bu kez şölen çıplak gözle izlenemeyecek, gözleri koruyacak özel gözlük gerekecek. 


</TEXT>
</DOC>
