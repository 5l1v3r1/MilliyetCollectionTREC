<DOC>
<DOCNO> 222920 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/16/son/sonyas26.html </URL>
<DATE> 2004/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Tutakanmon kırmızı şarap seviyormuş... 
</HEADLINE>
<TEXT>

     İspanyol bilim adamları, ünlü Mısır firavunu Tutankamon'un mezarında bulunan eşyadan, firavunun kırmızı şarap içtiğini belirlediler. 
     ''Analytical Chemistry'' dergisinde yayımlanan habere göre, Barselona Üniversitesi'nde görevli Maria Guasch-Jana ve Rosa Lamuela-Raventas, firavunun mezarında bulunan testinin bir parçasını analiz ederek, firavunun tercihinin kırmızı şaraptan yana olduğunu saptadılar. 
     Mısır'da hükümdarların mezarına yiyecek ve şarap dolu testiler koyulduğu belirtilen haberde, Mısırlıların, ölen kişinin bu yiyecek ve içeceklere ''öbür dünyaya'' giderken ihtiyaç duyduğuna inandığı ifade edildi. Şarap testilerinin üzerine üzümlerin toplandığı yer ve bağcının adının yazılı olduğunu kaydeden bilim adamları, bu yazıların şarabın rengi ya da üzümün türü hakkında bilgi vermediğini belirttiler. 
     Guasch-Jana ve Lamuela-Raventas, firavun Tutankamon'un kırmızı mı yoksa beyaz şarap mı içtiğini öğrenmek için, 1922 yılında bulunan mezarından çıkarılan bir testi parçasını yeni geliştirdikleri bir yöntemle analiz ettiler. 
     Firavun Tutankamon'un kırmızı şarap içtiğini belirleyen bilim adamları, geliştirdikleri yöntemi başka arkeolojik buluntularda da kullanmayı planlıyorlar. 
     
</TEXT>
</DOC>
