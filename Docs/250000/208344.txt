<DOC>
<DOCNO> 208344 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/13/son/soneko10.html </URL>
<DATE> 2004/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Petrol fiyatları, savaş öncesindeki yüksek seviyesinde 
</HEADLINE>
<TEXT>

     Uluslararası piyasalarda petrol fiyatları, Irak'a karşı savaş hazırlıklarının başladığı günlerdeki düzeyine ulaştı. 
     ABD hampetrolünün varil fiyatı düne göre 30 sent artarak 35.02 dolar oldu. 
     Fiyatların artışı Petrol İhraç Eden Ülkeler Örgütü OPEC üzerindeki baskıları artırırken, örgüt yetkilileri, 10 Şubat'taki bakanlar toplantısından önce resmi üretim kotasının değiştirilmesinin ele alınmasının söz konusu olmadığını tekrarladılar. 
     Endonezya Petrol Bakanı Purnomo Yusgiantoro, OPEC üyelerinin, fiyatlarda istikrarı sağlamak için resmi kotalarının üzerinde petrol ihraç ettiklerini söyledi. 
     Fiyatlardaki artışın kuzey yarım küredeki kış talebinden ve özellikle de en büyük tüketici ABD'de kış mevsiminin olağandan sert geçmesinden kaynaklandığını düşünen OPEC üyeleri, yılın ikinci çeyreğinden itibaren talebin azalacağını, bu nedenle petrol üretimini artırmanın doğru olmayacağını savunuyor. 
     
</TEXT>
</DOC>
