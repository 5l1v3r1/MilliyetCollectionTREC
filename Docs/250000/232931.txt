<DOC>
<DOCNO> 232931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/19/son/sontur28.html </URL>
<DATE> 2004/04/19/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Uzanlar'a "SPK Kanunu'na muhalafet"ten 3 yıl hapis istemiyle dava .. 
</HEADLINE>
<TEXT>

     El konulan İmar Bankası'nın Kemal ve Yavuz Uzan'ın da aralarında bulunduğu 8 eski yöneticisi hakkında ''Sermaye Piyasası Kanunu'na muhalefet etmek'' suçundan 3'er yıla kadar hapis cezası istemiyle dava açıldı. 
     İstanbul Cumhuriyet Başsavcılığı'nca hazırlanan iddianamede, Sermaye Piyasası Kurulu'nun SPK suç duyurusunda, yetki belgesi bulunmamasına rağmen İmar Bankası'nda 14 Nisan 1999 ile 10 Ekim 1999 tarihleri arasında müşterilere repo işlemi yapıldığının bildirildiği anlatıldı. 
     Belirtilen tarihler arasında 99 şubede toplam bin 295 repo işlemi yapıldığı ve karşılığında 3.5 trilyon lira toplandığının tespit edildiği ifade edilen iddianamede, o dönemde İmar Bankası Yönetim Kurulu üyeleri Kemal Uzan, Yavuz Uzan, Erol Hürbaş, Fikri Akyüz ile Yönetim Kurulu üyesi ve aynı zamanda Genel Müdürlük görevini yürüten Hilmi Başaran, şubelere gönderilen genel mektupta imzası bulunan Genel Müdür Yardımcısı Sadık Karagöz ve Genel Müdür Yardımcı Vekili Mehmet Koray Özkaya ile Menkul Kıymetler Müdürlüğü'nde Müdür Yardımcısı olan Suat İnkaya'nın ''Sermaye Piyasası Kanunu'na muhalefet etmek'' suçunu işledikleri kaydedildi. 
     İddianamede, 8 sanığın, 1 ile 3'er yıl arasında hapis cezasına çarptırılmaları talep edildi. 
     SPK'nın suç duyurusunda sorumlular arasında gösterilen Bankanın Yönetim Kurulu üyelerinden Hasan Ergin Özbay'ın vefat etmesi nedeniyle hakkındaki soruşturmada ''takipsizlik'' kararı verildi. 
     Sanıkların yargılanmalarına önümüzdeki günlerde İstanbul Asliye Ceza Mahkemesi'nde başlanacak. 
     
</TEXT>
</DOC>
