<DOC>
<DOCNO> 236246 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/30/son/sonspo12.html </URL>
<DATE> 2004/04/30/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
İstanbulspor menajeri Ligde kalmak için Galatasaray'ı yenmeliyiz 
</HEADLINE>
<TEXT>

     Birinci Süper Futbol Ligi'nde son 3 haftaya girilirken, ligde kalma mücadelesi veren İstanbulspor, Galatasaray maçını kazanmayı hedefliyor. 
     Menajer Sinan Dinler, A.A muhabirine yaptığı açıklamada, Galatasaray gibi güçlü bir takımla kendileri açısından çok önemli bir maç yapacaklarını ifade ederek, pazar günü sahadadan galibiyetle ayrılmak istediklerini söyledi. 
     Rakiplerinin ligde iddiasının kalmamasına karşın çıkış yapmak istediğini ifade eden Dinler, ''Galatasaray bir çıkış arıyor. Son haftalarda da başarılı sonuçlar alıyorlar. Ancak pazar günkü maç bizim açımızdan daha önemli. Ligde kalmamız için bu maçtan galibiyetle ayrılmalıyız. Amacımız Galatasaray'ı yenerek, son 2 haftaya avantajlı girmek'' diye konuştu. 
     Sarı-siyahlılarda, sakatlıkları geçen Saffet, Faruk ve Pinto'nun takımla birlikte çalışmalara başladıkları ve Galatasaray maçında oynayabilecekleri bildirildi. İstanbulspor'da, Güven'in dışında sakat veya cezalı futbolcu bulunmuyor. 
     İstanbulspor, yarın yapacağı antrenmanın ardından Güneş Otel'de kampa girecek. 
     
</TEXT>
</DOC>
