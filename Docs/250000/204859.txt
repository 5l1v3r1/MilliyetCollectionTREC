<DOC>
<DOCNO> 204859 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/28/siyaset/asiy.html </URL>
<DATE> 2003/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP'de zor karar 
</HEADLINE>
<TEXT>

   CHP'den İstanbul Büyükşehir Belediye Başkanlığı için Hamzaçebi de aday oldu. Son karar Baykal'ın 
      Şükran Pakkan 

   
   CHP'de Kemal Derviş, Ali Müfit Gürtuna, Sefa Sirmen, Celal Doğan derken İstanbul Büyükşehir Belediye Başkanlığı için kimin aday gösterileceği konusunda kafalar karıştı. Aday olabilecekler kervanına son olarak da CHP Trabzon Milletvekili Akif Hamzaçebi katıldı. Hamzaçebi 50 , iki hafta önce görüştüğü CHP Genel Başkanı Deniz Baykal'a aday olmak istediğini bildirdi. Baykal düşüneceğini, kararı yılbaşından sonra vereceğini ifade ederken Hamzaçebi, "Ben hiçbir zaman iddialı olmadığım bir işe girmedim" dedi. 
   Ankara Üniversitesi Siyasal Bilgiler Fakültesi İktisat ve Maliye Bölümü mezunu olan Hamzaçebi, Ankara Defterdarlığı, Milli Emlak Genel Müdürlüğü, İstanbul Defterdarlığı ve Gelirler Genel Müdürlüğü yaptı. 
   İstanbul'u çok iyi tanıdığını belirten Hamzaçebi, maliyeci kimliğinin dışında, eski evlerin kente kazandırılması projesini hazırlayıp hayata geçirdi. İstanbul'daki gecekondu semtlerinin tapu tahsis sorunlarının çözümü, Hazine arazilerinin ağaçlandırılması gibi konularda çalıştı. Hamzaçebi bu tecrübelerinin ardından İstanbullunun kendisini unuttuğunu sanmadığını ifade etti. 
   Derviş'e sıcak bakmayan İstanbul il yönetimi de Hamzaçebi'nin çok aktif, entelektüel ve etkileyici yapısı nedeniyle seçimlerde iddialı olabileceklerini düşünüyor. Bu arada, il yönetimi bir milyon adet yolsuzluk afişi hazırladı. Adı yolsuzluklara karışan vekillerinden oluşan afişler sokaklara asılacak. 
   
   Küçükçekmece'ye Naci Ekşi aday    Turgut Özal döneminde Bakırköy Belediye Başkanlığı yapan eski milletvekili Naci Ekşi de, CHP'nin Küçükçekmece başkan adayları arasında ismi öne çıkanlardan. Şimdiden 40 kişilik bir projelendirme ekibi kuran Ekşi, çalışmalarına başladı. Küçükçekmece'nin çok ihmal edildiğini söyleyen Ekşi, önce işsizlik probleminin çözülmesi için çalışacağını söyledi. 
   İlçenin kültür ve spor tesislerine ihtiyacı olduğunu vurgulayan Ekşi, aile şirketinde yöneticilik yapıyor. Ekşi'nin ilk projesi de Küçükçekmece Gölü etrafında kültürel aktivitelerin yapılmasını sağlayacak tesisler kurmak. 
   
   
   
   
   
   
</TEXT>
</DOC>
