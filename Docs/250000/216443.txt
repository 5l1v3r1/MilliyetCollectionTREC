<DOC>
<DOCNO> 216443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/20/son/sondun02.html </URL>
<DATE> 2004/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Norah Jones'un 2. albümünden rekor satış... 
</HEADLINE>
<TEXT>

     Caz sanatçısı Norah Jones, yapımcılığını yine ünlü Türk müzik adamı Arif Mardin'in üstlendiği ikinci albümü ''Feels Like Home'' ile müzik listelerinde fırtına gibi esiyor. 
     İlk albümü ''Come Away With Me'' ile 8 dalda Grammy kazanan Jones'un geçen hafta piyasaya çıkan ikinci albümü de 1 milyonun üzerinde satarak, son 3 yılda en kısa sürede en çok satan albüm oldu. 
     Müzik çevrelerinde yapılan yorumlarda, efsanevi Hintli besteci ve müzisyen Ravi Shankar'ın kızı Norah Jones'un ilkinde olduğu gibi ikinci albümün bu kadar başarılı bir başlangıç yapmasında, bir başka efsane Arif Mardin'e dikkat çekiliyor. 
     Jones'un başarısında büyük payı olan ve Norah Jones'u bugünkü durumuna getiren kişi olarak değerlendirilen Mardin'in hiçbir zaman hak ettiği krediyi alamadığını kaydeden aynı çevreler, ''Norah Jones'un Arif Mardin'e müteşekkir olması gerektiğini'' ifade ediyorlar. 
     Şimdiye kadar 40'ın üzerinde altın ve platin plak, 15'in üzerinde Grammy adaylığı ve 7 Grammy ödülü kazanan Arif Mardin, aralarında The Average White Band, Anita Baker, The Bee Gees, Judy Collins, Phil Collins, Roberta Flack, Aretha Franklin, Hall Oates, Donny Hathaway, Chaka Khan, Melissa Manchester, Manhattan Transfer, Bette Midler, Modern Jazz Quartet, Willie Nelson, John Prine ve Dusty Springfield gibi birçok ünlü müzisyenin yapımcılığını yapmış ve bunları üne kavuşturmuştu. 
     Mardin'in ayrıca aralarında ''Rent'' ve ''Smokey Joe'nun Cafesi''nin de bulunduğu sayısız Broadway albümünün yapımcılığını üstlendiğine dikkati çeken müzik çevreleri, buna karşın her zaman geri planda duran Türk müzik adamının son derece alçak gönüllü olduğuna ve adının hiçbir dedikoduya dahi karışmadığına işaret ediyorlar. 
     Müzik dünyasında yeni bir soluk olarak değerlendirilen Norah Jones, 2 yıl önceki caz-pop-country karışımı albümüyle, tüm dünyada 18 milyon adet satmıştı. 
     
</TEXT>
</DOC>
