<DOC>
<DOCNO> 204268 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/25/ekonomi/eko03.html </URL>
<DATE> 2003/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
'Faiz dışı hesabında IMF yanlış yolda' 
</HEADLINE>
<TEXT>

   Devlet eski Bakanı Derviş, IMF ile bütçeyi tartışırken, faiz dışı fazla hesabında önceliği olan yatırımların harcamalara dahil edilmemesi gerektiğini söyledi 
      ANKARA Milliyet 
   
   Ekonominin krizde olduğu dönemin patronu, Devlet eski Bakanı ve CHP İstanbul Milletvekili Kemal Derviş, ekonominin artık sağlam temellere oturduğunu, enflasyondaki düşüşün sevindirici olduğunu söylerken, büyüme, yatırımlar, IMF ile görüşmeler ve partizanlık konusunda hükümeti uyardı. Derviş'in bütçe üzerine yaptığı konuşmada şunları söyledi 
   
   Yüzde 7 büyümeli 
   "Enflasyonu yenmek üzereyiz, çok seviniyoruz buna haklı olarak, şimdi o ortalama büyüme hızını yüzde 7'ye doğru çekme zamanı gelmiştir. Çok ağır çok üzücü olan işsizlik sorunumuzu başka türlü çözemeyiz. Türkiye, yangını 2002'de söndürdü, şimdi bu yeni büyüme sürecine girmek için önemli bir fırsat var elimizde. Bina yanarken, binanın genişlemesi yeni mümkün değildi. Ama bugün artık mümkün." 
   Hükümete partizanlık uyarısında da bulunan Derviş şöyle konuştu 
   "Merkez Bankası'nın özerkliğini sadece biçimde değil özünde de korumak gerekiyor. Bağımsız kurullara atamalarda siyasal yanlılık, siyasal bağımlılık bu kurumların yöneticileri için de ağır basmaya başlarsa Türkiye zor elde ettiği bazı kazanımları kaybetme tehlikesiyle karşı karşıya kalır. Hükümetin partizanlığa yanlı davranışlara prim vermemesini diliyoruz." 
   "Faiz dışı fazla hesabında cari harcamalar ile yatırım harcamalarını ayırmakta fayda var" diyen Derviş şöyle devam etti 
   "Bu konuda IMF de yanlış yolda. Bence uluslararası kuruluşlarla müzakerelerimizde artık bütçeyi tartıştırken önceliği olan yatırımları harcamalara dahil etmeden hesaplamak gerekir." 
   Borçlanma araçlarına da bazı yenilikler getirilebileceğini belirten Derviş, "Kamu k ğıtları büyüme hızıyla ilişkilendirilebilir, kamu k ğıdındaki faiz büyüme hızına bağlanabilir" dedi. 
   
   Bütçeye ret 
   Derviş konuşmasını, "Bu bütçe de hızlı büyümeye geçişe kafi derecede oluşturan bir bütçe değil, CHP olarak bu düşüncelerle ret oyu vereceğiz" diye tamamladı. 
   
   
</TEXT>
</DOC>
