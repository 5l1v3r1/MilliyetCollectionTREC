<DOC>
<DOCNO> 245907 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/07/son/sondun01.html </URL>
<DATE> 2004/06/07/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Necef Emniyet Müdürü Son iki ayda bin milis öldürüldü... 
</HEADLINE>
<TEXT>

     Irak'ın Necef kentinin emniyet müdürü Galib El Cezairi, Necef ve Kufe'de son 2 ayda radikal Şii lider Mukteda Sadr'a bağlı bin kadar milisin öldüğünü bildirdi. 
     El Cezairi, dün AFP'ye yaptığı açıklamada, ''Sadr'a bağlı Mehdi ordusundan bin kadar milis Necef ve Kufe'de öldürüldü. Bazı polis ve siviller de öldü, ancak ölenlerin çoğu milisti'' dedi. Amerikan ordusundan yapılan yazılı açıklamaya göre, yüzlerce milis öldü, hastane kaynakları ise sadece ölen sivillerin sayısını verebiliyor. 
     Mehdi ordusunun tehditleri yüzünden hastanelerin gerçek istatistiksel bilgileri vermediğini belirten El Cezairi, ölen milislerin üzerinden Afganistan, İran ve Suriye kimlik kartlarının çıktığını da kaydetti. 
     Necef'te ilan edilen ateşkesin hassas olduğunu, Sadr'a bağlı milislerin silahlarını bırakıp, barışçı şekilde kenti terk etmemeleri halinde ateşkesin bozulacağını ifade eden El Cezairi, ''Onlara 3 günlük müddet verdik. Bu süre bu geceyarısı sona eriyor. Silahlarını bırakıp kenti terk etmezlerse onları katledeceğim'' ifadesini kullandı. 
     Çok sayıda milisin çekildiğini, ancak yüz kadar milisin hala Hz. Ali türbesi civarında kaldığını belirten El Cezairi, ''Ziyaretçiler türbeye gidebiliyor, ancak silahlarını giysilerinin altına saklayan Sadr milisleri barikatlar kurmuş durumda'' dedi ve müzakerecilere 24 saat içinde milislerin silahsızlanması için girişimde bulunma çağrısı yaptı. 
     El Cezairi, milislerin kenti terk etmemesi halinde Amerikan birliklerinden destek alıp almayacağına ilişkin soruya, ''Eğer ihtiyacım olduğunu hissederlerse bana yardım ederler, ancak ben kendi polisime güveniyorum'' yanıtını verdi. 
     Emniyet müdürü, kentteki otoritesini güçlendirme amacıyla Bağdat polisinden takviye araç ve silah beklediğini de doğruladı. 
     
</TEXT>
</DOC>
