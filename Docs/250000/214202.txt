<DOC>
<DOCNO> 214202 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/10/yasam/yas07.html </URL>
<DATE> 2004/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Afet uyarısı 
</HEADLINE>
<TEXT>

   Yarından itibaren yine kar geliyor. Valilik ve Belediye kamu kurumlarıyla vatandaşları uyardı. Sıcaklık 10-12 derece birden azalacak. Zorunlu olmadıkça trafiğe çıkmamakta fayda var 
      İSTANBUL Milliyet 
   
   İSTANBUL Valiliği ile Büyükşehir Belediyesi Afet Koordinasyon Merkezi AKOM , yarından itibaren etkisini göstermesi beklenen kar yağışı nedeniyle tüm kamu kurumlarıyla birlikte vatandaşları da uyardı. Valilik açıklamasında, hava tahmin raporlarına göre, kentte ısının 10 - 12 derece azalacağı, perşembeden itibaren de kuvvetli rüzgar ve kar yağışıyla birlikte ısının sıfır derecenin altına düşeceği, bununla birlikte don ve buzlanma meydana geleceği bildirildi. 
   
   Yaşlılar, çocuklar ve hastalara dikkat 
   AÇIKLAMADA olumsuz hava şartlarında sürücülerin, araçlarında mutlaka zincir, takoz ve çekme halatı bulundurmaları, kural dışı, trafiğin seyrini tehlikeye atıcı davranışlardan kaçınmaları, trafik işaret ve işaretçilerine uymaları, özellikle emniyet şeridini kullanmamaları konularına dikkat etmeleri istendi. Yaşlı, çocuk, hamileler ile kalp ve akciğer hastalığı olanların dışarı çıkmamaları istendi. 
   VALİLİK, ayrıca şu uyarılarda bulunuldu "Islak kıyafetlerle dışarıda bulunulmaması, buz ve dona karşı dikkatli olunarak uygun giysilerin giyilmesi, zorunlu olmadıkça av, gezi, piknik amaçlı açık araziye çıkılmaması, kapalı alanlarda mangal gibi aparatların kullanılmaması, karbonmonoksit zehirlenmelerine karşı sobaların dikkatli kullanılması, tamirhane ve benzeri yerlerde kapalı mek nlarda ısınma amacıyla otomobil çalıştırılmaması." 
   
   Büyükşehir, B planına geçti 
   BÜYÜKŞEHİR Belediyesi'nden yapılan açıklamada da, B Orta Yoğunluklu Alarm Planı uygulamasına geçtiği bildirildi. Yarından itibaren kentin kar yağışının etkisi altına gireceği, soğuk ve yağışlı havanın pazara kadar etkili olacağı, tahmini kar kalınlığının günlük metrekareye 6 - 7 santimetre, yağışın ise ortalama 7 kilogram civarında olmasının beklendiği kaydedildi. 
   
   
</TEXT>
</DOC>
