<DOC>
<DOCNO> 214941 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/13/son/sondun02.html </URL>
<DATE> 2004/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Solana "AB, ne Yahudi karşıtı ne İsrail karşıtı" 
</HEADLINE>
<TEXT>

     AB Ortak Savunma ve Dış Politika Yüksek Temsilcisi Javier Solana, AB'nin Yahudi karşıtı ya da İsrail karşıtı olmadığını söyledi. 
     Amerikan Yahudi Komitesi American Jewish Committee tarafından iki kıta arasındaki ilişkileri eğitim ve araştırma programları aracılığıyla güçlendirme amacıyla oluşturulan Transatlanlik Enstitüsü'nün açılışı dolayısıyla Brüksel'de düzenlenen akşam yemeğine katılan Solana, "AB'nin politikaları ne Yahudi karşıtı, ne de İsrail karşıtı" dedi. 
     Solana, "AB bünyesindeki Yahudi karşıtı eylem ve ifadeler AB'nin eylem ve ifadeleri değildir. Avrupalılar Yahudi karşıtlığının tehlikelerine karşı bilinçli olmalıdır. Sinagog yangınları, sokaklarda Yahudilere karşı sözlü ve fiziksel tacizler kabul edilemez. Bu son bulmalıdır. Söz konusu olan sadece Yahudilere yönelik taciz değil, aynı zamanda hoşgörüsü, barışı ve insan haklarından gurur duyduğumuz benim Avrupa'ma yönelik bir tacizdir" dedi. 
     İsrail-Filistin anlaşmazlığına da değinen Solana, İsrail'in devlet olarak varolma hakkı ve İsrail halkının barış, güvenlik ve saygınlık içinde yaşama hakkı bulunduğunu belirterek ve "Ancak bu hakları kalıcı şekilde sağlamanın tek yolu bağımsız ve demokratik bir Filistin devletinin kurulmasından geçmektedir" ifadesini kullandı. 
     
</TEXT>
</DOC>
