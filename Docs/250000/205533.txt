<DOC>
<DOCNO> 205533 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/01/spor/spo05.html </URL>
<DATE> 2003/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
MİLLİ REST 
</HEADLINE>
<TEXT>

Dubai’deki şartların kötülüğünü gören Futbol Federasyonu, kampı iptal etti. Yetkililer, buna gerekçe olarak olumsuz koşulların çok fazla olmasını gösterdi 
     CEMAL ERSEN 

     Güneş’ten onay çıkmıştı 
     DÜNYA üçüncüsü Milli Takımımız’ın devre arası turnuva organizasyonu iptal edildi. Futbol Federasyonu tarafından, Şenol Güneş’in de onayı alınarak yapılan program çerçevesinde, devre arasında 1 hafta sürecek bir organizasyona katılma kararı alındı. Ay - Yıldızlılar önce ABD’de bir turnuva bulundu. Ancak Fatih Terim’in futbolcularını göndermeyeceği yolundaki tepkisi üzerine, organizasyonu yapan şirketin yetersizliği gerekçe gösterilip bundan vazgeçildi. 
     
     Milliler’e derbi engeli 
     AYNI şirket bu kez rotayı Dubai’ye çevirdi ve Millilerimiz’e 5-7 Ocak tarihlerinde Gana ile Beyaz Rusya’nın katılacağı bir turnuvaya gitme kararı aldı. Ancak 7 Ocak’da Dubai’de önemli bir derbi müsabakası oynanacağı, milli takımın Beyaz Rusya ile yapacağı maçın 9 Ocak’a alınması teklifi getirildi. Bu öneri karşısında Şenol Güneş, "Ben futbolcuları 8 Ocak’da takımlarına teslim etme sözü verdim. Olmaz" karşılığını verdi ve organizasyon şirketine, Dubai’ye gidilmekten vazgeçildiği bildirildi. 
     
     Rezil olabilirlerdi 
     FUTBOL Federasyonu yetkilileri, dünya üçüncüsü bir takıma çok ciddiyetsiz bir tavır takınıldığına dikkat çekerek, istenilen paranın verilmediğini ve Dubai’deki stadın zeminin çok bozuk olduğunu ifade etti. Bu turnuvaya gidilmesi durumunda Ay - Yıldızlılar’ın çok olumsuz şartlarla karşılaşabilecekleri belirtildi. Böylece lige verilen 45 günlük aradan faydalanamayacak olan Milliler, kendi takımlarıyla çalışacak. 
     
     Eurosport duyurdu 
     AY - Yıldızlı ekibimizin Dubai’deki turnuvadan çekilmesi, uluslararası basında da yer buldu. Dünya üçüncüsü milli takımın organizasyon bozukluğuna dayanamadığını dikkat çeken Eurosport, bundan dolayı turnuvada yer almayacağını açıkladı. Yapılan önerileri titizlikle değerlendiren ve Türkiye’nin adına yakışması için çaba gösteren federasyon yetkililerinin bu tavrı da takdirle karşılandı. 
     
Can Çobanoğlu Bu kamp bize yaramaz      Irak garantisi 
     A Milli Futbol Takımı Menajeri Can Çobanoğlu, Dubai’de yapılacak kampın amacına ulaşmayacağı gerekçesiyle iptal ettiklerini açıkladı. Burada çeşitli incelemelerde bulunduğunu söyleyen Çobanoğlu, "Kampın çalışma prensiplerimize uymadığını gördüm. Türkiye para kazanmak için de turnuvalara katılmaz" derken, Irak’taki sıcak gelişmeler nedeniyle bir takım garantiler istediklerine dikkat çekti. 
     
     Artık kamp yok 
     ÇOBANOĞLU, "Biz her şeyi düşünmek zorundayız. Maç organizasyonu, uçak, otel, sahalar, hepsini göz önünde bulunduruyoruz" yorumunu yaptı. Milli Takım Menajeri, bundan sonra devre arasında başka kamp programı yapmayacaklarını ifade edip, "Çünkü takımların ikinci devre hazırlık çalışmaları başlayacak. Kimseyi sıkıntıya sokmayız. 12 Şubat’ta yapacağımız özel maça kadar programımız olmaz" dedi. 
     
Gençler yıkıldı      DUBAİ turnuvasının iptal edilmesi, ilk kez A milli olma heyecanı yaşayacak futbolcuların heveslerini yarıda bıraktı. Şenol Güneş tarafından açıklanan milli takım kadrosuna çağrılan Deniz Barış Gençlerbirliği , İbrahim Toraman, Kemal Arslan Gaziantepspor , Servet Çetin, Ali Tandoğan, Mustafa Özkan Denizlispor , Orhan Ak Kocaelispor , Selçuk Şahin İstanbulspor ve Erol Bulut’un Panathinaikos A milli olma umutları ertelenmiş oldu. 
     
     



 SPOR 























</TEXT>
</DOC>
