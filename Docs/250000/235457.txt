<DOC>
<DOCNO> 235457 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/28/spor/axspo01.html </URL>
<DATE> 2004/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum fikir zengini 
</HEADLINE>
<TEXT>


Hooijdonk, Alman çalıştırıcıya övgüler yağdırdı, "Bu sezon bir çok karşılaşmayı onun sayesinde kazandık. Son Beşiktaş galibiyeti bunun en güzel örneği" ifadesini kullandı 


Kaptana hayran 
FENERBAHÇE'NİN yıldız oyuncusu Pierre van Hooijdonk, Hollanda Milli Takımı'nda Frank de Boer ve Overmars ile birlikte çarpıcı açıklamalar yaptı. Golcü oyuncu, şampiyonluk kupası için 270 dakikanın kaldığını söyledi, "Fenerbahçe gerçekten büyük bir kulüp. Stadı takım arkadaşlarıma anlata anlata bitiremiyorum. Sevgi dolu bir kaptanımız var. Onun asistlerini, gollerini ve hırsını aklımdan çıkarmam mümkün değil. Başkan da süper bir insan" dedi. 

'Teklif almadım' 
TEKNİK Direktör Daum'a da övgüler yağdıran Hooijdonk, "Son Beşiktaş maçı dahil bir çok karşılaşmayı onun fikir zenginliği sayesinde kazandık. Derbide benim orta saha ve savunma arasında oynamamı, gol ayaklarının hızlı hücumlarda Tuncay ve Serhat olacağını söyledi. İşte size sonuç" diye konuştu. Overmars ise Fenerbahçe'den resmi bir teklif almadığını, ancak van Hooijdonk ile sürekli görüşerek Sarı - Lacivertli kulüp hakkında bilgi topladığını belirtti. 

Frank'tan gönderme 
GALATASARAY'IN eski oyuncusu Frank de Boer de Fatih Terim'in Galatasaray'dan ayrılmasının kendisi için sürpriz olmadığını belirtti. Hollandalı oyuncu, Olimpiyat Stadı'ndan da yakındı, "Dolu olduğu zaman muhteşem bir atmosfer vardı. İstanbul da rüya gibi bir şehir. Ama hayal kırıklığı yaşadığım Galatasaray için aynı şeyleri söyleyemeyeceğim" derken, Hooijdonk'un uyum sağlamasını, "Taraftar, kulüp ve yönetim farkı olabilir" şeklinde yorumladı. 

Fatih Sultan Mehmet 

HÜSEYİN YAVUZ 

İSTANBUL'DA 22-23 Mayıs tarihlerinde yapılacak Off - Shore yarışlarına Fenerbahçe yöneticisi Mehmet Karasu da katılacak. Bu amaçla Ataköy Marina'daki "4. İstanbul Motorlu ve Yelkenli Deniz Araçları, Ekipmanları ve Su Sporları Fuarı"na giderek, bir tekne satın alan Karasu'nun Co pilotluğunu Fatih isimli arkadaşı yapacak. Genç yönetici, teknesine de Sultan adını verdi. Böylece ortaya, ekip ve teknenin adı olarak Fatih Sultan Mehmet çıktı. 

Ortega'dan son çalım 

FENERBAHÇE ile 11 milyon dolarlık tazminat sorununu bir türlü çözemeyen Ariel Ortega, Arjantin'in River Plate takımında antrenmanlara başladı. FIFA'dan aldığı cezaya aldırış etmeyen ve Sarı - Lacivertli kulüple uzlaşmaya da yanaşmayan yıldız oyuncunun, 25 Mayıs'ta özel maçta Estudientes'e karşı forma giyeceği belirtildi. 

Transfere el koydu 

TEKNİK Direktör Christoph Daum'un yabancı transferini bu sezon bizzat kendi yürüteceği öğrenildi. Alman hocanın ilk planda Alex ile Fabiano'yu Sarı - Lacivertli renklere katmak için harekete geçtiği, bu iki oyuncuyla sezon bitiminde masaya oturacağı belirtildi. Başkan Aziz Yıldırım'dan tam yetki alan Daum'un, Şampiyonlar Ligi'ni düşünerek dünyaca ünlü bir iki yıldız ile de gizlice temasa geçtiği kaydedildi. 

Serhat'ın isyanı 

BEŞİKTAŞ maçında attığı iki golle takımını sırtlayan Serhat Akın, gördüğü sarı kart nedeniyle cezalı duruma düşmesine isyan etti. Genç yıldız, "Karşılaşma boyunca Başkanımız Aziz Yıldırım'a sürekli küfürler ediliyordu. Morali çok bozuktu. Ben de gol sevincimi onunla paylaşmak istedim. Şeref Tribünü'nün önüne gidip, 'senin için' diye bağırdım. Kesinlikle hareketim Beşiktaş taraftarına değildi. Hakem sanırım yanlış anladı" ifadelerini kullandı. 


</TEXT>
</DOC>
