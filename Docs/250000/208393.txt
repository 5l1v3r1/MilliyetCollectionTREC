<DOC>
<DOCNO> 208393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/13/son/sonspo18.html </URL>
<DATE> 2004/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Bilgili 'Hiçbir yönetici için parti başkanlarıyla görüşmedim 
</HEADLINE>
<TEXT>

     Beşiktaş Kulübü Başkanı Serdar Bilgili, bugüne kadar hiçbir yönetici arkadaşı adına, seçimlerle ilgili siyasi parti genel başkanlarıyla görüşmediğini bildirdi. 
     Bilgili, kulübün resmi internet sitesinde, yaklaşan yerel seçimler konusunda basında çıkan haberlerle ilgili bir açıklama yaptı. 
     Yaklaşan yerel seçimlerle ilgili kulüp ve yönetici arkadaşlarının isimlerinin sıkça medyada yer almasından dolayı açıklama yapma gereği duyduğunu belirten Serdar Bilgili, şöyle dedi 
     ''Kulübümüz, Beşiktaş İlçesi'nin en büyük ve Türkiye'nin de en güçlü sivil toplum örgütlerinden biridir. Bu nedenle Beşiktaş Belediye Başkanlığı ile kulübümüzün uyumlu bir çalışma ortamı yakalaması gerekliliği de her anlamda son derece doğaldır. Diğer yandan, kuruluş amacı Türk sporuna hizmet etmek Türk gençliğinin ahlaklı ve sağlıklı yetişmesinde önderlik yapmak olan Beşiktaş Kulübü'nün geçmişte olduğu gibi bugün de siyasetten uzak bir çizgide durarak bu hizmetleri yapmaya özen göstermesi yönetim anlayışımızın temel prensibidir. Bu ilkeye bağlı kalarak, bugüne kadar hiçbir yönetici arkadaşım adına siyasi seçimlerle ilgili parti genel başkanlarıyla görüşme yapmadım.'' 
     
</TEXT>
</DOC>
