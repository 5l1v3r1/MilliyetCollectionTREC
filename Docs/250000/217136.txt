<DOC>
<DOCNO> 217136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/23/son/sondun31.html </URL>
<DATE> 2004/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
AB'ye aday ülkeler arasında en iyimserler Türkler... 
</HEADLINE>
<TEXT>

     AB'nin kamuoyu yoklamalarından sorumlu kurumu Eurobarometre, AB'ye aday 13 ülkede gerçekleştirdiği kapsamlı bir araştırmanın sonuçlarını açıklarken, Türklerin Silahlı Kuvvetler'e ve hükümete güven duyduklarını belirtti. 
     Aday ülkeler arasında hayat düzeyinden memnun olanların başında Slovenler yüzde 85 , Maltalılar yüzde 83 ve Kıbrıslı Rumlar yüzde 82 geliyor. Türkler, yüzde 69 ile 4. sırada yer buluyor. Bu oran Romanya'da yüzde 40'a, Bulgaristan'da yüzde 31'e düşüyor. 
     Araştırma, genel yaşam düzeyi açısından 2004 yılına en iyimser ve umutlu bakanların Türkler olduğunu gösteriyor. Türklerin yüzde 46'sı 2004'ün ''daha iyi'' olacağını düşünürken, yüzde 32'si değişiklik beklemiyor, yüzde 18'i ise umutsuzluk ifade ediyor. 
     Türkler, ülkelerinin ekonomik durumlarına da en iyimser bakan halk olarak gözüküyor. Eurobarometre verilerine göre, Türklerin yüzde 41'i 2004'te daha iyi bir ekonomi beklentisi sergilerken, yüzde 28'i değişiklik olmayacağını, yüzde 22'si ise durumun kötüye gideceğini düşünüyor. 
     İstihdam alanında da iyimser beklentileriyle birinci sırada yer alan Türklerin yüzde 34'ü 2004'e umutlu girerken, yüzde 31'i bir değişiklik beklemiyor, yüzde 30'u ise işsizliğin artması endişesini yansıtıyor. 
     Eurobarometre verilerine göre, ulusal hükümete güven oranı sıralamasında birinci olan Kıbrıslı Rumları Türkler izliyor. Türklerin hükümete güven oranı yüzde 63, parlamentoya güven oranı yüzde 66 olarak gözüküyor. Bu oran Polonya'da yüzde 14'e düşüyor. Türkiye'de siyasi partilere güven oranı yüzde 17, sivil toplum örgütlerine güven oranı ise yüzde 18'de kalıyor. 
     Ulusal demokrasi düzeyinden memnuniyet oranı adaylar arasında ortalama yüzde 29'da kalırken, bu oran Türkiye'de yüzde 34 olarak gözüküyor. Ülkelerindeki demokrasi düzeyinden en memnun olanların başında Kıbrıslı Rumlar yüzde 73 ve Maltalılar yüzde 60 geliyor. Türklerin yüzde 54'ü AB'deki demokrasi düzeyini hiç tatmin edici bulmuyor. 
     Eurobarometre araştırmasının sonuçlarına göre Türk Silahlı Kuvvetleri, yüzde 82 ile, Türkiye'nin en güvenilir kurumu olarak gözüküyor. Orduyu polis yüzde 69 ve adalet yüzde 62 kurumları izliyor. 
     Araştırma sonuçları, Türk kamuoyunda AB'ye ve AB enformasyon kaynaklarına ilişkin bir güven kaybı olduğunu gösteriyor. Türklerin en fazla önem verdikleri sorunların başında işsizlik, ekonomik durum ve enflasyon yer alıyor. 
     Aday ülkeler arasında basına güveni en düşük olan halkın da Türkler olduğu görülüyor. 
     Ulusal kimliklerini Avrupalı kimliğinden ön plana çıkaranların başında da Macarlar ve Türkler geliyor. 
     ''Avrupa'ya bağlılık'' konusunda bir soruyu yanıtlayan Türklerin yüzde 31'i ''hiç bağlı olmadığını'', yüzde 26'sı ''fazla bağlı olmadığını'' belirtirken, yüzde 19'u ''çok bağlı'' olduğunu ifade ediyor. 
     Türkiye'nin AB üyeliğinden yana olan Türklerin oranı yüzde 67, buna tamamen karşı olanların oranı yüzde 10 olarak gösteriliyor. 
     
</TEXT>
</DOC>
