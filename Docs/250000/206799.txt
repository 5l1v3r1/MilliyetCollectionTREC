<DOC>
<DOCNO> 206799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/06/son/soneko15.html </URL>
<DATE> 2004/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İmalat sanayiinde verimlilik yüzde 7.7 arttı... 
</HEADLINE>
<TEXT>

     Türkiye'de, 2003 yılının üçüncü çeyreğinde Temmuz-Ağustos-Eylül bir önceki yılın aynı dönemine göre, imalat sanayinde üretimde çalışanların sayısı yüzde 1.3, çalışılan saat yüzde 1.6 artış gösterdi. 
     Devlet İstatistik Enstitüsü DİE , yaklaşık 3 bin işyerinden derlenen bilgilere dayalı olarak hesaplanan 1997 100 temel yılı imalat sanayi üretimde çalışanlar, üretimde çalışılan saat ve kısmi verimlilik endeksi 2003 yılı üçüncü dönem sonuçlarını açıkladı. 
     Buna göre, söz konusu dönemde, üretimde çalışan kişi başına verimlilik yüzde 8.0, çalışılan saat başına verimlilik ise yüzde 7.7 arttı. 
     2003 yılı üçüncü döneminde devlet sektöründe üretimde çalışanların sayısında yüzde 4.6 azalış kaydedilirken, kısmi verimliliğinde yüzde 7.7 artış görüldü. 
     Özel sektörde ise üretimde çalışanların sayısında yüzde 2.2 ve kısmi verimliliğinde yüzde 8.4 artış yaşandı. 
     Devlet sektöründe imalat sanayinde, 2003 yılının üçüncü çeyreğinde, üretimde çalışan sayısında en fazla azalış yüzde 38.9 ile kağıt ve kağıt ürünleri imalatında görüldü. Bunu yüzde 34.1 ile giyim eşyası imalatı, yüzde 29.8 ile metalik olmayan diğer mineral madde imalatı, yüzde 17.9 ile tekstil ürünleri imalatı izledi. Aynı dönemde, çalışan sayısında tek artış yüzde 10.7 ile ana metal sanayinde görüldü. 
     Üretimde çalışan kişi başına kısmi verimlilik açısından incelendiğinde ise devlet sektöründe en fazla gerileme yüzde 94.9 ile derinin işlenmesi, bavul, çanta imalatında yaşandı. Bunu yüzde 79.5 ile tekstil ürünleri imalatı, yüzde 64.5 ile kağıt ve kağıt ürünleri imalatı izledi. Aynı dönemde devlet sektöründe kısmi verimliliği en fazla artan sektör, radyo, tv haberleşme cihaz imalatında gerçekleşti. 
     Özel sektörde ise çalışan sayısında en fazla azalış yüzde 6.6 ile kağıt ve kağıt ürünleri imalatında görülürken, en fazla artış da yüzde 69.8 ile büro, muhasebe, bilgi işlem makinaları imalatında kaydedildi. 
     Verimlilik açısından bakıldığında da özel sektörde kişi başına kısmi verimlilik artışı en fazla yüzde 30.4 ile taşıt araçları ve karoseri imalatında, en fazla gerileme ise yüzde 62.2 ile diğer ulaşım araçları imalatında kaydedildi. 
     Söz konusu dönemde, devlet sektöründe üretimde çalışılan saatte yüzde 4.6 azalış, saat başına kısmi verimliliğinde ise yüzde 7.7 artış görüldü. 
     Özel sektörde ise üretimde çalışılan saatte yüzde 2.4 ve saat başına kısmi verimliliğinde yüzde 8.3 artış gerçekleşti. 
     
</TEXT>
</DOC>
