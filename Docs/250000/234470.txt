<DOC>
<DOCNO> 234470 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/24/son/sontur05.html </URL>
<DATE> 2004/04/24/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Alaşehir'de bulaşıcı menenjit vakası... 
</HEADLINE>
<TEXT>

     Manisa'nın Alaşehir İlçesi'nde bir ilköğretim okulu öğrencisinin bulaşıcı menenjite yakalandığı bildirildi. 8 yaşındaki kız çocuğunun arkadaşlarına, ailesine ve yakınlarına koruyucu tedavi uygulandı. 
     AA muhabirinin aldığı bilgiye göre, bir ilköğretim okulu 2. sınıf öğrencisi K.Ç'nin, bulaşıcı menenjit olarak bilinen ''miningokoksik menenjit'' olduğu belirlendi. Durum ortaya çıkınca, öğrencinin tüm sınıf arkadaşlarına, ailesine, öğretmenlerine, mahallede yakın temasta bulunduğu çocuklara ve hastane acil servisinde görevli personele, bir salgın oluşmaması için ilaçla koruyucu tedavi uygulandı. 
     Alaşehir Kaymakamı Haluk Şimşek, yaptığı açıklamada, şunları söyledi 
     ''Menenjit şüphesi, Alaşehir Devlet Hastanesi'ndeki çocuk doktorumuz Nedim Zengin tarafından bize bildirildi. Doktordan, yapılması gerekenlerle ilgili bilgi aldık. Koruyucu tedavi uygulamasını gerçekleştirdik. Bu konuda doktorlarımız gerekli bilgilendirmeleri yapıyor. Şu anda hiçbir risk kalmadı.'' Dr. Nedim Zengin de çocuğun sevk edildiği İzmir Behçet Uz Çocuk Hastanesi'ndeki tahlillerinin de bulaşıcı menenjit tanısını doğruladığını söyledi. Menenjit hastalığının bir türü olan ''miningokoksik menenjit''in çok tehlikeli ve bulaşıcı olduğunu belirten Dr. Zengin, şu bilgileri verdi 
     ''En önemli faktör, zaman ve erken teşhistir. Hastamız gece acil servise gelmiş. Erken teşhis ve tedavi sayesinde, şu anda hastalığın ilerlemesi durduruldu. Bu bir salgın değil, sadece bir hastadır. Hasta tedavi görüp iyileştikten sonra normal hayatına devam edebilir. Daha çok ilkbahar mevsiminde görülen bu hastalık, çok ender rastlanan, ilerlediğinde yaşama şansı düşük olan bir hastalıktır. Ateş, baş ağrısı, ensede sertlik hissi, bulantı, kusma, dalgınlık, cilt altında kanama, başlıca belirtileridir. Bildirilmesi zorunlu hastalıklar grubuna giren bu tür menenjit, yakın temas kuran herkese bulaşabilir.'' İzmir'deki Behçet Uz Çocuk Hastanesi'ne sevk edilen öğrencinin hastalığının erken teşhis sayesinde ilerlemesinin durdurulduğu ve tedavisine devam edildiği belirtildi. 
     
</TEXT>
</DOC>
