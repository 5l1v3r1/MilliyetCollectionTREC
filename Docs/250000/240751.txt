<DOC>
<DOCNO> 240751 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/17/son/sonspo27.html </URL>
<DATE> 2004/05/17/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Interli Emre Galatasaray'la hiç görüşmedim... 
</HEADLINE>
<TEXT>

     İtalya'nın Inter Kulübü'nde forma giyen milli futbolcu Emre Belözoğlu, kulübüyle 3.5 yıllık daha sözleşmesinin bulunduğunu belirterek, ''Kulübümde huzurlu ve mutluyum'' dedi. 
     Polat Renaissance Otel'deki milli takım kampına katılan Emre, kulübüyle sözleşmesinin devam ettiğini ifade ederek, ''Transfer konusundaki inisiyatif bende değil. Gazetelerde haberler çıkıyor ama Galatasaray ile hiç görüşmedim. Galatasaray benim buralara kadar gelmemi sağladı. Bu nedenle eski kulübümün benle ilgilenmesi gurur verici'' diye konuştu. 
     Hedefleri olan bir futbolcu olduğunu kaydeden Emre, şunları söyledi 
     ''Inter'in beni bırakması halinde Avrupa'da benimle ilgilenen 3-4 büyük kulübe transfer olmak isterim. Inter'in de beni göndereceği yönündeki haberler sadece Türkiye'de yazılıyor. Kulübümün beni bırakacağını düşünmüyorum. Yurt dışında her Türk futbolcusunun oynamasını isterim.'' 
     
     OKAN ''KARİYERİME YURTDIŞINDA DEVAM ETMEK İSTİYORUM'' 

     Inter'in diğer Türk futbolcusu Okan Buruk ise futbol hayatını yurtdışında sürdürmeyi amaçladığını ifade etti. 
     Okan, transferi konusunda şu an bir gelişme olmadığını vurgulayarak, ''Inter ile 1 yıllık sözleşmem var. Kulübümden bu konuda bana bir şey gelmedi. Inter Seni düşümüyoruz dediği zaman bu konuda hareket geçerim. Benim için önemli olan yurtdışında futbol hayatımı sürdürmek. Ayrıca Galatasaray'dan bir teklif almadım'' dedi. 
     
     ÖNDER TURACI ''GALATASARAY İLE ANLAŞTIM'' 

     Milli takıma ilk kez çağrılan Belçika'nın Standart Liege takımında forma giyen Önder Turacı ise Galatasaray ile anlaştığını ancak kulüplerin de görüşmesi gerektiğini söyledi. 
     Önder, Galatasaray ile yaptığı görüşmede herhangi bir sorun olmadığını kulüplerin de anlaşması halinde sarı-kırmızılı takımda forma giymek istediğini ifade etti. 

     
</TEXT>
</DOC>
