<DOC>
<DOCNO> 211560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/28/ekonomi/eko00.html </URL>
<DATE> 2004/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
1.4 milyar dolarlık evlilik 
</HEADLINE>
<TEXT>

   2003 yılında Türkiye'deki 1.4 milyar dolarlık şirket evliliklerinin yüzde 36'sını yabancılar gerçekleştirdi. 2004'te yabancı yatırımda AB ve Kıbrıs konusundaki gelişmeler etkili olacak 
   EKONOMİ SERVİSİ 
   
   Türkiye'de geçen yıl değeri açıklanan birleşme ve satın alma işlemlerinin toplam tutarı 1.4 milyar dolar olarak gerçekleşti. Danışmanlık alanında faaliyet gösteren Ernst Young'ın Kurumsal Finansman Bölümü'nün 2003'te ikincisini hazırladığı 'Birleşme ve Satın Alma İşlemleri Raporu'na göre bu rakam 79 şirketin hisselerinin el değiştirmesi ile oluştu. 
   
   Avrupalılar önde 
   Yabancılar bu 79 işlemin sadece 20'sini gerçekleştirdi. Bunların hemen hemen tamamı Avrupalı şirketlerden oluştu. 1.4 milyar dolarlık birleşme ve satınalma işlemlerinin yüzde 63.7'sini Türk şirketleri, yüzde 34.8'ini Avrupalı şirketler, yüzde 1.6'sını da Taylandlı bir firma Thai CPF, tavukçuluk sektöründe faaliyet gösteren CP Standard'ı 22 milyon dolara aldı gerçekleştirdi. 
   Rapora göre yabancı sermayenin şirket satın alma ve birleşmelere olan ilgisi neredeyse hiç artmadı ve yabancı sermaye 'ilgisiz' olarak değerlendirildi. İlgisizliğin bilançosu Türkiye'ye yurtdışından 506 milyon dolarlık sermaye girişine denk geliyor. 
   Rapora göre, Soros - Unikom, Schott Glaverbel - Orim Cam, Danone Groupe - Nestle Süt Ürünleri gibi değeri açıklanmamış işlemlerin tahmini değerleri de göz önüne alındığında, yabancıların Türkiye'deki satın almaları 2003 yılında 600 milyon dolar civarında gerçekleşti. 
   
   Politik istikrar arıyorlar 
   Ernst Young Türkiye Kurumsal Finansman Bölümü Başkanı Can Deldağ, satın alma ve birleşmelerdeki bu durgunluğun sebebinin 2003'ün toparlanma yılı olması olarak değerlendirerek, şöyle konuştu 
   "Bu, 2000'deki rakamlardan çok daha gerilerde. Türkiye her yıl ortalama 500 milyon dolar yabancı sermayeyi bu yolla çekiyor. Son üç - dört yılda yabancı yatırımcıların Türkiye'de aradığı, politik ve ekonomik istikrarı görmek. 2003 yılında da politik ve ekonomik istikrarın devam edip etmediğini anlamaya çalıştılar. 2004'te de 'bekle ve gör' politikasının devam edeceğini düşünüyoruz." 
   Ernst Young'ın raporunda finansal hizmetler ve bilişimin en fazla birleşme ve satınalma faaliyetlerinin beklendiği sektörler olduğu vurgulanırken, Milli Piyango, Tekel, Tüpraş ve Türk Telekom'da başarılı özelleştirmeler beklendiği kaydedildi. 
   Can Deldağ, yılın ilk yarısında özelleştirmelerde önemli bir hareket beklemediklerini belirtirken, bunu yabancıların AB ve Kıbrıs konusundaki gelişmeleri beklemesine bağladı. Deldağ, AB ve Kıbrıs sorunu çözülmediği takdirde Türkiye'nin sadece 'potansiyel ülke' olarak kalacağını söyledi. 
   
      
   
   
   Aria - Aycell birleşme değeri 6 milyar dolar    Can Deldağ, Aria - Aycell birleşmesinin değerinin sadece bilanço büyüklükleri dikkate alındığında en az 6 milyar dolar seviyesinde olabileceğini belirtti. Ernst Young'ıın raporunda yer verilen, Türkiye'nin ilk 500 sanayi kuruluşu sıralamasındaki ilk 250 şirketin hissedar ve üst düzey yöneticileri arasında yapılan ankette de Aycell - Aria birleşmesi en yaratıcı birleşme seçildi. Ankette, Aycell - Aria birleşmesi aynı zamanda Tesco - Kipa evliliği ile birlikte 2003 yılının en başarılı birleşmeleri olarak değerlendirildi. 
   
   Herkes iyimser 
   Katılımcıların önümüzdeki dönemle ilgili beklentileri göz önüne alındığında bir önceki yıla oranla daha iyimser bir hava ortaya çıkıyor ve ibre pozitife dönüyor. 
   Birleşme ve satın alma ortamının hareketleneceğine dair bir beklentisi olan katılımcıların oranı yüzde 84 oldu. Bir önceki yıl bu oran yüzde 67 idi. 
   
   831 milyon dolar özelleştirmeden geldi    2003'teki 1.4 milyar dolarlık birleşme ve satınalma işlem hacminin 831.3 milyon dolarlık kısmını özelleştirmeler oluşturdu. 2003, özelleştirme açısından 2002'ye göre çok daha verimli bir yıl oldu. 
   2002'de gerçekleştirilen iki özelleştirme işlemine karşın 2003'te 29 özelleştirme ihalesi tamamlandı. Tekel, Petkim, Tüpraş gibi önemli özelleştirme ihalelerinin sonuçlandırılamamasına ya da 2004 yılına sarkmış olmasına rağmen, 29 işlemin toplam değeri 831.3 milyon dolar. 
   
   Özelleştirme ön planda 
   Özelleştirme işlemlerinin tutarı, 2003'ün toplam işlem hacminin yüzde 60'ını oluşturdu. Geçtiğimiz yıl Türk şirketleri arasında gerçekleşen en büyük üç işlemin hepsi özelleştirme yoluyla gerçekleşen ve 100 milyon doların üzerinde değere sahip satın alma işlemleri oldu. 
   
   Afrika'da birleşmeler yedi kat artış gösterdi    Birleşme ve Satın Alma İşlemleri 2003 Raporu'na göre 2002'de birleşme ve satın alma faaliyetlerinde başlayan durgunluk 2003 yılında da devam etti. 
   Geçen yılın ilk dokuz ayında birleşme ve satın alma işlemlerinde önemli pay sahibi olan ABD'de bu işlemlerin toplam değeri, 2002'nin aynı dönemine göre yüzde 13 oranında azalarak, 297 milyar dolar oldu. Dünya genelinde ve ABD'de birleşme ve satın alma faaliyetlerinde azalma görülürken, 2002'nin hedef ülkesi Çin'deki işlemler de azaldı. 
   
   Yükselen değer Afrika 
   Buna karşılık, Afrika menşeli şirket evlilikleri 2002'ye oranla yedi kat arttı. Geçen yılın ilk dokuz ayında dünyada 855 milyar dolarlık 19 bin 713 adet birleşme ve satın alma işlemi gerçekleşti. 2002'de bu rakam 886 milyar dolardı. 
   
   
</TEXT>
</DOC>
