<DOC>
<DOCNO> 241976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/22/son/sonspo08.html </URL>
<DATE> 2004/05/22/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Basketbol... Beşiktaş Takım olarak kazanmaya inandık ve öyle oynadık 
</HEADLINE>
<TEXT>

     Türkiye Basketbol Ligi play-off yarı final serisi 2. maçında Ülkerspor'u 70-69 yenerek seride durumu 2-1'e getiren Beşiktaş, final için umutlandı. 
     Beşiktaş Basketbol Takımı Menajeri Zeki Can, 2-0 geride başladıkları dünkü maçta oyuncularının yürekten oynayarak galibiyete ulaştığını, artık hedeflerinin 3. maçı da kazanarak, final umutlarını kendi evlerindeki karşılaşmaya taşımak olduğunu söyledi. 
     Zeki Can, AA muhabirine yaptığı açıklamada şunları kaydetti 
     ''Öncelikle çok güzel bir maç oldu. Skoru 2-1 yaptık. Şimdi amacımız Ahmet Cömert Spor Salonu'ndaki maçı da kazanıp, kendi evimizdeki son maçta adımızı finale yazdırmak. Takım olarak kazanmaya inandık ve öyle de oynadık. Yürekten oynayan bütün oyuncularımı kutluyorum. Seyircimize de özellikle teşekkür ediyorum. Gerçek basketbol seyircisinin ne olduğunu bütün Türkiye'ye gösterdiler. Basketbola yakışır biçimde bize sonuna kadar destek oldular. Galibiyette çok büyük payları oldu. 3. maçta elimizden gelen her şeyi yapacağız. Kolay kolay pes etmeyeceğiz. Biz buralara kadar bu azmimizle geldik. Finali sonuna kadar zorlayacağız.'' 
     
     ÜLKERSPOR'UN İTİRAZI 
     Zeki Can, Ülkerspor'un, bir basketlerinin süre dolduğu gerekçesiyle geçerli sayılmaması nedeniyle federasyona yaptığı itiraz hakkında da şöyle konuştu 
     ''Ülkerspor'un itirazı bence yersiz. Bu sezon bizi yendikleri her maç sonrası kendilerini tebrik ettik. O maçlarda da birtakım hakem hataları olmuştu. Hiçbir zaman hakem hatalarının arkasına sığınmamak lazım. Maç sahada kazanılıyor. Kazanana ve hakem kararlarına saygı duymak lazım. Bu kadar güçlü bir takımın bu tür itirazlar yapmaması gerektiğini düşünüyorum. Aslında itiraz sonrası Ülkerspor'a teknik faul verilmesi gerekirdi. Ülkerspor gibi çok yüksek maliyetli bir takımın böyle ufak şeyleri aramaması lazım.'' Can ayrıca, ''Ülkerspor, Türkiye Kupası sahibi, kaliteli, kurdukları kadroyla bence Türkiye'nin en güçlü takımı. Gerçekten iyi bir seri oynuyorlar. Özellikle de Serkan çok ekstra oynuyor. Bu, hakikaten milli takım için de önemli bir kazanç'' dedi. 
     
</TEXT>
</DOC>
