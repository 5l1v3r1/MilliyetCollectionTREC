<DOC>
<DOCNO> 203677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/22/son/sondun25.html </URL>
<DATE> 2003/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
"2003'te çatışmalarda 83 gazeteci öldü" 
</HEADLINE>
<TEXT>

     Uluslararası Gazeteciler Federasyonu FIJ , bu yıl en az 83 gazetecinin çatışmalarda öldüğünü açıkladı. 
     Merkezi Brüksel'de bulunan FIJ, hükümetleri, kriz ortamında görev yapan gazetecilerin akıbetine ilgisiz kaldığı için kınadı. 
     FIJ Genel Sekreteri Aidan White, düzenlediği basın toplantısında, dünyanın pek çok bölgesinde gazetecilerin yaptıkları iş yüzünden hedef olduğunu söyledi ve pek çok hükümetin, bu durumun demokrasi ve ifade özgürlüğü için anlamını önemsememesinden yakındı. 
     White, savaş, bölgesel çatışmalar, organize suç ve hükümetlerin kayıtsızlığının gazetecilere adalet ve gazetecilerin güvenliğinin önündeki en büyük engeller olduğunu da belirtti. 
     FIJ, geçen yıl 70, önceki yıl ise 100 gazetecinin görev başında öldüğünü açıklamıştı. 
     Federasyon, çatışmalarda gazetecilerin hedef alınmasının ya da gazetecilere yeterli koruma sağlanmamasının savaş suçu olarak kabul edilmesini istiyor. 
     
</TEXT>
</DOC>
