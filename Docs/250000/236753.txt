<DOC>
<DOCNO> 236753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/02/son/sonyas08.html </URL>
<DATE> 2004/05/02/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Britney Spears 'playback' yapınca seyirci çok kızdı... 
</HEADLINE>
<TEXT>

     Ünlü şarkıcı Britney Spears, İngiltere turnesinde seyirci karşısına çıktığı Wembley Stadı'nda 12 bin seyircinin karşısında playback yapınca tepki çekti. Hayalkırıklığına uğrayan hayranları, yıldızı gönderdikleri e-mail'lerle protesto etti. 
     BBC'nin internet sitesindeki habere göre, Britney Spears'ın hayranları büyük bir heyecanla gittikleri konserden mutsuz ayrıldı. Yaklaşık iki saatlik konser boyunca bir ''notayı'' bile canlı okumayan ve dudaklarını kıpırdatan Spears, Wembley Stadı'nı dolduranları kızdırdı. 
     ''Sesinin konserde yetmemesi yüzünden playback yapmakla'' suçlanan Spears cephesinden savunma ise, şarkıcının bir yandan hareketli dansları yaparken, öbür taraftan da şarkıları söyleyememesi yüzünden bu yola başvurduğu yönünde geldi. 
     Görüşüne başvurulan uzmanlar ise farklı yorumlarda bulundu. ''Top of the Pops'' programının sözcüsü, pek çok topluluğun konserlerinde ''canlı'' olarak şarkılarını seslendirdiğini söyledi. Konserlerde parçaların akustik yorumlanmasının da ayrı bir tat kattığını belirten sözcü, şovun başarısı için bunun önem taşıdığını ifade etti. 
     ''Smash Hits'' programından Jonathan Bown, Spears'ın kendini dansına kaptırdığı için bu yola başvurduğunu dile getirirken, ''Eğer koreograf sizi dansa yönlendiriyorsa şarkı söylemek ile dansetmek arasında kalırsınız. Birinden birini seçmeniz gerekir'' dedi. 
     ''The Sun'' gazetesinden Victoria Newton ise Spears'a tepki göstererek, milyonlarca pound kazandığı büyük bir konserde playback yapmasının hiçbir haklı gerekçesi olamayacağını kaydetti. 
     
     ÜNLÜLERDEN ''PLAYBACK'' SKANDALLARI 

     Bugüne kadar Madonna'dan Janet Jackson'a kadar pek çok ünlü konserlerinde playback yapmakla suçlandı. 
     İngiltere'de yayınlanan ''popstar'' yarışmasının galibi Hear'Say topluluğu, ilk sahne deneyimleri olan Pepsi Chart Show'da playback yaptı. Dudakları ile parçanın uymaması yüzünden playback yaptığı farkedilen topluluk tepki çekti. 
     En skandal playback vakası ise Milli Vanilli topluluğuyla yaşandı. Büyük bir hayran kitlesi olan ikili, albümlerinde parçalarını başkalarına söylettiğini itiraf etti. Konserlerinde de playback yaptığı ortaya çıkan ikili, kazandığı Grammy ödülünü de iade etti. 
     Kariyeri biten ikiliden Rob Pilatus, 1998 yılında yüksek dozda içki ve alkol alarak 32 yaşında hayata veda etti. 
     
</TEXT>
</DOC>
