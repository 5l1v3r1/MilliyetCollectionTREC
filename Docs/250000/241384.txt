<DOC>
<DOCNO> 241384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/20/son/soneko19.html </URL>
<DATE> 2004/05/20/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Tüketiciler Birliği Ekmek konusunda birileri Bakanlığı yanıltıyor 
</HEADLINE>
<TEXT>

     Tüketiciler Birliği Genel Başkan Yardımcısı ve Konya Şube Başkanı Kemal Özer, ekmekte kanserojen madde içeren ilaçların kullanıldığı iddiası ile ilgili olarak ''Birileri Tarım Bakanlığını, bakanlık da kamuoyunu yanıltıyor'' dedi. 
     Özer, yaptığı yazılı açıklamada, ekmek üretiminde, kanserojen madde içeren ve ekmeğin beyazlatılması için kullanılan Benzoil Peroksit ve Potasyum Bromat gibi ilaçların kullanıldığını tespit ettiklerini ve bu konunun araştırılması için Tarım ve Köyişleri Bakanlığı'na başvuruda bulunduklarını ifade etti. 
     Yapılan başvurular sonucu, Bakanlıktan, söz konusu maddelerin AB ve Türkiye'de yasak olduğu ve Türkiye'de kesinlikle kullanılmadığı cevabını aldıklarını ifade eden Özer, bu açıklamalara karşın isimlerinin açıklanmasını istemeyen bazı un üreticilerinin ve ekmek fırınlarının bu maddeleri kullandıklarını açıkça söylediklerini iddia etti. 
     Konya'daki bazı un üreticilerinin ve ekmek fırınlarının bu maddeleri kullandıklarını açıkça beyan etmelerine rağmen, Bakanlığın söz konusu maddelerin hiçbir şekilde Türkiye'de kullanılmadığını açıklamasını şaşırtıcı bulduklarını belirten Özer, ''Üreticilerin kullandığını açıklamasına karşın Bakanlık, hangi gerekçe ile tüm Türkiye'de kullanılmadığı kanaatine varmıştır Bu maddelerin kullanılması konusunda tüm un üreticileri denetlendi mi Birileri Tarım Bakanlığı'nı, Bakanlık da kamuoyunu yanıltıyor'' görüşünü dile getirdi. 
     
</TEXT>
</DOC>
