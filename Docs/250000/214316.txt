<DOC>
<DOCNO> 214316 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/10/son/sonspo24.html </URL>
<DATE> 2004/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Arıca Agresif biri değilim, beni yanlış tanıyorlar 
</HEADLINE>
<TEXT>

     Samsunspor Teknik Direktörü Erdoğan Arıca, takımın top kayıplarıyla ilgili sorununu en kısa sürede gidereceklerini söyledi. 
     Nuri Asan Tesisleri'nde basın toplantısı düzenleyen Erdoğan Arıca, ligi üst sıralarda tamamlamak istediklerini belirterek, bu hafta kazanmaları halinde 6. sıraya yerleşebileceklerini kaydetti. 
     9 hafta sonra Denizlispor karşısında alınan ilk mağlubiyeti değerlendiren Arıca, ''Oyuncularım bizi alıştırdılar. 9 haftadır yenilmiyorlardı. Onların hesabına çok üzüldük. Futbolda 3 netice var. Biz de en kötüsünü aldık'' diye konuştu. 
     Hedeflerine ulaşmak için eksiklerin giderilmesi yönünde ciddi çalışmalar yaptıklarını ifade eden Arıca, ''Çok çabuk top kaybediyoruz. Taktik çalıştığımız idmanlarda özellikle pas üzerinde yoğunlaşıyoruz. Bu sorunu en kısa zamanda gidermemiz gerekiyor'' dedi. 
     Bir soru üzerine serbest bırakılan Sinan'ın gönderilmesini Yönetim Kurulu'nun istediğini ifade eden Arıca, kendisinin kimseyle bir problemi olamayacağını söyledi. 
     
     BEDEN DİLİ 
     Açıklamalarında kendisiyle ilgili görüşlere de yer veren Erdoğan Arıca, hakkında yanlış izlenimler bulunduğunu ve bazı çevrelerin dış görünüşüne aldandığını kaydetti. 
     Hakkında geçmişte çeşitli yorumlar yapıldığını ve bu konuda haksızlığa uğradığını belirten Arıca, şöyle konuştu 
     ''Benim hiç kimseyle bir problemim olmaz. Ben agresif biri değilim, beni yanlış tanıyorlar. Dış görünüşüm, beden dilim böyle olabilir. Nerede agresif davrandım Benim en çok üzüldüğüm konu, 'Erdoğan Arıca agresif' denmesidir. Kime agresif davranmışım Bu futbol oynadığım dönemden gelen bir imaj. Futbolculuk imajımı yorumluyorlar.'' 
     
</TEXT>
</DOC>
