<DOC>
<DOCNO> 209592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/19/son/sondun03.html </URL>
<DATE> 2004/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD...Demokrat Parti'de başkan adayı seçimi için heyecan başlıyor 
</HEADLINE>
<TEXT>

     Kasım ayında yapılacak ABD başkanlık seçiminde Cumhuriyetçi Partili Başkan George W. Bush'un karşısına güçlü bir aday çıkarma yarışındaki Demokrat Partililer, bugün aday belirleme yönündeki ilk adımı Iowa eyaletinde yapılacak ön seçimle atıyor. 
     Karmaşık ancak demokratik olarak nitelenen bu süreç, Demokrat Parti'nin 29 Temmuz tarihinde Boston'da gerçekleştireceği ulusal kongresinde, Kasım 2004 başkanlık seçimine katılacak adayını seçmesiyle son bulacak. 
     Bugün, Iowa'da 1993 küçük seçim bölgesinde, okulların beden eğitimi salonlarında ve hatta evlerde bir araya gelecek kayıtlı Demokrat Partili seçmenler, destekledikleri Demokrat Partili adaylara göre gruplara ayrılacak. Parti yetkililerinin kontrolünde gerçekleşecek oturumlarda 13 bin 490 seçmen delegesi açık oylamayla seçilecek. 
     Bundan sonra ise 13 Mart tarihinde Iowa'daki 99 ilçede, seçilen 13 bin 490 delege, bölge kongresine katılmak üzere 3000 bölge delegesi ve Iowa eyalet kongresine gönderilmek üzere de 3000 eyalet delegesi seçecek. 
     Bu aşamadan sonra Iowa'daki 5 bölgede, 24 Nisan tarihinde, ilçe kongresinde seçilen 3000 delege, destekleyeceği aday belli olan 29 delege seçecek ve bu seçilen delegeler, Demokrat Parti adayının belirleneceği 29 Temmuz'daki ulusal kongreye gönderilecek. Iowa'nın başkenti Des Moines'te 12 Haziran tarihinde, ilçe kongresinde seçilen 3000 eyalet delegesi de yine Demokrat Parti ulusal kongresine göndermek üzere hangi adayı destekleyeceği belli 16 delege seçecek. 
     Bunun dışında Demokrat Parti üst düzey üyeleri ve seçilmiş yetkililerinden oluşan ve ''süper delege'' adı verilen 11 delege, hiçbir seçime tabi tutulmadan, doğrudan Demokrat Parti kongresine gönderilecek. Böylece Iowa'dan 56 delege, diğer Amerikan eyaletlerinden gelen delegelerle birlikte Demokrat Parti kongresinde parti adayını seçmek üzere yer alacak. 
     Iowa'da kazanan Demokrat Parti adayı, geleneksel olarak Amerikan basınının ilgi odağı haline geliyor ve seçim kampanyası için daha fazla para toplama şansına sahip oluyor. Demokrat Parti başkan adaylarından Emekli General Wesley Clark ve Connecticut Senatörü Joe Lieberman, aday olmaya geç karar verdikleri ve kampanya yapmaya yeterli zamanları olmadığı gerekçesiyle, Iowa ön seçimine katılmıyorlar. Clark ve Lieberman, kampanyalarını Iowa'dan sonra sırada yer alan 27 Ocak'taki New Hampshire eyaleti ön seçimlerine yoğunlaştırdı. 
     Diğer Demokrat Parti adayları arasında ise Iowa'da çekişmeli bir yarış bekleniyor. Yarış, kamuoyu yoklamalarına göre eski Vermont Valisi Howard Dean, Massachussetts Senatörü John Kerry, North Carolina Senatörü John Edwards ve Missouri Milletvekili Dick Gephardt arasında başa baş gidiyor. Pazar günü yapılan son ankete göre Kerry, yüzde 26 ile en önde, Edwards yüzde 23 ile ikinci, Dean yüzde 20 ile üçüncü ve Gephardt yüzde 18 ile dördüncü görünüyor. 
     ABD başkanlık seçiminin Cumhuriyetçi Parti kanadında ise Başkan George W. Bush, rahat görünüyor. 
     
</TEXT>
</DOC>
