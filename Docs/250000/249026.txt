<DOC>
<DOCNO> 249026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/18/son/sonsiy13.html </URL>
<DATE> 2004/06/18/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Kürtler'den TRT'nin yayınına tepki... 
</HEADLINE>
<TEXT>

     Kürt Kültür ve Araştırma Vakfı Başkanı Mehmet Celal Baykara, ''Türkiye Cumhuriyeti Devleti'nin Kürtçe'yi göçmen azınlık dillerle aynı kategoride değerlendirmesini kabul etmemiz mümkün değil'' dedi. 
     Baykara, TRT'nin Yücel Yener Tepebaşı Stüdyosu önünde yaptığı açıklamada, ''farklı dil ve lehçelerdeki yayın kapsamında TRT'den yapılan Kürtçe yayının bir aldatmaca olduğunu'' öne sürdü. 
     ''Uluslararası sözleşmelerin ülkelerde konuşulan dilleri 'göçmen azınlık diller' ve 'yerel azınlık diller' olarak iki kategoride değerlendirdiğini'' kaydeden Baykara, ''Türkiye Cumhuriyeti Devleti'nin Kürtçe'yi göçmen azınlık dillerle aynı kategoride değerlendirmesini kabul etmemiz mümkün değil'' diye konuştu. 
     TRT'nin kanallarından birini 24 saat yayın yapacak şekilde Kürtçe'ye ayırmasını isteyen Baykara, ''Türkiye Devleti, dış politikasında Yunanistan, Bulgaristan ve Kıbrıs'taki Türkler için nasıl bir yayın öngörmüşse, Kürtler için de aynı yayını yapmak zorundadır'' dedi. 
     
</TEXT>
</DOC>
