<DOC>
<DOCNO> 244153 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/31/son/sondun30.html </URL>
<DATE> 2004/05/31/ </DATE>
<TIME> 21.02 </TIME>
<AUTHOR>  </AUTHOR>
<HEADLINE>
BM raporu " 35 ülke, ciddi gıda sıkıntısıyla karşı karşıya" 
</HEADLINE>
<TEXT>

     BM Gıda ve Tarım Örgütü FAO , savaşlar, kötü hava koşulları ve hastalıklar nedeniyle 24'ü Afrika'da olmak üzere 35 ülkenin ciddi gıda sıkıntısıyla karşı karşıya olduğunu duyurdu. 
     FAO tarafından yayınlanan raporda, Afrika'nın güneyinde gıda yardımlarının Zimbabve, Botsvana, Namibya, Angola ve Zambiya'da meydana gelen şiddetli yağışlar nedeniyle evsiz kalanlara gittiği belirtildi. 
     Raporda, birçok batı Afrika ülkesinde çekirgelerin ekinler için ciddi tehdit oluşturduğu, çatışmaların yerlerinden ettiği 1 milyon kişiye 99.4 milyon dolarlık acil yardımda bulunulduğu kaydedildi. 
     Afrika dışındaki ülkelere de yer verilen raporda, Kuzey Kore'de önümüzdeki aylar için 123 ton ürüne acil ihtiyaç olduğu aktarıldı. 
     Raporda, Haiti'de de şiddetli yağmur ve sellerin ekinlere ve çiftlik hayvanlarına zarar verdiği, ancak zararın henüz tam olarak bilinmediği belirtildi. 
     
</TEXT>
</DOC>
