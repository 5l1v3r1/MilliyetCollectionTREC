<DOC>
<DOCNO> 247045 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/11/spor/spo02.html </URL>
<DATE> 2004/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Başkan'ın sürprizi var 
</HEADLINE>
<TEXT>


Aziz Yıldırım, önümüzdeki günlerde bugüne kadar adı basına hiç yansımayan çok kaliteli bir oyuncuyu İstanbul'a getireceklerini açıkladı. Kaleci Rüştü için de "Olabilir" yorumunu yaparak kapıyı açık bıraktı 

CÜNEYT KARAKAYA 


Panele katıldı 
FENERBAHÇE Başkanı Aziz Yıldırım, yöneticiler Mahmut Uslu, Ali Yıldırım, İlhan Ekşioğlu, futbolcular Tuncay ve kaleci Volkan ile birlikte Özel TED Koleji'nde düzenlenen bir panele katıldı. Öğrencilerin sorularını tek tek yanıtlayan ve neşeli tavırlarıyla dikkat toplayan Yıldırım, Teknik Direktör Daum ile hergün telefon görüşmesi yaptıklarını ve transferlerin devam ettiğini vurguladı. 

'Her şey olabilir' 
SÜRPRİZ bir transferin hazırlığı içinde olduklarını da söyleyen Yıldırım, şu ana kadar medyada ismi hiç yer almayan, çok iyi bir futbolcuyu yakın zamanda İstanbul'a getireceklerini müjdeledi. Aziz Yıldırım, Rüştü konusundaki bir soruya ise "Bu sene Avrupa dahil üç kulvarda yarışacağız. Volkan ve Recep dışında bir kaleci alacağız. Bu üçüncü kaleci Rüştü de olabilir, yabancı da. Henüz belli değil" yanıtını verdi. 

İmalı yanıt verdi 
YILDIRIM, "Beşiktaş ve Galatasaray başkanlarına fair - play ödülü verildi. Siz kimseyle sezon boyunca polemiğe girmediniz. Siz ne zaman bu ödülü alacaksınız" sorusu üzerine de "Herhalde başkanlığı bıraktığım zaman" ifadesini kullandı. Fenerbahçe Başkanı ayrıca yurt içindeki transfer borsasından da yakındı, "Öyle bir döneme geldik ki, yabancılar bizimkilerden daha ucuz" diye konuştu. 

Servet iddialı 

YUSUF DURSUN 

'Banko oynayacağım' 
DENİZLİSPOR'DAN büyük umutlarla transfer edilen ancak sadece 8 maçta 121 dakika forma giyen Servet, gelecek yıla umutla bakıyor. Genç yıldız, "İlk önce Fenerbahçe'de, daha sonra milli takımda banko oynayacağım. Fenerbahçe'ye gelene kadar yedek kalmamıştım. Gerçek Servet'i bu yıl görecekler" ifadelerini kullandı. 

'Ders çıkardım' 
YAŞADIKLARINDAN ders çıkardığını sözlerine ekleyen Servet şöyle konuştu "Hocamız, benden üst seviyede yararlanmak istediğini söyledi. Takım içinde her bölgeye üç dört futbolcu düşsün ki, rekabet olsun, başarı artsın. Ben ve bir çoğumuz ilk defa Şampiyonlar Ligi'nde forma giyeceğiz. Başarı için söz verdim." 

Örs 14 Haziran'da imzalıyor 
FENERBAHÇE Erkek Basketbol Takımı'nı çalıştırmak üzere anlaşmaya varılan Aydın Örs 14 Haziran Pazartesi günü sözleşme imzalayacak. Örs, geçtiğimiz günlerde Sarı - Lacivertli kulüple pazarlık masasına oturmuş ve her konuda anlaşma sağlamıştı. 

Tenis dersleri başlıyor 
SARI - LACİVERTLİ Kulübün Dalyan Tenis Kulübü ile birlikte organize ettiği tenis dersleri pazartesi günü başlayacak. Dalyan Kulübü'nün tesislerinden Fenerbahçe kongre üyeleri de yararlanabilecek. Ayrıca Fenerbahçe Spor Okulu öğrencileri tenis dersi alabilecek. 



</TEXT>
</DOC>
