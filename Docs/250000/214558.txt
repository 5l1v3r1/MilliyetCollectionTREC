<DOC>
<DOCNO> 214558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/11/son/sontur13.html </URL>
<DATE> 2004/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Kök hücre ile ayak damarı tınaklığı açılıyor... 
</HEADLINE>
<TEXT>

     Ankara Üniversitesi Tıp Fakültesi'nde, kök hücre nakli ile ayak damarları tıkalı ve diğer bilinen bütün tedaviler denenmesine rağmen hiçbir tedavi şansı bulunmayan hastalar tedavi ediliyor. 
     Ankara Üniversitesi Tıp Fakültesi Kalp ve Damar Cerrahisi Anabilim Dalı öğretim üyelerinden Prof. Dr. Neyyir Tuncay Eren, bilim dünyasının genetikte ve hücre biyolojisinde önemli ilerlemeler kaydettiğini söyledi. 
     Eren, deneysel çalışmaların, kök hücrelerden kalp veya damar hücresi elde etmenin ve çoğaltmanın mümkün olduğunu ve elde edilen bu hücrelerin kalbin ve damar sisteminin çalışmayan bölgelerine ekilerek bu bölgelerin tekrar faaliyete geçirildiğini gösterdiğini belirtti. 
     Ancak, bu konularla ilgili halledilmesi gereken etik, tıbbi ve teknik sorunlar bulunduğunu vurgulayan Eren, asıl sonuçların birkaç yıl içinde alınacağına işaret etti. 
     
     KÖK HÜCRELERLE YENİ KALP VE DAMAR SİSTEMİ 
     İnsanlarda her türlü hücreye dönüşebilme yeteneği olan kök hücrelerin konsantre edilerek kalbe ve damar sistemine ekilerek çok benzeri sonuçlar almanın da mümkün olduğunu kaydeden Eren, şunları söyledi 
     ''Kök hücrelerin bu tür kullanımında hiçbir tıbbi ve etik sorun yoktur. Deneysel çalışmalar da olumlu sonuçlar vermiştir. Bu nedenle, son birkaç yıldır üzerinde çalıştığımız bu tedaviyi artık insanlarda da uygulamaya başladık. Önce ayak damarları tıkalı ve diğer bilinen bütün tedaviler denenmesine rağmen hiçbir tedavi şansı bulunmayan hastalarda bu tedaviyi uygulamaya başladık. Şu ana kadar aldığımız sonuçlar oldukça başarılı. Ancak, bu yöntemin kesin ve çok etkili bir tedavi şekli olduğunu söylemek için daha çok erken. Bizler bilim adamıyız, kesin bilgiler ve veriler olmadan konuşmamız ve sonuçlar açıklamamız hatalı olur. Ancak, çalışmalarımız oldukça hızlı ilerliyor. Kalpte ve ayak damarlarında uyguladığımız bu tedavi yöntemleri ve bunların bilimsel sonuçları, yurtdışında da birçok merkez tarafından dikkatle izleniyor.'' Prof. Dr. Eren, ayak damarları tıkalı ve başka tedaviye yanıt vermeyen hastanın kendi kemik iliğinden alınan kök hücrelerin konsantre edilerek, belli işlemlerden geçirildikten sonra istenen bölgeye ekildiğini anlattı. Eren, daralma olan bölgeye ekilen kök hücrelerin burada damar hücresi haline dönüşerek yeni damar oluşumuna neden olduğunu kaydetti. 
     
     FAZLA ÜMİT VERMEMEK LAZIM 
     Kalpte de benzer tedavi yöntemlerine başladıklarını anlatan Eren, yakın bir zamanda bunların da bilimsel sonuçlarını alacaklarını ifade etti. 
     Prof. Dr. Neyyir Tuncay Eren, kök hücre çalışmalarıyla ilgili şu ana kadar aldıkları sonuçların iyi olduğunu ancak kesin sonuçlar ortaya çıkana kadar bu konuda fazla ümit verici şeyler söylenmemesi gerektiğini vurguladı. 
     Eren, zamanı geldiğinde alınan sonuçlar her ne olursa olsun önce bilimsel platformlarda tartışılacağını, sonra da halkın anlayabileceği bir dilde ve sansasyona meydan verilmeden açıklanacağını bildirdi. 
     
     FONLAR KESİLDİ, ARAŞTIRMALAR AKSADI 
     Prof. Dr. Eren, üniversitelerin araştırma fonlarının geçen yıl sonunda Maliye Bakanlığı tarafından Hazine'ye gelir olarak aktarılmasının, bazı araştırmaları aksattığını söyledi. 
     Eren, fonların kesilmesi nedeniyle şu anda üniversite araştırma fonu tarafından desteklenmeye karar verilmiş 5 araştırmalarının, rektörlük tarafından çok istenilmesine rağmen desteklenemediğini belirtti. Bu nedenle çalışmaların bir kısmını tamamen kendi olanaklarıyla ve dekanlığın gayretiyle yürüttüklerini anlatan Eren, ''Bu durum bizim işimizi ciddi oranda bloke etmesine rağmen, daha önce de belirttiğim gibi son derece değerli olan bu çalışmaları zor şartlarda yürütmeye çalışıyoruz'' diye konuştu. 
     
</TEXT>
</DOC>
