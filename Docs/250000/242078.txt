<DOC>
<DOCNO> 242078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/23/siyaset/siy09.html </URL>
<DATE> 2004/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
'AKP, uyarımı dinlemedi' 
</HEADLINE>
<TEXT>


HABER MERKEZİ 


Adalet Bakanı Cemil Çiçek, YÖK Yasası'nın büyük bir hata olduğunu kaydederek, "Yeni bir düzenleme yapmak lazım. Bu okullara girenlerin sadece imam veya hatip olabileceğini, ya da ilahiyat fakültelerine devam edebileceklerini açıkça söylemek gerek" dedi. Hürriyet gazetesi köşe yazarı Fatih Altaylı, dünkü yazısında, sohbet ettiği Çiçek'in, yasanın Meclis'e getiriliş biçimini ve zamanlamasını son derece yanlış bulduğunu belirtti. Altaylı, Çiçek'in, "Peki niye karşı çıkmadınız" sorusu üzerine de yasanın ilk olarak Meclis'e getirilmek istendiğinde AKP'lilere bütün sakıncalarını anlattığını, ancak ikinci kez getirilince karışmadığını söylediğini aktardı. Çiçek, "En doğrusu bu okulları kuruluş amacına uygun hale getirmek. Kimsenin imam, hatip olmak gibi derdi yok" dedi. 


</TEXT>
</DOC>
