<DOC>
<DOCNO> 204012 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/23/son/sontur19.html </URL>
<DATE> 2003/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Cezaevindeki yeğenini ziyarete gidince tutuklandı... 
</HEADLINE>
<TEXT>

     Kırıkkale'nin Sulakyurt İlçesi kapalı cezaevinde hükümlü bulunan yeğenini ziyarete gelen kişi tutuklanarak cezaevine konuldu. 
     Edinilen bilgiye göre, Ankara Altındağ nüfusuna kayıtlı 43 yaşındaki Tahsin Şencan, Sulakyurt Kapalı Cezaevi'nde hırsızlık suçundan hükümlü bulunan yeğeni Gökalp Şencan'ı ziyarete geldi. Yeğeniyle görüşebilmesi için izin almak üzere Cumhuriyet Savcılığı'na giden Şencan'ın jandarma tarafından yapılan soruşturmasında, 12,5 yıl kesinleşmiş cezası olduğu için arandığı belirlendi. 
     İstanbul Kadıköy Cumhuriyet Savcılığı'nca hakkında kesinleşmiş hapis cezası bulunduğu için aranan Tahsin Şencan, Sulakyurt Nöbetçi Cumhuriyet savcısı tarafından tutuklanarak cezaevine konuldu. 
     Tahsin Şencan'ın, İstanbul'da aralarında Sanatçı Müjdat Gezen'in de evinin bulunduğu 102 ayrı hırsızlık suçundan ceza aldığı bildirildi. 
     
</TEXT>
</DOC>
