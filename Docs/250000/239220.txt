<DOC>
<DOCNO> 239220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/guncel/gun05.html </URL>
<DATE> 2004/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Tatil için gelen yerleşip kalıyor 
</HEADLINE>
<TEXT>


Kemer, nüfus artış hızı bakımından ikinci oldu. Alanya, Marmaris, Didim, Bodrum ve Manavgat ilk 20'ye girdi 

SEÇKİN ÜREY Ankara 

Devlet Planlama Teşkilatı'nın DPT 872 ilçede yaptığı araştırma, Ege ve Akdeniz'deki tatil yörelerinin artık sadece kısa süreli dinlenmek için değil, yaşamak için de tercih edildiğini ortaya koydu. Kemer, Alanya, Marmaris, Didim, Bodrum ve Manavgat, nüfus artış hızı en yüksek 20 ilçe arasına girdi. Türkiye'nin en gelişmiş 80 ilçesi arasında 11 tatil yöresi bulunurken, 3 ilçe ilk 20'de yer aldı. 
Türkiye İktisat Kongresi sırasında kamuoyuna açıklanan "ilçelerin sosyoekonomik gelişmişlik sıralaması araştırmasında," ilçeler nüfus, şehirleşme oranı, eğitim seviyesi ve fert başına genel bütçe gelirleri gibi 32 kriter dikkate alınarak değerlendirildi. Türkiye, 6 gelişmişlik seviyesine bölündü. 
Birinci seviyeye 15 ilçe girebildi. İstanbul, Ankara ve İzmir'in büyükşehir ilçeleri otomatik olarak gelişmiş kabul edildi. Birinci seviyeye, bu üç ilin büyükşehir ilçeleri dışında Bursa, Adana, Kocaeli, Antalya, Mersin ve Kayseri'nin büyükşehir ile merkez ilçeleri girdi. 
152 ilçenin yer aldığı ikinci seviyeye Doğu Anadolu'dan 6, Güneydoğu Anadolu'dan ise 3 ilçe girebildi. Araştırmada "Az gelişmiş doğu bölgelerinde gelişme adacıkları ortaya çıktığı gözlemlenmektedir" denildi. Turizm merkezlerinin tamamının bu grupta yer aldığına dikkat çekilen araştırmada, turizm sektörünün, ilçelerin üst sıralara çıkmasında sürükleyici bir işlev gördüğü kaydedildi. 
Türkiye'nin en az gelişmiş ilçelerini temsil eden altıncı seviyede ise 119 ilçe bulundu. Altıncı seviyedeki 93 ilçe, Doğu ve Güneydoğu Anadolu yörelerinden oluştu. 

Kemer patladı 
Nüfus artış hızı bakımından 872 ilçe arasında İstanbul Büyükçekmece 1. oldu. Antalya'nın tatil cenneti Kemer ise 2. sırayı aldı. Kemer'in nüfus artış hızı binde 86.17 olarak gerçekleşti. İlk 20 ilçe arasında Alanya 6., Marmaris 8., Didim 11., Bodrum 13. ve Manavgat 20. oldu. 
İlçe bazında gelişmişlik sıralaması bakımından Kemer, Kuşadası ve Çeşme ilk 20 ilçe arasına katıldı. Kemer 16., Kuşadası 17. ve Çeşme 19. oldu. Marmaris, Bodrum, Alanya, Didim, Ayvalık, Manavgat, Foça ve Datça 872 ilçe arasında en gelişmiş ilk 80 ilçe arasında yer aldı. 



</TEXT>
</DOC>
