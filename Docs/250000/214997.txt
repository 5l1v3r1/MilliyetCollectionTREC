<DOC>
<DOCNO> 214997 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/13/son/sonspo06.html </URL>
<DATE> 2004/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Inter - Juventus erken finali nefes kesti... Inter'i Vieri yaktı... 
</HEADLINE>
<TEXT>

     San Siro'da Giuseppe Meazza Stadı'nda FC İnter-FC Juventus arasında dün gece oynanan nefes kesici maçın galibini penaltılar belirledi. 
     FC İnter'in penaltılara kalan karşılaşmada 7-6 mağlup olduğu karşılaşmada, 66. dakikada oyuna giren Emre Belözoğlu, maçta en fazla göz dolduran oyunculardan biri olmayı başardı. 
     Maçın galibi FC Juventus, İtalya Kupası finalinde SS Lazio ile karşı karşıya gelecek. 
     2-2 beraberlikle sonuçlanan ilk maçın rövanşına ev sahibi FC İnter, iyi başladı. Siyah-mavililer altıncı dakikada 1-0 öne geçtiler. Rakip alana çok iyi sızan Adriano, kaleciyi de geçerek topu ağlara yolladı. İlerleyen dakikalarda iki gol pozisyonunda Vieri ve Kily Gonzales'in şutlarının direkten dönmesi FC İnter için büyük şanssızlıktı. Siyah-beyazlılar 40. dakikada Tudor'un kaydettiği golle durumu eşitlemeyi başardılar. 
     İkinci yarının 61. dakikasında Teknik Direktör Zaccheroni, Van Der Meyde'nin yerine Emre Belözoğlu'nu oyuna aldı. 66. dakikada, Nedved'e sert bir şekilde müdahale eden Cordoba'nın kırmızı kart görmesiyle FC İnter 10 kişi kaldı. Yaklaşık iki dakika sonra ceza alanında Emre'nin Montero tarafından açıkça yere serilmesi ise penaltı olarak değerlendirilmedi. Tereddütlü bir tavır sergileyen Hakem Pellegrino'nun penaltıyı vermemesi, FC İnter saflarında protestolara neden oldu. 
     Gerilim oyuna da yansıdı. Ev sahibi FC İnter'in durumu eşitlemesi uzatma dakikalarında gerçekleşti. Stankoviç'ten gelen ortaya Emre'nin vurduğu kafa vuruşu Legrettaglie ve Chiementi'den geri döndü. Defanstan dönen topun kaleye 3 metrelik mesafeden Adriano tarafından ağlara gönderilmesiyle, Giuseppe Meazza'daki İnterli taraftarlar arasında tam bir sevinç patlaması yaşandı. 
     
     VİERİ FC İNTER'İ YAKTI 
     Maçta 15'er dakikalık uzatmalarda da gol gelmedi. Uzatmaların ikinci yarısının başında Maresca'yla çarpışan Emre, ayağındaki sakatlık nedeniyle karşılaşmayı güçlükle tamamlayabildi. 
     Penaltılara ilk başlayan taraf FC İnter oldu. Siyah-mavili oyunculardan Farinos, Adriano, Stankoviç ve Helveg, Siyah-beyazlılardan Del Piero,Maresco, Nedved ve Legrettaglie penaltıları gole çevirmeyi başardılar. 
     FC İnter'i yakan oyuncu ise ünlü golcü Vieri oldu. Vieri'nin sol köşeye gönderdiği topun geçişine Kaleci Chimenti müsaade etmedi. FC Juventus'lu Miccoli'nin kullandığı penaltının gole dönüşmesi üzerine de maçın galibi FC Juventus oldu. 
     
</TEXT>
</DOC>
