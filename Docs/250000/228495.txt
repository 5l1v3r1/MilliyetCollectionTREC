<DOC>
<DOCNO> 228495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/05/dunya/adun.html </URL>
<DATE> 2004/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Cezasını buldu 
</HEADLINE>
<TEXT>

   Madrid'deki operasyonda kendilerini havaya uçuran beş teröristten birinin, 191 kişinin öldüğü tren saldırılarının baş sorumlusu Serhan bin Abdülmecit Fahit olduğu anlaşıldı 
      DIŞ HABERLER SERVİSİ 

   
   İspanya'nın başkenti Madrid'i 11 Mart'ta kana bulayan tren saldırılarının izini süren İspanyol güvenlik güçleri tarafından önceki akşam başkentin Leganes ilçesinde bir apartmanda düzenlenen operasyon sırasında kendilerini havaya uçurarak ölen 5 kişiden birinin, saldırıların baş sorumlusu Serhan bin Abdülmecit Fahit olduğu ortaya çıktı. 
   Tren saldırılarından 23 gün sonra kurbanları gibi havaya uçan "Tunuslu" lakaplı Fahit'in geçen cuma Madrid - Sevilla hızlı tren hattında bulunan ancak patlamadan etkisiz hale getirilen bombanın da sorumlusu olduğu sanılıyor. 191 kişinin ölümüne, binin üzerinde insanın yaralanmasına neden olan 11 Mart saldırıları ardından soruşturma El Kaide bağlantılı "Fas İslami Savaşçı Grubu" üzerinde yoğunlaşmıştı. 
   
   Teröristlerden biri kadın 
   İspanya İçişleri Bakanlığı 4 katlı binaya düzenlenen operasyon sırasında ölenlerin sayısının, 5'i terörist, 1'i polis olmak üzere toplam 6 olduğunu açıkladı. Evde 10-12 kilogramlık dinamiti patlatan teröristlerden 4'ünün kimliği belirlenirken, birinin henüz belli olmadığı kaydedildi. Kimliği tespit edilemeyen teröristin kadın olduğu sanılıyor. 
   Operasyon, özel timlerin teröristlerin tespit edildiği apartmanı kuşatmasıyla başladı. 4 katlı binada baskının yapılacağı daireye gelen polislere teröristler tarafından ateş açıldı. Daha sonra da teröristler ilahiler söylemeye başladı. Özel tim şefi, içeride ilahi okunduğunu duyunca her şeyin olabileceğini düşünerek, "Yere yatın" diye bağırdı ve o sırada bomba patladı. Patlama sonucu apartmanın ön cephesi tamamen çöktü. Apartmandan 2 -3 teröristin de kaçtığı sanılıyor. Bulunan dinamitlerin fünyelere bağlı olması, hücrenin eyleme hazırlandığı şeklinde yorumlandı. 
   
   
   
</TEXT>
</DOC>
