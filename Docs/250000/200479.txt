<DOC>
<DOCNO> 200479 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/08/guncel/gun02.html </URL>
<DATE> 2003/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Çeçenistan'da öldü 
</HEADLINE>
<TEXT>

   Çeçenistan'da üç Türkle birlikte öldürüldüğü açıklanan Alman Thomas F. 19 yaşında Müslüman olmuş ve Hamza adını almış 
      GÜRSEL KÖKSAL Frankfurt 
   
   Çeçenistan'da bir süre önce üç Türkle birlikte Rus askerlerince öldürülen Alman genci Thomas F.'nin 19 yaşında Müslüman olduğu ve "Hamza" adını aldığı ortaya çıktı. Üç Türkle birlikte öldürüldüğü açıklanan Thomas F.'nin El Kaide'yle bağlantılı olduğu sanılıyor. 
   Son olarak Stuttgart yakınlarındaki Ulm kentinde yaşayan Thomas F.'yi 25 tanıyanlar, onu sevgilisi olmayan ve çok az arkadaşı olan, sessiz bir tip olarak hatırlıyor. 
   Otomobil tamirciliği dalında meslek eğitimi alan gencin geçmişini araştıran gazeteciler, Blaubeuren kasabasında doğduğunu, ilk ve ortaokulu Tuttlingen kasabasında okuduğunu, 14 yaşından itibaren Türklerle ve radikal İslamcılarla yakın arkadaşlıklar kurduğunu ve İslam dinine hayran olduğunu ortaya çıkardı. 19 yaşında Müslüman olan Thomas F., sünnet olup Hz. Muhammed'in "Allah'ın kılıcı" olarak isimlendirilen ve Uhud Savaşı'nda şehit olan amcası Hz. Hamza'nın Arslan ismini almış. Ulm kentinde "İslam Enformasyon Merkezi" kuran Hamza, ailesiyle bağlarını koparmış. 
   
   Gönüllü cihat savaşçısı 
   Gazetecilerle görüşen annesi, Thomas'ı en son 2001'de gördüğünü, daha sonra Türkiye'ye giden oğlundan bir daha haber alamadıklarını açıkladı. Alman istihbarat birimlerine göre Çeçenistan'da öldürülen Alman genci, Rusya'ya karşı savaşa gönüllü "Cihat savaşçısı" olarak katıldı ve El - Kaide'yle bağlı örgütlerle ilişki içindeydi. Rus yetkililer de Çeçenistan'da savaşan "yabancı"ların sayısının 300 - 400 civarında olduğunu tahmin ediyor. 
   
   
   
</TEXT>
</DOC>
