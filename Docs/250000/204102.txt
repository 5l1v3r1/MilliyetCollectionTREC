<DOC>
<DOCNO> 204102 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/24/yazar/cemal.html </URL>
<DATE> 2003/12/24/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Denktaş'a niye mi inanmıyorum 
</HEADLINE>
<TEXT>

   
   Yakın siyasal tarihimizin altüst oluş yıllarıydı 1970'ler. Şiddet ve terörün acımasız sarmalında sürükleniyorduk. 
   Siyaset acizdi. 
   Çaresizdi. 
   Sağla sol uzlaşamıyor, çözüm üretemiyordu. Türkiye göstere göstere 12 Eylül askeri yönetimine doğru yol alırken, AP ve CHP liderleri Demirel'le Ecevit'e bazen çağrılar yapılırdı 
   Büyük koalisyon kurun 
   Çözüm bu olabilirdi. 
   Ama Demirel ve Ecevit koalisyon istemiyorlardı. Bununla birlikte kamuoyu baskısı nedeniyle zaman zaman dostlar alışverişte görsün buluşması yaparlardı. Hiç olmazsa bir diyalog kapısı açılıyormuş havası basarlardı. 
   Ama değişen bir şey olmazdı. 
   Daha aradan yirmi dört saat bile geçmeden basının karşısına çıkar, birbirlerine demediklerini bırakmazlardı. Komünistlik, faşistlik suçlamalarıyla birbirlerinin yüzüne baktırmayacak ağır laflar kaplardı ortalığı. Birbirlerine düşman muamelesi yaparlardı. 
   Böylece sağla sol arasında uzlaşmaydı, büyük koalisyondu, demokrasi için işbirliğiydi vesaire bütün bunlar kağıt üstünde kalır, bu açılardan Demirel'le Ecevit'in inandırıcılığı sıfırlanırdı. 
   Türk siyasetini yakın geçmişte sık sık çıkmaza sokan bir tarzdı bu. Ya da soğuk savaş yıllarına ait siyaset üslubuydu. Uzlaşma kültüründen yoksun kötü bir alışkanlıktı. Her şeyi siyah beyaz gören, dost düşman diye ayıran siyaset yapma biçimi Türk demokrasisini geliştirmedi, birçok kez askeri darbelerle duvara toslattı. 
   Niye mi yazıyorum bunları 
   Rauf Denktaş yüzünden... 
   KKTC Cumhurbaşkanı dünyaya hala bu soğuk savaş gözlükleri ile bakıyor çünkü. Geçen gün televizyondaki açıklamalarını dinlerken bir kez daha içim daraldı. 
   Tarihin bu kadar esiri olmuş, tarihten sadece husumet, düşmanlık çıkaran bir lider, nasıl olur da barış yapabilir diye bir defa daha düşündüm. 
   Yapamaz. 
   Yarın bir devlet çatısı altında yaşayacağı Rumları bu kadar şeytanlaştıran, kamuoyu önünde bu kadar yerin dibine batıran bir liderle çözümün de, barışın da yolu açılamaz. 
   Türkiye bu üsluptan çok çekti. 
   Kıbrıs Türklüğüyle birlikte şimdi Türkiye yine bir kez daha mı çekecek 
   Buna isyan ediyorum. 
   Kıbrıs Türkünün geçmişte hiç kuşkusuz yaşamış olduğu büyük acılar var. Zulüm ve baskı gördü. İkinci sınıflığa, azınlığa mahkum edilmek istendi. Bunları yapanlar da Rumlardı, Rum yönetimleriydi. Kıbrıs tarihinin bu kepaze sayfalarını bilmeyen yok. 
   Ama sadece tarihin bu sayfalarında zıplarsanız, tarihe kardeşliğin değil düşmanlığın, uzlaşmanın değil kavganın diliyle yaklaşırsanız, inandırıcılığınızı kaybedersiniz. Kimse sizin çözüm istediğinize, barış istediğinize inanmaz. 
   Yarın aynı masaya oturup yüz yüze görüşeceğiniz insanları bugün yerin dibine batırırsanız, onlara her türlü hakareti yaparsanız, kimseyi çözüm yanlısı olduğunuza inandıramazsınız. 
   Artık ben de inanmıyorum. 
   Geçmişinize saygım var. 
   Ama Sayın Denktaş siz geçmişte kaldınız. Geçmişin esiri oldunuz. Geçmişten elbette ders çıkartılır. Ama bu dersler sadece düşmanlık ve husumet olamaz. 
   Siz yalnızca bunu yapıyorsunuz. 
   Bu nedenle de ben sizin barış yapabileceğinize artık inanmıyorum. 
   
      
   
   
</TEXT>
</DOC>
