<DOC>
<DOCNO> 211801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/29/dunya/dun01.html </URL>
<DATE> 2004/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Annan Çözüm için iki ayınız var 
</HEADLINE>
<TEXT>

      DIŞ HABERLER SERVİSİ 

   
   BM Genel Sekreteri Kofi Annan, Kıbrıs takvimini öne çekerek, anlaşmaya mart sonuna kadar ulaşılması gerektiğini belirtti. Brüksel'de AB Komisyonu üyeleri ile görüşmesinden sonra Komisyon Başkanı Romano Prodi ile ortak basın toplantısı düzenleyen Annan, bu sayede eşzamanlı olarak nisan ayında referanduma gidilip 1 Mayıs tarihinden önce sonuca ulaşılacağını söyledi. 
   Annan basın toplantısında, "Davos'ta, Başbakan Erdoğan ile çok cesaretlendirici bir görüşme yaptım. Erdoğan, bana ülkesinin müzakerelere hazır olduğunu belirtti. Bu iyi bir karar. Bana bazı öneriler getirdi, bunları ciddi bir şekilde inceliyorum" dedi. 
   Annan, Rum Kesimi lideri Tassos Papadopulos, Yunan yöneticiler, KKTC Cumhurbaşkanı Rauf Denktaş ve Kıbrıs Türk tarafı ile görüştükten sonra müzakerelere tekrar başlama zamanı gelip gelmediğini kararlaştıracağını söyledi. Annan şöyle devam etti "Herkes, bu sürecin 1 Mayıs'a kadar tamamlanması gerektiğini anlamalıdır. Eğer bu soruna 1 Mayıs'tan önce çözüm bulunması gerçekten isteniyorsa fazla zaman kalmadı. Öngörülen takvim çerçevesinde, müzakere ve plan değişiklikleri için zaman gerekecek. Bazı alanlarda uzlaşma olmazsa ben çözüm bulma sorumluluğunu üstlenmeyi deneyeceğim. Mart sonunda bir uzlaşma ideal olur, iki tarafta da aynı anda referandum düzenlenerek 1 Mayıs tarihine ulaşılabilir." 
   
   
   
</TEXT>
</DOC>
