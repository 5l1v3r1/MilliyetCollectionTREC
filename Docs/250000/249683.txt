<DOC>
<DOCNO> 249683 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/21/son/sonsiy23.html </URL>
<DATE> 2004/06/21/ </DATE>
<TIME> 20.02 </TIME>
<AUTHOR>  </AUTHOR>
<HEADLINE>
IKYB Lideri Talabani Ankara'ya geldi... 
</HEADLINE>
<TEXT>

     Irak Kürdistan Yurtseverler Birliği IKYB lideri Celal Talabani, ''Türkiye'ye karşı düzenlenen herhangi bir silahlı eylemin Kürt halkına bir çeşit ihanet etmek olduğunu düşündüklerini'' söyledi. 
     Terörist örgüt PKK KONGRA-GEL'in Türk hedeflere yönelik saldırılarının hatırlatılması ve kendisinin bu örgütü terörist bir örgüt olarak görüp görmediğinin sorulması üzerine, Talabani şunları söyledi 
     ''Bizce, Türkiye'ye karşı girişilen herhangi bir silahlı eylem Kürt halkına bir çeşit ihanet etmektir. Bu, Kürtlerin çıkarlarına, demokrasiye ve Türkiye'nin AB sürecine da aykırıdır. Bölgede Türk hükümetine karşı düzenlenen tüm eylemleri açık ve net olarak kınıyoruz.'' Talabani, Amerikan basınında çıkan, ''İsrail'in Irak'ın kuzeyinde Kürt komando birimlerini eğittiğine ve bunun İran'a karşı kullanılacağına'' ilişkin haberlerin sorulması üzerine, bunların doğru olmadığını söyledi. 
     ''Bunu söyleyenleri, gelip kendi gözleriyle görmeye davet ediyorum. Bu haberler kurmacadır'' diye konuşan Talabani, İran ile ilişkilerinin çok iyi olduğunu savundu. 
     Talabani, eski DEP milletvekillerinin serbest bırakılmasına ilişkin bir soru üzerine de, bunun ileriye doğru atılmış iyi bir adım olduğunu ifade etti. 
     IKYB lideri Talabani, ''Leyla Zana ve arkadaşlarının barış çağrısı yaparak önemli bir rol oynayacaklarını, terörizm ve şiddetin her türlüsüne karşı olacaklarını umduğunu'' belirtti. 
     Talabani, ziyaretinin amacıyla ilgili bir soruya, ''Buradaki kardeşlerimizle ilişkilerimizi geliştirmek, demokratik Irak ve demokratik Türkiye arasındaki ilişkilerdeki anlayışı güçlendirmeye çalışmak'' karşılığını verdi. 
     Türkiye'deki temaslarında Irak'ta federasyon konusunu da ele alacaklarını, ancak bu konuda somut bir mesaj getirmediğini kaydeden Talabani, başka bir soru üzerine, Türkiye'nin Irak'a karşı çok dostça bir politika yürüttüğünü belirterek, bundan dolayı çok memnun olduklarını söyledi. 
     IKYB liderini Esenboğa Havaalanı'nda IKYB'nin Ankara Temsilcisi Behruz Galali'nin yanı sıra Irak Türkmen Cephesi'nin Ankara Temsilcisi Ahmet Muratlı karşıladı. 
     
</TEXT>
</DOC>
