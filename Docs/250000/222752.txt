<DOC>
<DOCNO> 222752 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/16/son/sondun61.html </URL>
<DATE> 2004/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Guantanamo tutsakları Bize hayvandan kötü davranılıyordu 
</HEADLINE>
<TEXT>

     ABD'nin Küba'daki Guantanamo üssünden dün serbest bırakılan bazı Afgan tutsaklar, ''haksız yere gözaltına alındıklarını, kendilerine bir hayvandan daha kötü muamele edildiğini'' söylediler. 
     Afganistan'ın güneyindeki Halmand bölgesinden gelen, adının Muhammed olduğunu söyleyen 27 yaşındaki eski tutsak, Guantanamo'da kültüre ve dine saygı gösterilmediğini belirterek, ''Hayvanlara bile bizden daha iyi muamele ediliyordur. Emirleri yerine getirmediğimizde, bizi dövüyorlardı'' diye konuştu. 
     
     PSİKOLOJİK VE FİZİKSEL İŞKENCE 
     Gözaltındakilere psikolojik ve fiziksel işkence yapıldığını belirten Muhammed, ''Öyle kötü davranıyorlardı ki, anlatmak için kelime bulamıyorum. Psikolojik işkence, fiziksel olandan daha kötüydü'' dedi. 
     Muhammed, Guantanamo'da 7 masum arkadaşını bıraktığını, onlar olmadan geri döndüğü için mutlu olamadığını söyledi. 
     Eski Afgan tutsaklardan Lall Gul de, ''Suçumuzun ne olduğunu bilmiyoruz, bizi yakaladılar ve Guantanamo hapishanesine götürdüler'' dedi. 
     Guantanamo'daki tutsaklar arasında bulunan 23 Afgan ve 3 Pakistanlı serbest bırakılmıştı. 
     Çoğu Afganistan'da yakalanan ve haklarında mahkeme kararı bulunmayan 600'den fazla kişi Guantanamo'daki hapishanede tutuluyor. 
     
</TEXT>
</DOC>
