<DOC>
<DOCNO> 212759 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/02/son/sontur18.html </URL>
<DATE> 2004/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Beyoğlu'nda çöken binada ölenlerden 5'i toprağa verildi.. 
</HEADLINE>
<TEXT>

     İstanbul'un Beyoğlu İlçesi'nde önceki gün 2 binanın çökmesi sonucu ölen 6 kişiden 5'inin cenazesi, memleketleri Adıyaman'da toprağa verildi. 
     Alınan bilgiye göre, Çukur Mahallesi Kadın Çıkmazı Sokak'ta önceki gün akşam saatlerinde çöken 2 binanın enkazı altında kalarak ölen ve Taksim Eğitim ve Araştırma Hastanesi'nde yapılan otopsinin ardından Adıyaman'dan gelen ailelerine teslim edilen cenazeler, karayoluyla memleketlerine getirildi. 
     Kent merkezi girişinde kalabalık bir araç konvoyu tarafından karşılanan Mehmet Sait Gürbüz, Seyfettin Korkut, Ahmet İdacı, Orhan Ödemiş ve Gaffari Kaya'nın cenazeleri, yakınları tarafından doğum yerleri olan kent merkezine 20 kilometre uzaklığındaki Sarıharman Köyü'ne götürüldü. 
     Köy merkezinde aileler cenazeleri alarak evlerinin bahçelerine alıp götürürken, feryat eden ve evlatlarına son bir kez bakmak isteyen anneler, cenazelere sarılarak ağladılar. 
     Daha sonra talihsiz 5 gencin cenazesi, ilköğretim okulun bahçesine getirildi ve toplu olarak cenaze namazları kılındı. 
     Cenazeler ellerde taşındıktan sonra, 4 kilometre uzaklıkta bulunan Çıplak Baba ziyaretindeki köy mezarlığında toprağa verildi. Cenaze törenlerine, Sarıharman Köyü sakinlerinin yanı sıra çevre il ve ilçelerin köylerinden gelen vatandaşların da katıldığı öğrenildi. 
     
     ''UCUZ İŞÇİLİK YAPIYORLARDI'' 
     Köyde yas ilan ettiklerini belirten Muhtar Abuzer Karaman, 2 binanın enkazı altında kalarak yaşamlarını yitiren 5 gencin, geçen Ramazan Bayramı'nda çalışmak amacıyla İstanbul'a gittiklerini söyledi. Karaman, ''Geçen Ramazan Bayramı'nda çalışmak için köyden uğurladık. Bu yıl Kurban Bayramı'nda ise toprağa veriyoruz. Ne büyük bir acı yaşıyoruz'' diye konuştu. 
     Karaman, son yıllarda köyde geçimi sağlayacak tütün yetiştirilememesi nedeniyle, iş umuduyla İstanbul'a giden 5 gencin bekar evi tutarak ya da daha önceden gelen yakınlarının yanında kalarak, konfeksiyon ve lokantalarda ucuz işçi olarak çalıştıklarını söyledi. 
     İstanbul'un Beyoğlu İlçesi'nde önceki akşam saatlerinde 2 binanın çökmesi sonucu enkaz altında kalan Nimet Sert 74 , Mehmet Sait Gürbüz, Seyfettin Korkut 18 , Ahmet İdacı 21 , Orhan Ödemiş 22 ve Gaffari Kaya 22 ölmüştü. 
     
</TEXT>
</DOC>
