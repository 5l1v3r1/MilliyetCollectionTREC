<DOC>
<DOCNO> 247102 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/11/son/sondun39.html </URL>
<DATE> 2004/06/11/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Denktaş KKTC'nin İKÖ'ye tam üyelik zamanı geldi 
</HEADLINE>
<TEXT>

     KKTC Cumhurbaşkanı Rauf Denktaş, İslam ülkelerine çağrıda bulunarak, İslam Konferansı Örgütü'nde İKÖ gözlemci statüsünde olan Kuzey Kıbrıs Türk Cumhuriyeti'nin bu sıfatla tam üye yapılmasının zamanının geldiğini söyledi. 
     Denktaş, makamında gazetecilere yaptığı açıklamada, ''Kıbrıslı Türklerin, egemen devlet arayışından geri çekilmediğini'' ifade ederek, ''Çünkü Kuzey Kıbrıs Türk Cumhuriyeti, egemen devletleridir'' dedi. 
     Denktaş, KKTC'nin İKÖ'deki statüsüyle ilgili olarak şunları söyledi 
     ''İslam Konferansı'nda bugüne kadar adımız, 'Kıbrıs İslam Cemaati' olarak tanımlanmıştır. Ama bu, Kuzey Kıbrıs Türk Cumhuriyeti'nin varlığını ve adını, halkımızın egemenliğini etkileyen bir tanım olmamıştır. O örgüt adına ve kendi düşünceleri nedeniyle yapmış oldukları bir şey olarak kalmıştır. 
     Biz, bunun değişmesini, Kuzey Kıbrıs Türk Cumhuriyeti adının kabul edilmesini, Kıbrıs Türklerinin tam üye yapılmasını, gözlemciliğin artık arkada kalmış olması gerektiğini savunduk. Cidde'de yapılan teknik toplantıda, gazetelerde de görüldüğü gibi, 'Kıbrıs İslam Topluluğu' adı yerine, 'Kıbrıs Türk Devleti' adını benimseyebilecekleri duyurulmuştur. İstanbul'da bu ya kabul edilir ya daha iyisi kabul edilir. Müslüman kardeşlerimizden tabiatıyla daha iyisini, yani Kuzey Kıbrıs Türk Cumhuriyeti'nin adını kabul etmelerini ve Kuzey Kıbrıs Türk Cumhuriyeti'ni tam üye yapmalarını beklemek hakkımızdır. Bize yapılan tanımamak, adımızı bile kullanmamak büyük bir haksızlıktır.'' Kıbrıs'ta yapılan referandumların, Kıbrıs'ta iki ayrı halkın, iki ayrı self determinasyon hakkı olduğunu, halklardan birinin diğerini temsil edemeyeceğini vurguladığını kaydeden Denktaş, şöyle konuştu 
     ''Bütün bunlar ışığında İslam ülkelerindeki kardeşlerimizden bu gerçeklere de bakarak, 'Kıbrıs İslam Toplumu' adını bir tarafa bırakmalarını istedik, istemeye devam ediyoruz. Ama nasıl ki bize 'Kıbrıs İslam Topluluğu' derken o örgüt, Kuzey Kıbrıs Türk Cumhuriyeti vardı ve egemen halkımızın cumhuriyeti olarak yaşamıştır, İslam örgütündeki isim öyledir diye, biz burada isim değiştirmedik, yeni anayasa yapmadık, böyle bir saflık içerisinde olmadık. Dolayısıyla şimdi adımızı 'Kıbrıs Türk Devleti'ne yüceltmek suretiyle Kuzey Kıbrıs Türk Cumhuriyeti'nin varlığı ortadan kalkmış olmaz.'' 
     
     ANAYASA KONUSU 
     Denktaş, Annan planında yer alan ''Kıbrıs Türk Devleti'' anayasasının derhal kabul edilmesiyle ilgili görüşlere, ''Bu, tamamen yanlış bir yaklaşımdır. Böyle bir anayasa yoktur'' diye karşılık verdi. 
     Denktaş, özetle şöyle konuştu 
     ''BM Genel Sekreteri Kofi Annan'ın planına eklenen anayasa, hiçbir şekilde Kuzey Kıbrıs Türk Cumhuriyeti Meclisi'nin kabul edebileceği bir anayasa değildir ve resmi olarak bizim tarafımızdan Annan'ın Kıbrıs Özel Temsilcisi Alvaro De Soto'ya verilmiş bir anayasa da değildir. Egemenliğimizi, devletimizi ortadan kaldıran bir yaklaşımı biz anayasa olarak De Soto'ya vermiş değiliz. Verenler olmuşsa bizden gizli verilmiştir. Ama bize söylenen, gazetede yapılmış olan bir yayından alınmıştır ve aceleyle bazı arkadaşlar da son anda bazı tadilatlar yapmak suretiyle İsviçre'deki toplantıda puan kazanmaya çalışmıştır. Benim söyleyebileceğim budur. 
     Dolayısıyla böyle lüzumsuz argümanlarla gündem değiştirmeye çalışmak abestir. Bizim davamız gayet açıktır, Kuzey Kıbrıs Türk Cumhuriyeti'nin varlığına dayanır, halkımızın egemenliğine dayanır.'' 
     
     ''PAKET ORTADAN KALKMIŞTIR'' 
     Referandumda, taraflardan biri ''hayır'' dediğine göre Annan planının ortadan kalktığını kaydeden Denktaş, ''Bu paket ortadan kalkmıştır, hükümsüzdür. Bunun bilinci içerisinde olmamız lazım. Boşuna 'öyle miydi böyle miydi, var mıydı yok muydu, oldu muydu olacak mıydı' diye vakit kaybedeceğimize bize vaat edilenlerin elde edilmesi için uğraşalım'' dedi. 
     Referandumdan önce vaat edilenlerin elde edilmesi konusunda Başbakan Mehmet Ali Talat'ın ''zorluklar bulunduğunu'' söylediğine işaret eden Denktaş, şöyle devam etti 
     ''Bugün Sayın Başbakan, bu konularda 'büyük zorluklar olduğunu' açıklıyor, Avrupa'da yapmış olduğu temaslar neticesinde bu bilgiyi veriyor halkına. Peki referandumdan evvel kendisine ve hepimize bu vaatlerde bulunanlar, bu zorlukların olduğunu bilmiyorlar mıydı Niye bir intiba yarattılar ki 'evet' dediğimiz takdirde derhal yollar açılacak, derhal izolasyon kalkacak, derhal ambargolar kalkacak, derhal Ercan çalışmaya başlayacak Bu yalanları niye söylediler Bu zorlukların var olduğunu zamanında niye söylemediler '' 
     
     DE SOTO VE ANNAN'A TEPKİ 
     Açıklamasında, Alvaro De Soto'nun, Birleşmiş Milletler Güvenlik Konseyi üyelerini bilgilendirdiği konuşmasına da işaret eden Cumhurbaşkanı Denktaş, De Soto'ya konuşmasında kullandığı ifadelerden dolayı tepki gösterdi. 
     BM Genel Sekreteri Annan'a da raporunun içeriğiyle ilgili eleştirilerde bulunan Denktaş, şunları söyledi 
     ''De Soto, Güvenlik Konseyi üyelerine şunu söylemiştir, 'Türkler, en bariz bir şekilde birleşmeden yana oldukları işaretini vermişlerdir. Bu sadece Kıbrıs meselesinin halli için bir iyi niyet gösterisi değildir, Kıbrıslı Türkler egemen bir devlet arayışından geri çekilmişlerdir. Bu son 20 yıldır takip ettikleri gidişattan temel bir geri dönüştür. Genel Sekreter, bu nedenle Güvenlik Konseyi'nden Kıbrıslı Türklerle Türkiye'yi bu hedefe bağlı kalmaları yönünde cesaretlendirmesini istemiştir.' De Soto'nun, ABD Dışişleri Bakanlığı Kıbrıs Özel Koordinatörü Thomas Weston'un, Genel Sekreter'in böyle bir yorum yapma hakları yoktur. Kıbrıs Türkleri, referandumda devletleri var mı yok mu diye oy kullanmış değildirler. 'Evet dediğiniz takdirde Kuzey Kıbrıs Türk Cumhuriyeti tanınacaktır, yüceltilecektir' vaatleriyle, sözleriyle sandığa götürülmüşlerdir.'' Böyle bir yorum yapmanın ''kimsenin haddine düşmediğini'' kaydeden Denktaş, ''Kıbrıslı Türkler, egemen devlet arayışından geri çekilmiş değildirler, çünkü Kuzey Kıbrıs Türk Cumhuriyeti, egemen devletleridir ve bu devleti ne acılarla kurduklarının bilinci içerisindedirler'' diye konuştu. 
     
</TEXT>
</DOC>
