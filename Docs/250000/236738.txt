<DOC>
<DOCNO> 236738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/02/son/sontur22.html </URL>
<DATE> 2004/05/02/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
En güvenli köy... Köylüler, askeri bölgedeki evlerine özel izinle giriyor 
</HEADLINE>
<TEXT>

     Zonguldak'ın Ereğli İlçesi'nde Karadeniz Bölge Komutanlığı sınırları içindeki Çeştepe Köyü'nde yaşayanlar, nizamiyeden özel kimlik kartları ile giriş yaparak evlerine gidebiliyorlar. 
     1948 yılında Karadeniz Bölge Komutanlığı'nın ilçeye konuşlandırılmasıyla askeri sınırlar içerisinde kalan Çeştepe Köyü'nde ikamet eden 50 kişi, her yıl yenilenen kartlarıyla nizamiyeden giriş yapıyorlar. Köylüler, kendilerine gelecek misafirlerin isimlerini ise önceden nizamiyedeki yetkililere bildiriyorlar. 
     Köylülerden 50 yaşındaki İbrahim Andiç, köylerinde askeri komutanlığın kurulmasıyla birlikte herhangi bir asayiş olayının yaşanmadığını, vatandaşların evlerinin kapısından anahtarlarını almaya bile gerek duymadıklarını söyledi. 
     Askerlerin kendilerine her konuda yardımcı olduklarını, acil hastaneye kaldırılması gereken hastalarına araç temin ettiklerini belirten Andiç, ''Arsalarımızda askeriyeden izin almadan inşaat yapamıyoruz. Misafirimiz gelmeden önce de askeri yetkililere isimlerini bildirmek durumundayız. Bütün bunlar güvenlik gerekçesiyle yapılıyor. Türkiye'nin en güvenli insanları bizleriz'' dedi. 
     
     KÖYLÜLER DURUMLARINDAN MEMNUN... 

     Köylülerden Sezgin Yüksel de özellikle il dışına iş gerekçesiyle gittiklerinde ailelerinin güvende olduğundan şüphe duymadıklarını belirtti. 
     Yüksel ayrıca, askeri kurallara çok alıştıklarını ve yaşam biçimlerini bu doğrultuda disipline ettiklerini ifade ederek, durumlarından memnun olduklarını kaydetti. 
     Karadeniz Bölge Komutanlığı yetkilileri de köylülerin sorunlarıyla yakından ilgilendiklerini ve muhtarla birebir görüşerek sıkıntıların giderilmesi yönünde görüş alışverişinde bulunduklarını dile getirdiler. 
     
</TEXT>
</DOC>
