<DOC>
<DOCNO> 243388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/27/son/sonyas07.html </URL>
<DATE> 2004/05/27/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Clooney, Ortadoğu'da terör filmi yapıyor... 
</HEADLINE>
<TEXT>

     Ünlü aktör George Clooney, Ortadoğu'daki terör ve petrolle bozulan güç dengelerini beyazperdeye getiriyor. Clooney, bir CIA ajanını canlandıracağı ''Syriana'' adlı filmin yapımcılığını da üstlenecek. 
     Internetteki ''hollywoodreporter'' ve ''variety'' sitelerinin haberine göre, gerilim türündeki ''Syriana'', Warner Brothers film şirketince çekilecek. 
     Yazar ve yönetmen Stephen Gaghan'ın projesinde Clooney ve yönetmen Steven Soderbergh'in ortak şirketi ''Section Eight'' de yapımcılar arasında yer alacak. 
     Prodüksiyona Clooney ve Soderbergh'in birlikte çalıştığı ''Ocean's Twelve'' adlı filmin çekimlerinin ardından gelecek yıl ilkbaharda başlanacak. Çekimler, Kuzey Afrika, Ortadoğu, Avrupa ve Amerika'daki değişik mekanlarda gerçekleştirilecek. 
     ''Syriana'' filminin ilginç yönlerinden biri, CIA ajanı Robert Baer'in ''See No Evil The True Story of a Foot Soldier in the CIA's War on Terrorism'' adlı otobiyografisinden sinemaya aktarılması. 
     Clooney'nin canlandıracağı karakter de CIA için bu bölgede 20 yılı aşkın süre çalışan Baer baz alınarak beyazperdeye taşınacak. 
     Gaghan'ın daha önce yönettiği ''Trafik'' filmindeki gibi öyküleri değişik yönlerden birleştirerek dış politika, petrol endüstrisi ve terörizmi bir potada eriteceği ifade edildi. 
     Filmde, ünlü aktör Clooney'ye eşlik edecek isim ise ''Oceans Eleven'' ve ''Oceans Twelve'' filmlerindeki rol arkadaşı Matt Damon. Damon'ın bir şeyhle anlaşmaya vararak petrol tekelini eline alan bir dağıtımcıyı canlandıracağı filmde eşini ise Amanda Peet canlandıracak. 
     Clooney ve Damon, şu günlerde ''Oceans Twelve'' filminde çalışırken, Matt Damon'ın ''Brothers Grimm'', ''The Bourne Supremacy'' adlı yapımları da izleyiciyle buluşacak. Amanda Peet'in rol aldığı ''Something's Gotta Give'' adlı yapım da yakında vizyona girecek. 
     
</TEXT>
</DOC>
