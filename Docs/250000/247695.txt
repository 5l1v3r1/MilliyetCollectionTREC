<DOC>
<DOCNO> 247695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/14/son/sondun05.html </URL>
<DATE> 2004/06/14/ </DATE>
<TIME> 07.30 </TIME>
<AUTHOR>  </AUTHOR>
<HEADLINE>
Bağdat'ta şiddetli patlama 13 ölü, onlarca yaralı var... 
</HEADLINE>
<TEXT>

     Irak'ın başkenti Bağdat'ın işlek bir noktasında meydana gelen patlamada 13 kişi yaşamını yitirdi. Irak Başbakanı İyad Allavi, bugün Bağdat'ta bomba yüklü araçla düzenlenen saldırıda ölenler arasında 5 yabancının bulunduğunu açıkladı. Bir araca yerleştirilen bombanın, koalisyon karargahı yakınlarındaki Tahrir Meydanı adlı işlek bölgede patlaması sonucu bir bina ağır hasar gördü. 
     Görgü tanıkları, aracın, koalisyon güçlerine ait kamyon ve ciplerden oluşan bir konvoyun geçişi sırasında patladığını belirtiyor. 
     Allavi, saldırıda elektrik sektöründe çalışan 5 yabancının öldüğünü, 3 yabancının da ağır yaralandığını söyledi, ancak bu kişilerin milliyetleri hakkında bilgi vermedi. Irak İçişleri Bakanlığı'ndan Albay Adnan Abdülrahman ise ölenlerin Fransız olduğunu belirtti. 
     Bu arada, hastane yetkilileri saldırıda 8 kişinin daha öldüğünü ve onlarca kişinin yaralandığını aktardılar. 
     Irak polisi, patlamaya bomba yüklü bir aracın neden olduğunu ve koalisyon yönetimine ait 3 aracın isabet aldığını söyledi. 
     Görgü tanıkları, patlamanın ardından, Fırat Nehri'nin doğu kıyısından kalın bir duman bulutunun yükseldiğini belirtiyor. 
     Patlamının gerçekleştiği bölge, kordonla çevrelenirken, çevrede toplanan halkın Amerika karşıtı sloganlar attığı bildiriliyor. 
     Dün de, şehirdeki Amerikan üssü önünde bekleyen 7 Iraklı, araba içine yerleştirdiği bombayı patlatan bir intihar saldırganı tarafından öldürülmüştü. 
     Saldırının, bir polis birliğinin asker tesisin önünden geçtiği sırada ters yönden gelen bir aracı farkederek durdurması ardından meydana geldiği bildiriliyor. 
     
     ÖLENLER 'GENERAL ELECTRIC' ÇALIŞANI 

     Irak'ın başkenti Bağdat'ta bugün bomba yüklü araçla düzenlenen saldırıda ölen 5 yabancının, Amerikan General Electric firması çalışanı olduğu açıklandı. 
     General Electric şirket sözcüsü Gary Sheffer, ölenlerden 3'ünün şirkete ait Granite Services çalışanları, 2 kişininse sözleşmeli güvenlik görevlisi olduğunu söyledi. 
     Şirketin çalışanlar için olağanüstü güvenlik tedbirleri aldığını anlatan Sheffer, Irak'taki faaliyetlerini sürdüreceklerini, personellerini korumak için koalisyon yönetimi ve Iraklı yetkililerle çalışmaya devam edeceklerini kaydetti. 
     Bağdat'ın işlek caddelerinden birinde Tahrir meydanı yakınlarında yabancıların olduğu konvoy ilerlerken bomba yüklü bir araç infilak etmiş ve olayda 5'i yabancı 13 kişi ölmüş, onlarca kişi yaralanmıştı. Patlamanın şiddetiyle 8 araç tahrip olmuş, yakınlardaki binalarda hasar meydana gelmişti. 
     Olay yerine toplanan kalabalık ABD aleyhine sloganlar atıp tepki göstermiş, kısa süreli bir arbede yaşanmıştı. 
     Bu arada, Amerikan ordusundan yapılan açıklamada, ölen yabancıların ikisinin İngiliz, birinin Fransız, birinin Amerikalı olduğu doğrulanırken, beşinci kurbanın milliyeti hakkında bilgi verilmedi. AFP, beşinci kişinin Filipinli olduğunu duyurmuştu. 
     
</TEXT>
</DOC>
