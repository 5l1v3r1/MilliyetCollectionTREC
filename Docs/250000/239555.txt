<DOC>
<DOCNO> 239555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/13/guncel/agun.html </URL>
<DATE> 2004/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Çakıcı başvurusunu Milliyet ele geçirdi... 
</HEADLINE>
<TEXT>


Sahte pasaportla yurtdışına kaçan Alaattin Çakıcı'nın BJK antetli vize talep başvurusundaki imzalar birbirine benzemiyor 

İSTANBUL Milliyet 

Sahte pasaportla yurtdışına kaçan Alaattin Çakıcı'nın kullandığı Beşiktaş Jimnastik Kulübü BJK antetli vize talep başvurusunu Milliyet ele geçirdi. Alaattin Çakıcı ve yeğen Barış Çakıcı için yapılan vize başvurularındaki imzaların birbirine benzememesi dikkat çekti. 
Hakkında arama kararı çıktıktan sonra Çakıcı, İbrahim Arı adına düzenlenmiş pasaportla Rodos'a kaçmıştı. Çakıcı, İtalyan Başkonsolosluğu'ndan vizeyi BJK antetli k ğıtta, Başkan Serdar Bilgili'nin imzası bulunan referans yazısıyla almıştı. Bilgili böyle bir olaydan haberi olmadığını açıklarken, imzanın sahte olabileceği gündeme gelmişti. 
İtalyan Başkonsolosluğu'na hitaben 15 Nisan 2004'te yazılan yazıda İbrahim Arı'nın Alaattin Çakıcı'nın kullandığı pasaport Beşiktaş yöneticisi olduğu vurgulanıyor. Bilgili'nin imzasını taşıyan yazıda şöyle deniliyor "Kulübümüz yöneticisi İbrahim Arı, ülkenize ziyarette bulunacaktır. Bu ziyaretin tüm masraf ve sorumlulukları kulübümüze ait olup ayrıca kendisinin vize bitiminden önce Türkiye'ye döneceği ve hastalık, kaza durumlarında tedavi masraflarının kulübümüz tarafından derhal karşılanacağı garantimiz altında olup kendisine gerekli olan vizenin verilmesi hususunu bilgilerinize arz ederiz." 
Yine Bilgili'nin imzasını taşıyan ve Barış Çakıcı'nın Yıldıray Akın adına düzenlenmiş pasaportu için istenilen vize başvurusunda da 15 Aralık 2003 anılan kişinin başkan danışmanı olduğu belirtiliyor. Ve bir yıllık multiple vize talep ediliyor. DGM'de konuyla ilgili ifade vermesi beklenen Bilgili'nin prosedür gereği imza örneği vermesi gerekiyor. Ancak, poliste bulunan antetli k ğıdın fotokopi olması sebebiyle imzanın orijinal olup olmadığı tespit edilemedi. İtalyan Başkonsolosluğu'ndan mahkeme kararıyla belgelerin aslının isteneceği öğrenildi. 




</TEXT>
</DOC>
