<DOC>
<DOCNO> 216390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/20/siyaset/siy03.html </URL>
<DATE> 2004/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Her dönem müttefik 
</HEADLINE>
<TEXT>

   NATO Genel Sekreteri Jaap de Hoop Scheffer, Milliyet'e verdiği özel demeçte Türkiye'nin yeni dünya düzeni içindeki rolünü övdü 
      GÜVEN ÖZALP Brüksel 

   
   Türkiye'ye resmi bir ziyaret yapan NATO Genel Sekreteri Jaap de Hoop Scheffer, Türkiye'yi, "NATO açısından her dönemde çok önemli bir müttefik" olarak niteledi. 
   Türkiye'ye hareketinden önce NATO'nun gündemindeki konuları Milliyet'e değerlendiren Scheffer, 28 - 29 Haziran tarihindeki İstanbul Zirvesi'nin de İttifak açısından çok önemli olduğunu vurguladı. 
   
   İstanbul'da dolu tabak 
   "İstanbul'da tabağımız dolu olacak" sözleriyle zirvenin "konu sıkıntısı" yaşamayacağını belirten Scheffer, Türkiye'nin bu zirveye ev sahipliği yapmaya talip olmasının bile başlı başına önemli olduğunu söyledi. 
   Scheffer, Türkiye'nin öneminin anlaşılabilmesi için yeni dünya düzeni ve yeni NATO kavramı çerçevesinde Türkiye'nin üstlendiği rollere bakmanın yeterli olacağı görüşünde "Irak, Afganistan ve diğerleri... Bunlar Türkiye'nin son derece aktif olarak katkı yaptığı alanlar. Afganistan'da üstlendiği role bakmak bile bu önemi anlatmaya yeter. Türkiye ISAF'ın Uluslararası Güvenlik Destek Gücü liderliğini yürüttü, her türlü operasyona katıldı. NATO açısından son derece önemli bir müttefik." 
   Türkiye'nin Afganistan'da kurulacak 5 Bölgesel Yapılandırma Takımı'ndan PRT birinin sorumluluğunu alacak olması da Scheffer'in altını önemle çizdiği unsurlardan birini oluşturdu. 
   
   AB konusunda yorum yok 
   Scheffer, AB'ye girmiş bir Türkiye'nin güvenlik ortamına katkısının şu andakinden çok daha fazla olup olmayacağı konusunda ise yorum yapmaktan kaçındı. "H l Hollanda Dışişleri Bakanı olsaydım bu konuda rahatlıkla konuşabilirdim. Ancak, NATO Genel Sekreteri olarak bu konuda tavır takınamam" diyen Scheffer, İttifak - Birlik ilişkilerinin gelişmesinden yana olduğunu ifade etti. 
   
   
   
   
</TEXT>
</DOC>
