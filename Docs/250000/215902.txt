<DOC>
<DOCNO> 215902 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/18/spor/spo01.html </URL>
<DATE> 2004/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Ahmed Hassan'a sert yanıt 
</HEADLINE>
<TEXT>

   Hüsnü Güreli, "Sergen bile bu takımda yedek kalıyor. Hiçkimse Beşiktaş'ın üstünde değildir" diye konuştu 
      
   'Burası Beşiktaş' 
   İKİNCİ Başkan Hüsnü Güreli, Ahmed Hassan'a sert çıktı. Güreli, "Buranın Beşiktaş Kulübü olduğunu unutmasın. Hiçkimse Beşiktaş'ın üstünde değildir. Sergen Yalçın gibi bir yıldız bile yedek kalabiliyor. O da zaman zaman yedek kalabilir. Kaldı ki hocamız bindiği dalı kesmeyecek kadar zeki bir insan. İstediği zaman da çekip gidemez. Üç yıllık sözleşmesi olduğunu unutmasın" dedi. 
   
   'Mayıs'ı beklesin' 
   FUTBOL Şubesi Sorumlusu Haşmet Kürüm ise, bu tür sorunların her ailede olacağını söyledi. Kürüm, "Olayı fazla kaşımamak gerekir. Zorlu bir kulvardayız, birlik ve beraberliğe ihtiyacımız var. Ahmed Hassan da bu ailenini değerli bir oyuncusu. Tavizlerin başladığı yerde başarı beklemek hayalden öteye gitmez, gidemez. Sorun varsa sezon sonunda oturulur, konuşulur" yorumunu yaptı. 
   
   'Saygı duyacaklar' 
   MENAJER Sinan Engin de "Bu tür sorunları aşacak kadar tecrübeliyiz. Yedek kalmak, onbirde oynamak, futbolun içinde var. Bazı insanlar aşırı alıngan olabiliyor. Ancak hocanın kararlarına saygı duymayı öğrenecekler" dedi. Beşiktaşlı futbolcular da "Kalmak istemeyeni kimse zorla tutamaz. Ahmed Hassan kalmak istemiyorsa, sezon sonunu bekler. Doğrusu da budur" ifadelerini kullandılar. 
   
   İlhan Mansız tamam    JAPONYA Futbol Ligi takımlarından Vissel Kobe'ye transfer olan İlhan Mansız'ın sağlık kontrollerinde bir soruna rastlanmadığı açıklandı. Beşiktaş Futbol Yatırımları Sanayi ve Ticaret A.Ş'den İstanbul Menkul Kıymetler Borsası'na İMKB gönderilen yazıda "Şirketimize gelen 16.02.2004 tarihli faks mesajı ile İlhanın sağlık kontrolünün başarılı neticelenmesi sonucunda Crimson Football Club Co. Ltd ile imzalanmış olan sözleşme yürürlüğe girmiştir" ifadeleri kullanıldı. 
   
   Valencia uçağı boş kaldı    UEFA Kupası'nda 26 Şubat'ta Valencia ile yapılacak ilk maça Beşiktaşlı taraflarlar ilgi göstermedi. Bu durum üzerine Beşiktaş Travel'in takımdan ayrı olarak kaldırmayı planladığı ikinci özel uçak iptal edildi. Öte yandan Siyah-Beyazlı takım Malatyaspor maçı için cuma günü özel uçakla bu kente gidip, maç sonrası İstanbul'a dönecek. 
   
   Lucescu affedildi    SAMSUNSPOR maçından sonra Türk ve İtalyan medyasına yaptığı açıklamalar nedeniyle hakkında soruşturma başlatılan ve söz konusu ifadeleri kullanıp kullanmadığı sorulan Beşiktaş Teknik Direktörü Lucescu, "Maksadımı ve haddimi aştım. Özür dilerim" deyince cezadan kurtuldu. Rumen hoca, savunmasında "Bu ülkede lig şaibeli, hakemler maksatlı. Bu ülkeden çekip gitmek istiyorum" şeklindeki ifadelerin kendisine ait olmadığını iddia etti. 
   
   4-0'lık skor tescillendi    FUTBOL Federasyonu Yönetim Kurulu, Mersin'de yaptığı toplantıda, Beşiktaşlı 5 oyuncunun kırmızı kart görmesi nedeniyle yarıda kalan karşılaşmayı Samsunspor lehine 4-0 tescil etti. Bu arada İstanbulspor - Konyaspor maçında kural ihlali olduğu şeklindeki İstanbulspor'un itirazı da incelendi ve reddedildi. 
   
   
</TEXT>
</DOC>
