<DOC>
<DOCNO> 232896 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/19/son/sonspo37.html </URL>
<DATE> 2004/04/19/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Malatyaspor Galatasaray maçını kazanmak istiyoruz... 
</HEADLINE>
<TEXT>

     Malatyaspor Kulübü Basın Sözcüsü Ali Cengiz, cuma günü sahalarında oynayacakları Galatasaray maçını kazanmak istediklerini söyledi. 
     Cengiz, deplasmanda oynadıkları Gaziantepspor maçında güzel bir oyun sergilediklerini ve maçtan 3 puanla ayrıldıklarını belirterek, Diyarbakırspor ve Gaziantepspor maçlarında üst üste aldıkları galibiyet nedeniyle mutlu olduklarını bildirdi. 
     Galatasaray maçı hazırlıklarına başladıklarını ifade eden Cengiz, şöyle dedi 
     ''Artık Gaziantepspor maçını unutup Galatasaray maçını düşünmeye başladık. Galatasaray, Denizlispor maçını kazandı. Bu nedenle rakibimiz maça eskiye oranla daha rahat çıkacak. Rakibimiz de kalan maçlarından iyi sonuçlar alarak, sezonu üst sıralarda tamamlamak istiyor. Biz de aynı düşünce içerisindeyiz. Yakaladığımız galibiyet serisini sürdürmek istiyoruz. Bu nedenle zorlu bir maç olacak. Galatasaray maçını kazanmak istiyoruz. İyi futbolumuzu Galatasaray karşısında da sürdürüp sahadan 3 puanla ayrılacağımıza inanıyoruz. Bunu başaracak güçteyiz.'' Cengiz, kart cezalısı Serkan Özsoy'un, Galatasaray maçında forma giyemeyeceğini kaydetti. 
     
</TEXT>
</DOC>
