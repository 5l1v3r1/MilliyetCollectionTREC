<DOC>
<DOCNO> 215561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/16/son/sontur41.html </URL>
<DATE> 2004/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Çiçek Kıbrıs'ta müzakere yöntemini Başbakanımız teklif etti 
</HEADLINE>
<TEXT>

     Adalet Bakanı ve Hükümet Sözcüsü Cemil Çiçek, Türk hükümetinin Kıbrıs'ta müzakere sürecinin başlamasından memnun olduğunu belirterek, ''burada yöntem olarak kararlaştırılan husus, bir süre önce Başbakanımız'ın Sayın Simitis'e Belgrad'ta teklif ettiği husustur'' dedi. 
     Çiçek, Bakanlar Kurulu toplantısının ardından, Başbakanlık'ta gazetecilere toplantıya ilişkin açıklamalarda bulundu. 
     Toplantıda, Başbakan ve Dışişleri Bakanı tarafından, önceki Bakanlar Kurulu toplantısından bugüne dış politikadaki gelişmelere ilişkin bilgi verildiğini ifade eden Cemil Çiçek, New York'taki sürecin basınla birlikte müşahede edildiğini kaydetti. 
     Türkiye ve KKTC tarafı olarak Kıbrıs'ta sorunun halli açısından çok yapıcı bir tavır içinde olunduğunu, bu sürecin başlatılabilmesi noktasında Türk tarafının kararının fevkalade belirleyici olduğunu anlatan Çiçek, sürece katkıda bulunan, başta KKTC Cumhurbaşkanı Rauf Denktaş olmak üzere heyetteki tüm üyelere teşekkür etti. 
     
     ''ZORLU SÜREÇ'' 

     Türk hükümetinin, Kıbrıs'ta müzakere sürecinin başlatılmasından memnun olduğunu ifade eden Hükümet Sözcüsü Çiçek, şöyle konuştu 
     ''Bugün müzakere yöntemi olarak kararlaştırılan husus, Sayın Başbakanımız'ın bir süre önce Belgrad'ta sayın Simitis'e teklif ettiği husustur. Kıbrıs'ta perşembe gününden itibaren başlayan süreçte, umarız mutlu sona ulaşmış oluruz adaya huzur ve barış gelir. Orada 1974'ten önce yaşananlar bir daha yaşanmaz, adil ve kalıcı bir barış tesis edilmiş olur. Türkiye olarak biz elimizden gelen gayreti gösteriyoruz. 
     Perşembe gününden itibaren başlayacak süreç, zorlu bir süreçtir. Üzerinde çokça çalışmamız gereken bir süreçtir. Bu süreçten Türk tarafının başarıyla çıkabilmesi için, elimizden gelen gayreti göstermeliyiz. Kıbrıs'ın Türkiye ve KKTC için ne ifade ettiğini biliyoruz. Geçmişte yaşanan sıkıntıları biliyoruz. Dolayısıyla, 1 Mayıs'a kadar geçecek süre içinde sonuca varılabilmesi için elden gelen gayret gösterilecektir.'' 
     
     İÇ POLİTİKA 

     Kıbrıs konusunun seçimler öncesinde gündem oluşturduğunu vurgulayan Cemil Çiçek, ''Bu hepimizin milli davası olması hasebiyle, iç politikada bu konunun kullanılmaması gerektiği aşikardır'' dedi. 
     ''Bu konuda dayanışma içinde olunmasının icap ettiğini'' belirten çiçek, ''aksi davranışın davaya zarar vereceğini'' söyledi. 
     Şu anda sürdürülen Kıbrıs politikasının, başta Cumhurbaşkanı olmak üzere devletin tüm birimleri, başta Denktaş olmak üzere KKTC'nin tüm makamlarıyla işbirliği içinde oluşturulduğuna işaret eden Cemil Çiçek, ''Ortada bir devlet politikası vardır. Ana hatları ve özüyle ilgili olarak da Dışişleri Müsteşarımız, New York görüşmeleri öncesinde CHP ve DYP'ye bilgi vermiştir. MHP'ye de isteği üzerine yazılı olarak cevap verilmiştir. Yarın TBMM'ye bilgi verilecektir ve daha sonra da bu süreç devam edecektir. Perşembe gününden itibaren başlayacak süreçte, bu istişareler ve bilgilendirmeler ışığında bu zorlu sınavı birlikte aşacağımıza inanıyoruz.'' 
     
     KUVEYT ZİRVESİ 

     Bakanlar Kurulu toplantısında, Dışişleri Bakanı Gül'ün, Kuveyt'te, Irak'ın komşuları ve BM temsilcisinin katıldığı 5. toplantı hakkında bilgi verdiğini anlatan Bakan Çiçek, bu toplantıları Türkiye'nin başlattığına dikkati çekti. 
     Türkiye'nin, bu platformda Irak'taki gelişmelere, Irak'ın barışa ve huzura bir önce kavuşmasına ilişkin düşüncelerini dile getirme fırsatı bulduğunu bildiren Çiçek, ''Irak'taki her gelişme, Türkiye'yi ve komşularını ilgilendirmektedir. Bu toplantıların faydalı olacağına inanıyoruz'' dedi. 
     Çiçek, bundan sonraki toplantının Mısır'da yapılmasının kararlaştırıldığını da anımsattı. 
     
     ALTIN YIL 2004 

     2004'ün Türkiye bakımından bir kader yılı, ''bir altın yıl'' olabileceğine işaret eden Hükümet Sözcüsü Çiçek, şunları kaydetti 
     ''2004 senesinde, Türkiye'de çok önemli toplantılar yapılacaktır. Türkiye ile ilgili kararlar alınacaktır. Bunların başında Kıbrıs, İslam Konferansı Teşkilatı Dışişleri Bakanları toplantısı Türkiye de yapılacak. NATO zirvesi Türkiye'de yapılacak ve yıl sonunda Avrupa'da Türkiye ile ilgili karar verilecek. Bütün bunlara baktığımızda, 2004 yılı bütün dünyada Türkiye'nin konuşulduğu bir yıl olacak. Bu fevkalade önemlidir. Elbirliğiyle bu fırsatları iyi değerlendirebilirsek, samimi olarak inanıyorum ki Türkiye için altın bir yıldır.'' Çiçek, bu çerçevede bundan sonraki Bakanlar kurulu toplantılarında da dış politikanın değişmez gündem maddesi olacağını söyledi. 
     Sözcü Cemil Çiçek, bugünkü toplantıda da, Devlet Bakanı ve Başbakan Yardımcısı M. Ali Şahin'in, önceki toplantıdan bu yana AB ile ilgili 1 adet kanun ile 7 adet yönetmelik ve tebliğ çıkarıldığı bilgisini verdiğini sözlerine ekledi. 
     
</TEXT>
</DOC>
