<DOC>
<DOCNO> 245719 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/06/yasam/yas03.html </URL>
<DATE> 2004/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Meydandağı'nda mucize yarattılar 
</HEADLINE>
<TEXT>


Bir grup öğretmen ve yardımsever, Patnos'ta suyu, tuvaleti bile olmayan okulu bilgisayarla donattı tüm öğrencilerini 'okulkolik' yaptı 

AHMET ÖZBİLGİ Ağrı DHA 

Ağrı Patnos'a bağlı Meydandağı Köyü İlköğretim Okulu'nda tam bir eğitim mucizesi yaşandı. Zonguldaklı öğretmen Ayhan Arık'ın atanmasıyla içme suyu ve tuvaleti bile bulunmayan okul bilgisayarlarla donatıldı. Köyde 35'i kız, 110 öğrencinin okula devam oranı yüzde 100'e ulaştı. 
Öğretmenliğe adımı Meydandağı'nda atan Arık, okulu görünce hayal kırıklığı yaşadı. Eşinin "Buradan gidelim" telkinlerine rağmen öğretmen arkadaşları Murat Korkmaz, Ersin Özkan, İbrahim Yıldırım'la kolları sıvayan Arık, önce Cumhurbaşkanı Ahmet Necdet Sezer'in eşi Semra Sezer'e mektup gönderdi. 

Sezer, hemen destek verdi 
Semra Sezer'in bir ay içinde okula hediye bilgisayar, tarayıcı ve yazıcı göndermesiyle umutlar arttı. 
Hürriyet Gazetesi İnsan Kaynakları Sitesi'nde yayımlanan "Patnos'taki okullar yardım bekliyor" ilanının ardından gelen yardımlarla onarılan, su, elektrik, tuvalet, kütüphane ve oyun salonuna kavuşan ve lojman inşaatı başlatılan okulun internet bağlantılı 6 bilgisayarı oldu. Okulla birlikte köyün de kaderi değişirken kızların okumaya ilgisi arttı. 35 kız öğrenciden yedisi de Patnos YİBO'ya gönderildi. Eğitim mucizesini yardımseverlere ulaşarak sağladıklarını kaydeden Arık, "Şimdi Türkiye'nin en iyi okulundayız ve çok mutluyuz" dedi. 



</TEXT>
</DOC>
