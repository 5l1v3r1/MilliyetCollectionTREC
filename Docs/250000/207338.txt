<DOC>
<DOCNO> 207338 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/08/son/sonspo19.html </URL>
<DATE> 2004/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Filenin Sultanları rakip tanımıyor 3-1 
</HEADLINE>
<TEXT>

     Bayan Voleybol Milli Takımımız, Olimpiyat Elemeleri'nde grup birinciliği için çıktığı Hollanda'yı 3-1'le geçerken, grup lideri olarak yarı finaldeki rakibini beklemeye başladı. 
     Karşılıklı sayıların alındığı birinci sette Filenin Sultanları ilk teknik moladan sonra farkı açtı ve ikinci teknik molaya 16-12'lik üstünlükle girdi. Setin sonuna doğru Hollanda toparlandı ve skoru 24-22'ye kadar getirdi ancak kızlarımız seti 25-22 almayı bildi. 
     İkinci sette Portakallar bir ara farkı 3 sayı açtı ve ilk teknik molaya 8-7 mağlup girdik. İkinci teknik molaya da bir ara öne geçmemize rağmen yine bir sayı farkla 16-15 girildi. Oyuna iyi asılan Hollanda bu seti 25-21 alarak bu turnuvadaki ilk setini de kazanmış oldu. 
     Üçüncü setin ilk bölümünde yine karşılıklı sayılar alındı ve ilk molaya 8-7 yenik girdik. Fakat sultanlar moladan sonra oyuna ağırlığını koydu ve ikinci teknik molaya 16-12 önde girerken, seti de 25-21 kazandı. 
     Son sette üstün oyununu sürdüren milliler, ikinci teknik molaya 16-11 gibi bir farkla önde girerken, Hollanda'nın bir ara farkı kapatma gayretleri sonuç vermedi ve seti 25-19, maçı da 3-1 aldı. 

     
</TEXT>
</DOC>
