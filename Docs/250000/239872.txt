<DOC>
<DOCNO> 239872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/14/siyaset/axsiy00.html </URL>
<DATE> 2004/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP Meclis'ten 114 fireyle çıktı 
</HEADLINE>
<TEXT>


YÖK Yasa Tasarısı, AKP'nin ısrarıyla TBMM tarihine geçecek uzun ve kesintisiz tartışmalar sonunda 4'e karşı 251 kabul oyuyla yasalaştı 

SALİHA ÇOLAK, BAHAR ATAKAN Ankara 


İmam hatip lisesi mezunlarına üniversiteye girişte uygulanan farklı katsayıyı ortadan kaldıran ve YÖK'ün yapısında önemli değişiklikler öngören tasarı Genelkurmay Başkanlığı, CHP ve üniversitelerin sert tepkisine karşın, AKP'nin ısrarıyla TBMM tarihine geçecek sürede yasalaştı. CHP'li Muharrem İnce'nin "Kaçınız çocuğunuzu imam hatipe gönderiyorsunuz " sorusuna karşılık salondan sadece bir kişi el kaldırırken, 367 sandalyesi olan AKP oylamada 114 fire verdi. Yurt dışında bulunan TBMM Başkanı Bülent Arınç ve oylamanın yapıldığı oturumu yöneten Başkan Vekili Nevzat Pakdil'in ise oy kullanma hakkı yok. 
CHP'nin ısrarlı önergeler vererek izlediği oyalama taktiği sonucu 19 saat süren ve son yılların aralıksız en uzun görüşmesinin ardından tasarı genel kurulda 4'e karşı 251 oyla kabul edildi. AKP'nin 114 fire verdiği ve CHP'lilerin tepki göstererek katılmadığı tasarının tümü üzerindeki oylamadan 4 ret çıktı. Bağımsız Milletvekili Emin Şirin de 3 CHP'liyle birlikte ret oyu verdi. 3 oy da mükerrer çıktı. 
CHP'li Erdal Karademir, Milli Eğitim Bakanı Hüseyin Çelik'e, "'Said-i Nursi dinlenmeliydi' demiştiniz. Bu görüşünüzü koruyor musunuz ", Kemal Kılıçdaroğlu, "Müsteşarınız ümmetçi olduğunu açıkladı, siz de aynı düşünceleri paylaşıyor musunuz " diye sordu. Enver Öktem'in, "Nurcu gelenekten geldiğiniz söyleniyor" diye başladığı soruyu sürdürmesine de Başkan Vekili Nevzat Pakdil "süre doldu" diyerek izin vermedi. 
Çelik, ümmetçi suçlamasına "Soğanın cücüğü vardır, o bireyin kendisidir. Dışındaki tabaka, aile, onun üzerindeki boy, aşirettir. Sonra ilimiz, milletimiz gelir. Bir inanca sahibiz. Bunlar diğerinin alternatifi değil" yanıtını verdi. 

Cumhuriyet kavgası 
CHP'li Ufuk Özkan'ın "80 yıllık sorunları 1.5 yılda çözmemizi beklemeyin diyorsunuz. Sizce asıl sorun cumhuriyet mi " diye sorması da tartışmayı büyüttü. Çelik, "Cumhuriyetin bekçileriyiz. Gümrük yasası, sigorta yasası da getirsek 'cumhuriyet elden gitti' deniyor. Cumhuriyet elden gitmiyor ama CHP gidiyor, siz farkında değilsiniz" dedi. Bunun üzerine CHP'li Ali Rıza Bodur, Çelik'e "O diller kırılır, nar-ı cehennemde yanarsın" diye bağırdı. CHP'ye söz verilmemesi üzerine Bodur kürsüye yürüyünce, oturuma ara verildi. 
CHP'li Mustafa Özyurt da, tasarı hazırlanırken 12 Eylül müdahalesini gerçekleştirenlerin kendilerine danıştığını belirterek, Çelik'in "12 Eylülcüler kadar bile uzlaşma aramadığını" söyledi. AKP'li Faruk Çelik ise, "Bu milletin gönül verdiği din ılımlı dindir. Meclis'te çok daha sivil bir yapı içinde bu meseleyi konuşup problemleri elbirliğiyle çözebiliriz" ifadesini kullandı. 




</TEXT>
</DOC>
