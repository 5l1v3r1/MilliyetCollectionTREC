<DOC>
<DOCNO> 214840 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/12/son/sontur31.html </URL>
<DATE> 2004/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Gürtuna, kar hazırlıklarını köprüde inceledi... 
</HEADLINE>
<TEXT>

     İstanbul Büyükşehir Belediye Başkanı Ali Müfit Gürtuna, kar yağışının etkili olduğu kent genelinde Boğaz köprüleri de dahil trafik açısından bir sıkıntı bulunmadığını belirterek, ''Ümit ediyorum, vatandaşlarımız ile kamunun gerekli hassasiyeti göstermesi ve kurallara uyması sebebiyle hiçbir sıkıntı yaşamayacağız'' dedi. 
     Fatih Sultan Mehmet Köprüsü'nde karla mücadele çalışmalarını denetleyen Gürtuna, burada basın mensuplarına bilgi verdi. 
     Günlerden beri beklenen karın bugün İstanbul'a geldiğini ifade eden Gürtuna, olumsuzlukları asgariye indirmek için tüm kamu birimlerinin yanı sıra İstanbul Büyükşehir Belediyesi ve AKOM'un 5 bin personelle seferber olduğunu söyledi. 
     Gürtuna, özellikle Karayolları'na destek olmak için Boğaz köprüleri, Haliç, TEM ve çevresinde trafik akışını sağlamak amacıyla özel destek birimleri oluşturduklarını, sadece bu bölgede binden fazla personelin 250 noktada konuşlandığını anlatarak, ''Haliç, TEM çevresi, Boğaz köprüleri ve çevresinde trafiğin kilitlenmemesi için ne gerekiyorsa yapılacaktır'' dedi. 
     Şehir içindeki ana arterlerin yanı sıra sabah saatlerinden itibaren de şehrin yüksek kesimlerinde çalışmalara başlandığını kaydeden Gürtuna, karın erimesiyle oluşacak su birikintisi ve sele karşı ise bütün mazgalların temizlendiğini bildirdi. 
     Gürtuna, ''Şu an itibariyle il genelinde Boğaz köprüleri dahil trafik açısından hiçbir sıkıntı yok. Ümit ediyorum, vatandaşlarımız ile kamunun gerekli hassasiyeti göstermesi ve kurallara uyması sebebiyle hiçbir sıkıntı yaşamayacağız'' dedi. 
     
     ''E-5, TEM VE KÖPRÜLERİN DEVRİ...'' 
     Soruları da yanıtlayan Ali Müfit Gürtuna, geçen ay yaşanan sıkıntının bu kar yağışında yaşanmayacağını dile getirerek, bunun için Büyükşehir ile birlikte bütün kamunun seferber olduğunu ve vatandaşların da gerekli hassasiyeti gösterdiğini anlattı. 
     İstanbul'daki yolların yüzde 10'undan sorumlu olduklarını bildiren Gürtuna, ''TEM, E-5 ve Boğaz köprülerinin gelirleriyle birlikte bize devredilmesi halinde, bunların tamamını kontrol altında tutmaya talibiz'' dedi. 
     
     ''TEDBİRLER ABARTILDI'' ELEŞTİRİSİ 
     Bir basın mensubunun ''tedbirlerin abartıldığı yönünde açıklamalar olduğunu'' söylemesi üzerine Gürtuna, ''Sabah baktığınızda ortada bir şey yok gibiydi. Ama şimdi çok ciddi bir kar yağışı başladı. Bu tedbirler alınmasa ne olurdu Yine belki akşam trafik kilitlenmesi yaşanırdı. Belki insanlar saatlerce yolda kalırdı. O nedenle alınan tedbirlerin tenkidi yerine, desteklenmesini tercih ediyorum'' diye konuştu. 
     Gürtuna, bu kışın İstanbul Büyükşehir Belediyesi'ne maliyetinin şu ana kadar 50 trilyon lira olduğunu kaydetti. 
     Daha sonra Fatih Sultan Mehmet Köprüsü'nde tuzlama çalışması yapan ekiplerden bilgi alan Büyükşehir Belediye Başkanı Gürtuna, ardından gittiği Barbaros Bulvarı'nda gerçekleştirilen karla mücadele çalışmalarını denetledi. 
     
</TEXT>
</DOC>
