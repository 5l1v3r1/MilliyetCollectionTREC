<DOC>
<DOCNO> 239962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/14/son/soneko05.html </URL>
<DATE> 2004/05/14/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Yunan fahişeleri olimpiyatlarda haksız rekabetten korkuyor... 
</HEADLINE>
<TEXT>

     Yunan fahişeleri mesleklerini düzenleyen yasal mevzuatın ''gerçekçi'' olmamasından dolayı olimpiyatlarda kayıt dışı yabancı meslektaşlarının haksız rekabetinden korkuyor. 
     Yunan Fahişeler Hareketi'nin KEGE Başkanı Dimitra Kanelopulo, konuya dikkat çekmek için düzenlediği basın toplantısında, okul, kütüphane ve kilise gibi kamusal hizmet mekanlarının 200 metre yakınında genelev işletilemeyeceğini öngören Yunan mevzuatının ellerini kollarını bağladığını söyledi. 
     Buna karşılık, Ağustos ayında yapılacak Olimpiyatlar'da Yunanistan'a akın edecek kayıt dışı yabancı fahişelerin Yunan mevzuatını takmadan mesleklerini icra edecekleri uyarısında bulunan Kanapulo, bunun yasalara uygun çalışan Yunan fahişeleri için haksız rekabet oluşturacağını ifade etti. 
     Yunanistan 1999'da fahişeliği yasallaştırmış ve genelevlerin çalışma esaslarını düzenlemişti. Buna rağmen, ülkede 7.000 kayıtlı fahişeye karşılık 60 bin kayıtsız çalışan bulunduğu ve Olimpiyatların Atina'ya bir yabancı fahişe göçü yaratacağı belirtiliyor. 
     Genelevlerin yasal düzenlemeye bağlanması ve fahişelerin kayıt altına alınmasının, bu mesleği yapan kadınlara karşı mafya tipi şiddeti ve zorla çalıştırılmalarını kısıtladığı kaydediliyor. 
     
</TEXT>
</DOC>
