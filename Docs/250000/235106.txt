<DOC>
<DOCNO> 235106 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/siyaset/siy10.html </URL>
<DATE> 2004/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
AB sözünde duruyor 
</HEADLINE>
<TEXT>


Verheugen, "Kuzey'in geliştirilmesi için doğrudan temas kaçınılmaz. Çok ileri gitmeye hazırız" dedi. AB, KKTC için 259 milyon euro'yu serbest bıraktı 

Güven Özalp 


Referandum sonrası Kıbrıs'ta ortaya çıkan durumu değerlendiren Avrupa Birliği AB , KKTC için tarihi önemde açılımların işaretlerini vermeye başladı. AB dışişleri bakanları, dünkü toplantının ardından yayımladıkları sonuç belgesinde , KKTC'nin izolasyonunu kaldırmaya kararlı olduklarını bildirdi. AB Komisyonu'nun Genişlemeden Sorumlu Üyesi Günter Verheugen, "Kuzey'in geliştirilmesi için doğrudan temas kaçınılmaz. Bunda çok ileri gitmeye hazırız" dedi. KKTC'de kullanılmak üzere 259 milyon euro'yu serbest bırakan AB, Kuzey'de ofis açmaya hazırlanıyor. 
Toplantı sırasında açıklama yapan Verheugen, referandumda çıkan sonuca karşın birleşmiş Kıbrıs'ın AB'nin önceliği olmaya devam ettiğini ifade ederek, "Ancak bu nasıl ve ne zaman olur bilemiyorum. Yine de umudu kaybetmemeliyiz. Şimdi ileriye bakma zamanı" dedi. AB'nin Ada'nın Kuzeyi'nin içinde bulunduğu ekonomik izolasyondan kurtulması için taahhüt altına girdiğini hatırlatan Verheugen, "'Tanıma' kelimesini kimse kabul etmiyor. Ancak Kuzey'in geliştirilmesi için doğrudan temas kaçınılmaz. Komisyon bu alanda çok ileri gitmeye hazır" diye konuştu. 

Kuzey'e temsilcilik 
AB Komisyonu'nun KKTC'de bir temsilcilik açmaya hazırlandığı, Kuzey'le ilişkileri doğrudan bu ofis aracılığıyla yürüteceği bildiriliyor. AB, benzer bir yöntemi diplomatik olarak tanımadığı Tayvan'da da uyguluyor. Bu ofis özellikle AB ile Tayvan arasındaki ticari ilişkileri yürütüyor. 

Rumlara baskı 
Dışişleri bakanları, toplantı sırasında referandumda çıkan sonuçtan dolayı Kıbrıs Rum Kesimi'ne yüklendi. Rum kesiminin yaklaşımından duyulan rahatsızlığı en net bir şekilde İngiltere ve Komisyon ortaya koyarken, Yunanistan'ın da tam anlamıyla Rum Kesiminin yanında yer almaması dikkat çekti. İngiltere'nin, BM'de gündeme gelen Rus vetosu nedeniyle de Rum Kesimi'ni sorumlu tuttuğu ve "Başka bir ülkeyi devreye sokarak bu kararın çıkmasını sağlamanız müttefiklik ruhuna uymayan bir davranış" ifadelerini kullandığı öğrenildi. 

'Kuzey Kıbrıs'ın izolasyonunu sona erdireceğiz' 
AB Konseyi, İngiltere'nin ısrarlı girişimleri sonucunda yuvarlak ifadelerden oluşan bir sonuç bildirisi yerine birliğin tutumunu net şekilde ortaya koyan bir belge yayımladı. Konsey sonuç belgesinde, Kıbrıs Türklerinin AB'yle bir gelecek konusunda açık isteğini ortaya koyduğuna vurgu yapılarak, "Konsey, Kıbrıs Türk toplumunun izolasyonunu sona erdirmekte kararlıdır" denildi. Bu ifade AB'yi, Kıbrıslı Türkler lehine adım atma konusunda bağlayan bir niteliğe sahip. Konsey, Kuzey'in kalkındırılması için Komisyon'u kapsamlı öneriler yapmaya çağırırken, bu önerilerin "ekonomik entegrasyon, iki toplum ve AB'yle ilişkilerin geliştirilmesi bağlamında" yapılmasını istedi. Sonuç belgesinde, daha önce adada çözüm olması şartına bağlanan, KKTC için ayrılmış 259 milyon euroluk yardımın da kullanımının serbest bırakıldığı duyruldu. Belgede, Kıbrıs tüzüğünde değişiklik gerçekleştirileceği zaman, bunun "AB Konseyi'nin Kıbrıs Türk toplumuna geleceğinin birleşmiş Kıbrıs'la birlikte AB içinde olduğu yönünde cesaretlendirici sinyal gönderme isteğini de göz önüne alınarak" yapılmasını istendi. 

Verheugen Yeşil hat sınır 
Referandum öncesinde Brüksel'de bir açıklama yaparak, "Birleşme olmazsa Yeşil Hat AB'nin sınırı olur" diyen Verheugen, dün de bu yaklaşımı teyit etti. Verheugen, "Yeşil Hat artık AB'nin de facto fiili dış sınırı olmuştur" sözleriyle kuzeydeki varlığın altını çizdi. AB Komisyonu kaynakları, Yeşil Hat konusunda Kuzey açısından kolaylık sağlayacak bazı unsurlar üzerinde çalışıldığını, ancak uygulanacak rejimin "dış sınır rejimi" olacağını belirtiyorlar. Yeşil Hat tüzüğüne, gündeme getirilen bazı öneriler nedeniyle son hali verilemedi. Rum Kesimi durumunu düzeltmek için bazı açılımlar önerdi. Yeşil Hat üzerindeki geçiş noktalarının artırılması, kuzeyden geçecek malların kapsamının genişletilmesi ve ada kaynaklı hammaddelerin geçişine izin verilmesi bu öneriler arasında yer aldı. Bu öneriler üye ülkelerin çoğu tarafından "pratikte fazla bir katkı sağlamayacak girişimler" olarak tanımlandı. İngiltere'nin de değerlendirme için zaman istemesi üzerine tüzüğün son biçiminin yarınki Daimi Temsilciler Komitesi'nde onaylanması bekleniyor. 

'Türkiye'nin tavrı dikkate alınacak' 
Daha önce hazırladığı belge ve raporlarda çözümsüzlüğün Türkiye'nin AB beklentileri açısından sorun yaratabileceğine dikkat çeken AB Komisyonu, Bu yaklaşımda da değişiklik olacağı sinyalini verdi. Verheugen, "Türkiye'nin yapıcı katkısı, uluslararası yükümlülüklerini yerine getirmesi ve Kıbrıslı Türklerin evet oyu kullanmaları Komisyon'un sonbaharda yapacağı değerlendirmede dikkate alınacak" dedi. 



</TEXT>
</DOC>
