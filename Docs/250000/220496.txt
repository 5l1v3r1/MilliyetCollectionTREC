<DOC>
<DOCNO> 220496 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/07/son/sondun29.html </URL>
<DATE> 2004/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Papandreu "Kıbrıs konusunda çok zor bir döneme giriyoruz" 
</HEADLINE>
<TEXT>

     Yunanistan'da bugün yapılan genel seçimlerde anamuhalefet Yeni Demokrasi Partisi'ne YDP mağlup olduklarını açıklayan PASOK Genel Başkanı Yorgo Papandreu, yeni kurulacak hükümeti Kıbrıs konusunda uyardı. 
     Papandreu, basına yaptığı açıklamada, yeni hükümeti, milli konulardaki çalışmalarında tüm güçleriyle destekleyeceklerini vurgulayarak, Kıbrıs konusunda çok zor bir döneme girildiği uyarısında bulundu. 
     Papandreu, ''sizlere Kıbrıs konusuna büyük önem verdiğimizi bir kez daha söylemek isterim. PASOK ve ben, adil ve kalıcı bir çözüm bulunması için elimizden geleni yapacağız'' dedi. 
     Yunan vatandaşlarının bugün verdikleri oylarla seçimlerini yaptıklarını ve mesajlarını verdiklerini de kaydeden Papandreu, PASOK'un Yunanistan'ın uluslararası itibarının ve sosyal haklar alanında kazanılanların korunması için tüm gücüyle çaba harcayacağını vurguladı. 
     Yunan televizyonları, seçim sandıkları başında yaptıkları anketlerin YDP'nin ülke genelinde PASOK'un 5 ila 7 puan önünde olduğunu duyurmuşlardı. 
     
</TEXT>
</DOC>
