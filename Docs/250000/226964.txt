<DOC>
<DOCNO> 226964 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/30/son/sonspo36.html </URL>
<DATE> 2004/03/30/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Samsunspor UEFA hedefini yeniden yakaladık... 
</HEADLINE>
<TEXT>

     Samsunspor Teknik Direktörü Erdoğan Arıca, ''UEFA hedefini yeniden yakaladık, ama önümüzdeki 2 maçı kazanmamız gerekiyor'' dedi. 
     Nuri Asan Tesisleri'nde basın toplantısı düzenleyen Erdoğan Arıca, Galatasaray maçında iyi bir performans sergilediklerini, iyi pres yapıp rakibin top kurmasına izin vermediklerini söyledi. 
     Gençlerbirliği maçı hazırlıklarına başladıklarını ve yoğun bir çalışma temposu içerisine girdiklerini kaydeden Arıca, bu karşılaşmadan da mutlak galibiyet beklediklerini bildirdi. 
     Ligi iyi bir derecede tamamlamak için çalıştıklarını belirten Arıca, ''Aldığımız galibiyetle UEFA hedefini yeniden yakaladık, ama önümüzdeki iki maçı kazanmamız gerekiyor. Bunun için iyi motive olup, çok çalışmamız gerekli. Oyuncularım da bunun bilincinde'' diye konuştu. 
     Transfer çalışmalarına da değinen Arıca, yeniden yapılanma çalışmalarının devam ettiğini, birkaç takımda oyuncu takip ettiklerini kaydederek, Milton ile yolları ayıracaklarını, Da Silva için daha karar vermediğini, Cesar'ın takımda kalabileceğini, kiralık olan Bülent'in ise sezon sonunda Gençlerbirliği'ne döneceğini söyledi. 
     Kulüp başkanı İsmail Uyanık ile görüşme yaptığını belirten Arıca, ''Takımın başında kalıp kalmayacağımın kararı bana bırakıldı. Ben çalışmalarımı sürdürüyorum'' şeklinde konuştu. 
     Arıca, Gençlerbirliği Başkanı İlhan Cavcav'ın kendisine teklif getirdiği yolundaki söylentilerin asılsız olduğunu da ifade etti. 
     
</TEXT>
</DOC>
