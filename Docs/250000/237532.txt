<DOC>
<DOCNO> 237532 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/05/son/sonsiy10.html </URL>
<DATE> 2004/05/05/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Dışişleri "Rum Kesimi'nin tanınması konusunda bizden beklenti olmamalı" 
</HEADLINE>
<TEXT>

     Dışişleri Bakanlığı Sözcüsü Namık Tan, Kıbrıs Rum kesiminin tanınmasına ilişkin olarak Türkiye'den beklenti olmaması, diğer tarafların ne yapacağına bakılması gerektiğini söyledi. 
     Tan, Dışişleri Bakanlığı'nın haftalık basın toplantısında, bakanlığın Rum kesiminin tanınması yönünde bir çalışma yapıp yapmadığının sorulması üzerine, ''Biz çözüm için her şeyi yaptık. Bizden herhangi bir beklenti olmamalı. Diğer tarafların ne yaptığına ve ne yapacağına bakılmalı'' dedi. 
     Rumların uluslararası tanımaya sahip olduklarının bir gerçek olduğunu, Türkiye'nin de KKTC'yi tanımaya devam edeceğini kaydeden Tan, ''Önümüzdeki aylardaki gelişmelere bakarak, konu bütün hukuki ve siyasi veçheleriyle değerlendirilecek'' diye konuştu. 
     
     TIR SORUNU 
     Tan, bir başka soru üzerine, Kıbrıs Rum kesiminin 1 Mayıs 2004'ten itibaren AB üyesi olmasının ardından, yurtdışına çıkış yapmak isteyen TIR'ların, Yeşil Kart Sigorta Poliçeleri'nde Rum kesiminin geçersiz ülke olarak gözükmesi nedeniyle sorunla karşılaştığına ilişkin haberleri de değerlendirdi. 
     Belgeleri hazırlayan kurumun Türkiye Motorlu Taşıtlar Bürosu olduğunu belirten Tan, büronun, merkezi Londra'da bulunan 43 üyeli bürolar konseyinin bir üyesi olduğunu hatırlattı. 
     Kartların geçerliliğine ilişkin konunun bir süredir gündeme getirildiğini ifade eden Tan, yeşil kart veren sigorta şirketlerinin yeni kartları tanzim etmeye başladığını kaydetti. 
     Bu kuruluşun bir devlet organı olmadığını kaydeden Tan, ''Bu nedenle bunların tasarruf ve işlemlerinin devlet tasarruf ve işlemi sayılmayacağından, herhangi bir şekilde tanıma konusuyla ilgilendirilemeyecektir. Tamamen teknik bir unsurdur. Önümüzdeki günlerde yeni kartların tanzimiyle birlikte bu mesele aşılacaktır'' diye konuştu. 
     Sözcü Tan, Avrupa Konseyi Parlamenterler Meclisi'nde AKPM Azeri temsilcilerin ''Yukarı Karabağ'ın tanınmasına yol açar'' gerekçesiyle KKTC'nin temsili oylamasına katılmamalarına ilişkin haberlerin hatırlatılması üzerine, Azerilerin bu tutumun gerekçesini açıkça ortaya koyduğunu belirtti. 
     Tan, iki ülke arasındaki yakın ilişkiler çerçevesinde, konu üzerinde Azeri makamlarla görüş alışverişinde bulunmaya devam ettiklerini kaydetti. 
     
</TEXT>
</DOC>
