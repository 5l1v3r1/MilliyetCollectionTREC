<DOC>
<DOCNO> 219584 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/03/son/sontur19.html </URL>
<DATE> 2004/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere Dışişleri Bakanı ile Gül, anma töreninde buluştu 
</HEADLINE>
<TEXT>

     İngiltere'nin İstanbul Başkonsolosluğu'na 20 Kasım 2003'de yapılan bombalı saldırıda hayatını kaybedenler için, İngiltere Dışişleri Bakanı Jack Straw ile Dışişleri Bakanı ve Başbakan Yardımcısı Abdullah Gül'ün de katılımıyla anma töreni düzenlendi. 
     Galatasaray'daki İngiltere'nin İstanbul Başkonsolosluğu'nda basına kapalı olarak gerçekleştirilen tören, saat 10.45'te başladı. 
     Yaklaşık 1 saat süren törene, Dışişleri Bakanı ve Başbakan Yardımcısı Gül, İngiltere Dışişleri Bakanı Straw, İstanbul Valisi Muammer Güler, saldırıda yaşamını yitiren İngiltere'nin İstanbul Başkonsolosu Roger Short'un eşi Victoria Short da katıldı. 
     Anma töreninde, aralarında İngiltere'nin Ankara Büyükelçisi Peter Westmacott, İstanbul Başkonsolos Vekili David Fitton, Türk Dışişleri Bakanlığı temsilcileri, Türkiye Hahambaşısı İshak Haleva, Fener Rum Ortodoks Patriği Bartholomeos, Türkiye Ermenileri Patriği Mesrob II, bazı konsoloslukların temsilcileri, olayda hayatını kaybedenlerin yakınlarının da olduğu çok sayıda kişi hazır bulundu. 
     Öte yandan, Türkiye Sakatlar Konfederasyonu Genel Başkanı Faruk Öztimur, anmanın ardından basın mensuplarına yaptığı açıklamada, törenin gayda çalınarak başladığını ve girişte katılanlara birer beyaz karanfil verildiğini anlatarak, ayrıca iki ülke milli marşlarının çalındığını söyledi. 
     Öztimur, İstanbul İl Müftüsü Prof. Dr. Mustafa Çağrıcı'nın Kuranıkerim'den ayetler okuduğunu, diğer dini liderlerin de dualar ettiklerini belirterek, törene katılan ve aralarında Gül ile Straw'un da bulunduğu konukların, üzerinde ölenlerin isimlerinin yazılı olduğu anıta ellerindeki beyaz karanfilleri bıraktıklarını kaydetti. 
     Bu arada, anma töreni nedeniyle İngiltere'nin İstanbul Başkonsolosluğu önündeki yol, yaya ve araç trafiğine kapatıldı. Güvenlik güçlerinin başkonsolosluk çevresinde yoğun önlemler aldığı gözlendi. 
     
</TEXT>
</DOC>
