<DOC>
<DOCNO> 248018 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/15/son/sondun15.html </URL>
<DATE> 2004/06/15/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Denktaş Türkiye'nin yardımları daha etkin şekilde devam etmeli... 
</HEADLINE>
<TEXT>

     KKTC Cumhurbaşkanı Rauf Denktaş, Tarım ve Orman Bakanı Raşit Pertev'in davetlisi olarak iki günlük resmi ziyaret için dün KKTC'ye gelen Tarım ve Köyişleri Bakanı Sami Güçlü ve beraberindeki heyeti kabul etti. 
     Cumhurbaşkanı Denktaş, heyeti kabulünde yaptığı açıklamada, Türkiye'nin KKTC'ye yardımları ve altyapı yatırımları nedeniyle teşekkür etti. 
     Türkiye'nin yardımlarının etkin şekilde devam etmesi gerektiğini ifade eden Denktaş, ''Referandumdan sonra halk olarak varlığımızı dünya da gördü. İnşallah o yönde daha da etkin şekilde yardımlarınız devam eder, ekonomimiz ayağa kalkar, halkımızın yüzü güler ve böylelikle herkes Ruma boyun eğip meşru hükümet olarak kabul etme niyetinde olmadığımızı anlar'' diye konuştu. 
     Tarım ve Köyişleri Bakanı Sami Güçlü de, Türkiye'nin katkılarıyla yapılan Haspolat Mezbahası'nın açılış törenine katılacağını ve KKTC'de bazı birimlerde inceleme yapacağını, temasları çerçevesinde karşılıklı işbirliği imkanlarının ele alınacağını kaydetti. 
     ''Kıbrıs'la ilgili yoğun sürecin ardından Kıbrıs Türklerinin barış ve huzur içinde yaşamasını sağlayacak ortam'' temenni eden Güçlü, şöyle konuştu 
     ''Son zamanlarda yaşanan siyasi gelişmelerin ardından artık Anavatan ile Kıbrıs Türklerine daha dikkatli davranma, reel sektöre yönelik gelişmeleri ortaya koyma, işbirliği potansiyelini hayata geçirme görevi düşüyor. Toplumun ekonomik açıdan ve moral olarak güçlenmesi lazım. Biz hükümet olarak kalıcı, verimli çalışmalar yapmaya, işbirliğine hazırız.'' Kabulde, KKTC Tarım ve Orman Bakanı Raşit Pertev ile Türkiye'nin Lefkoşa Büyükelçisi Hayati Güven de hazır bulundu. 
     
</TEXT>
</DOC>
