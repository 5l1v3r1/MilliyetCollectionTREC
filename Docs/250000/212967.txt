<DOC>
<DOCNO> 212967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/04/dunya/adun.html </URL>
<DATE> 2004/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
'Cici' demokrasi 
</HEADLINE>
<TEXT>

   Siyasi liderler yılların yüzlerinde bıraktığı izlerden estetik müdahaleyle kurtulmaya başladı. Berlusconi göz altı torbalarını aldırırken ABD'de başkan aday adayı John Kerry Botox yaptırdı 
      DIŞ HABERLER SERVİSİ 

   
   Yaşlanma belirtisi olan yüzdeki kırışıklıkları yok ederek, genç ve gergin bir ifade kazandıran son dönemlerin popüler estetik uygulaması Botox, iktidar yürüyüşüne geçti. Seçmen nezdinde ortaya atılan politikalar kadar dış görünüşün de önemli olduğunu kavrayarak göz altı torbalarına cerrahi müdahale yaptıran İtalya Başbakanı Silvio Berlusconi'nin ardından ABD başkanlığı için Demokrat Parti'nin adayı olmaya çalışan 61 yaşındaki Senatör John Kerry'nin de yüzündeki kırışıklıkları gidermek için Botox yaptırdığı ileri sürüldü. 
   Kerry'nin Botox'u, Irak'taki durum, işsizlik ve vergi oranları gibi ciddi konuları ikinci plana iterek ABD'de en çok konuşulan konu olmaya başladı. 
   Senatör Kerry Botox yaptırdığı iddialarını reddetmesine rağmen daha önce çekilmiş resimleriyle, son resimleri arasındaki fark, belirgin bir şekilde görülüyor. Kerry, ekranlarda da, yanakları dolmuş bir görüntü sergiliyor. 
   Senatörün bir numaralı rakibi, eski Vermont Valisi Howard Dean, Kerry'deki bu değişikliğe dokundurmadan geçemedi. Mesleği doktorluk olan Dean, country şarkıcısı Willie Nelson'ın televizyondaki görüntüsüne gönderme yaparak, "Nelson da, Botox yaptırmış anlaşılan" diyerek rakibi Kerry'nin Botox yaptırdığı iddialarına inandığını dolaylı olarak ifade etmiş oldu. 
   Kendisini dinleyenlerin kahkahaları üzerine Dean gülerek, "Yüzüne Botox yaptıran diğer kişinin kim olduğunu söylemedim" diye konuştu. 
   Senatör Kerry, geçen hafta Boston'da katıldığı bir radyo programında, "Kırışıklıkları gidermek için Botox veya başka bir kozmetik güçlendirici kullandığınızı inkar mı ediyorsunuz " sorusuna ''Elbette. Ben Botox'un adını duymadım" karşılığını verdi. 
   
   Görüntüsü değişti 
   Ancak görüntüsünün belirgin şekilde değişmesi, Kerry'yi destekleyenler arasında kuşku yaratırken, ABD'de kasım ayındaki başkanlık seçiminde yarışacak Demokrat Parti başkan adayını belirlemek üzere diğer eyaletlerde yapılacak ön seçimlerde, bu durumun Kerry için olumlu bir etken mi olacağı yoksa aleyhine mi işleyeceği merak ediliyor. 
   Botox, yüze enjekte edilen bir madde olarak tanımlanıyor. Bu madde, yüzdeki kasları felç ederek, özellikle gözler ve alında oluşan "endişe çizgileri"ni ve öteki kırışıklıkları yok ediyor. Ancak Botox yaptıranların, gülme gibi hareketli yüz ifadelerinde zorlandıkları ve pokeryüzü denilen ifadesiz bir görünüme büründükleri belirtiliyor. 
   
   Demokrat Kerry, Bush'a fark attı    yedi eyalette dün yapılan kritik ön seçimler öncesinde yüzündeki kırışıklıklara Botox yaptırarak imaj yenileyen, Demokrat Parti'nin en güçlü başkan aday adaylarından Senatör John Kerry, anketlerde, Cumhuriyetçi Partili rakibi ABD Başkanı George W. Bush'a fark attı. CNN, USA Today ve Gallup tarafından yapılan ankete göre, North Carolina Senatörü Kerry, katılımcıların yüzde 53'ünün, Bush ise yüzde 46'sının desteğini aldı. Aynı ankete göre, ABD Başkanı Bush'un beğenilirlik oranı yüzde 49'a geriledi. Böylece Bush'un popülerlik oranı, başkan seçildiğinden beri ilk defa yüzde 50'nin altına inmiş oldu. Bir ay önce Bush'un popülerliği, Irak'ta devrik lider Saddam Hüseyin yakalandığı sıralarda yüzde 60'lardaydı. 
   
   
   
</TEXT>
</DOC>
