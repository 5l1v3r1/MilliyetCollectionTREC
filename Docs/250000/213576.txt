<DOC>
<DOCNO> 213576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/06/son/sonspo26.html </URL>
<DATE> 2004/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbulspor'da Aykut Kocaman geri döndü... 
</HEADLINE>
<TEXT>

     İstanbulspor'da, yaşanan maddi sıkıntılar nedeniyle istifa eden Teknik Direktör Aykut Kocaman görevine geri döndü. 
     Aykut Kocaman'ın yarından itibaren takımın başında görevine başlayacağını açıklayan İstanbulspor Kulübü Başkanı Adnan Sezgin, ''Hocamız hem benim, hem de futbolcularımızın isteğini kırmayarak görevine tekrar başlamayı kabul etti. Kendisine teşekkür ediyoruz. Hem sahanın içinde, hem de saha dışında İstanbulspor'u yaşatmak için mücadelemizi artırarak devam ettireceğiz'' dedi. 
     Sezgin, yaşanan sıkıntıların aşılmasına katkı sağlamak için görevinden istifa eden Aykut Kocaman'la, aynı sorunların aşılmasında tekrar birlikte mücadele etmenin doğru olacağına inandıkları için yollarını birleştirdiklerini sözlerine ekledi. 
     
     KALEYE TAKVİYE 

     İstanbulspor, maddi sorunları nedeniyle sözleşmesini tek taraflı olarak fesheden Bulgar kaleci Zdravkov'un yerine, ikinci transfer döneminin son gününde Galatasaray'dan Mehmet Bölükbaşı'nı kadrosuna kattı. 
     Galatasaray Kulübü'nden yapılan açıklamada, Mehmet Bölükbaşı'nın sezon sonuna kadar İstanbulspor'a kiralık olarak verildiği açıklandı. 

     
</TEXT>
</DOC>
