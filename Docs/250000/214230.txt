<DOC>
<DOCNO> 214230 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/10/son/sondun07.html </URL>
<DATE> 2004/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere ve Fransa ortak ordu oluşturmaya hazırlanıyor 
</HEADLINE>
<TEXT>

     İngiltere'de yayımlanan günlük ekonomi ve siyaset gazetesi Financial Times, İngiltere ve Fransa'nın ortak bir askeri güç oluşturarak, Avrupa'nın savunma politikasını güçlendirmeye hazırlandıklarını iddia etti. 
     Gazete, iki ülkenin hazırlıklarıyla ilgili olarak hafta içinde AB liderlerine bilgi vereceklerini duyururken, İngiltere Savunma Bakanlığı sözcüsü, gazetenin haberinin ''spekülasyon'' olduğunu savundu ve bu konuda yorum yapmaktan kaçındı. 
     Financial Times, İngiltere ve Fransa'nın oluşturacağı gücün 1500 askerden oluşacağını ve gerekirse BM şemsiyesi altında hizmet vereceğini yazdı. Gücün 15 gün içinde operasyonel hale gelebilecek şekilde oluşturulacağını ve bir ay süreyle yapılabilecek her türlü müdahalede kullanılabileceğini belirten gazete, iki ülkenin planının, bütün AB ülkeleri hükümetlerince İrlanda'nın dönem başkanlığının sona ereceği 30 Haziran'a kadar kabul edilmesi ve gücün 2007 yılı itibariyle hazır olmasını öngördüğünü kaydetti. 
     Diplomatik çevrelerin görüşlerine yer veren gazete, Fransız-İngiliz ortak gücünün NATO ile rekabet içinde olmayacağını, aksine NATO'nun askeri kaynaklarından faydalanmayı planladığını yazdı. 
     
</TEXT>
</DOC>
