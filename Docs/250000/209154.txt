<DOC>
<DOCNO> 209154 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/16/son/sontur33.html </URL>
<DATE> 2004/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül- Prodi basın toplantısı Türkiye raporu objektif olacak 
</HEADLINE>
<TEXT>

     AB Komisyonu Başkanı Romano Prodi, Türkiye'nin Kopenhag kriterlerine uyma konusunda inanılmaz hızla, doğru yolda ilerlediğini söyledi. 
     Prodi, Dışişleri Bakanı ve Başbakan Yardımcısı Abdullah Gül ile Feriye Lokantası'nda düzenlediği ortak basın toplantısında, komisyon olarak Türkiye'deki ilerlemeden çok mutlu olduklarını bildirdi. 
     Kopenhag kriterlerine uyum konusunda Türkiye'nin yaptığı çalışmaların kendilerini çok memnun ettiğini kaydeden Prodi, ''Türkiye doğru yolda ilerliyor. Hem de inanılmaz hızla ilerliyor'' dedi. 
     Kopenhag kriterlerine uyma konusunda uygulamanın da çok önem taşıdığını vurgulayan Prodi, komisyonun 9 ay sonra tavsiyelerini bildireceği bir rapor hazırlayacağını anımsatarak, bu tavsiyelerin sadece Kopenhag kriterleriyle ilgili olacağının altını çizdi. Prodi, ''Biz, ülkenin ekonomik performansını değerlendirecek değiliz'' dedi. 
     Rapora, Kıbrıs konusuyla ilgili herhangi bir şey dahil etmeyeceklerini söyleyen Prodi, ''Elbette Kıbrıs'ta bir anlaşma sağlanması gerekli siyasi ortamı yaratacak, hükümet ve devlet başkanlarının gerekli kararları almalarını da kolaylaştıracak'' diye konuştu. 
     Prodi, raporun objektif olacağını ve tamamen gerçeklere dayanacağını kaydederek, ''Rapora başka konular ve sorunlar dahil edecek değiliz'' ifadesini kullandı. 
     
     ''İYİ BİR FOTOĞRAFÇI GİBİYİZ'' 
     Romano Prodi, şunları kaydetti 
     ''Biz komisyon olarak iyi bir fotoğrafçı ya da radyoloji uzmanı gibiyiz. Görevimiz tamamıyla tarafsız bir analiz yapmak. Umarım bu fotoğraf ve radyoloji iyi sonuçlar verir.'' Prodi, Türkiye'nin Kıbrıs sorunuyla ilgili olarak daha ne yapabileceğine ilişkin bir soru üzerine, ''Konu zaten Türkiye'nin daha fazla yapıp yapmaması değil. Gayet açık, bir plan, Annan planı var ortada. Komisyon bunu destekliyor'' diye konuştu. 
     Planın BM planı olduğuna ve BM'nin bu tür durumlarda bir çözüm bulmak için gerekli çalışmaları yapan bir kurum olduğuna dikkati çeken Prodi, işe Annan planıyla başladıklarını, iki tarafın fikir birliği yapıp herhangi bir değişiklik istemesi halinde, komisyon olarak her türlü desteği vereceklerini söyledi. 
     Prodi, komisyonun raporunda Türkiye'nin müzakerelere başlamasına ilişkin tarih yer alıp almayacağına dair soru üzerine de komisyonun sadece tavsiyelerde bulunduğuna, kararı AB Konseyi'nın alacağına dikkati çekti. Prodi, ''Biz sadece bir analiz yapıyoruz ve raporumuzu konseye sunuyoruz. Karar konusunda tavsiyede bulunmuyoruz'' dedi. 
     
     ''RUM TARAFINA DA AYNI BASKI'' 
     Kıbrıs konusunda Kıbrıs Rum tarafına da baskı yapılıp yapılmadığına ilişkin soru üzerine Prodi, konunun dün Başbakan Recep Tayyip Erdoğan ile yaptığı görüşmede de dile getirildiğini kaydederek, aynı baskıyı Rum tarafına da uyguladıklarını söyledi. 
     Prodi, Leyla Zana'nın yargılandığı davada alınan kararla ilgili soruya, ''Ben serbest bırakılmasını umuyordum, ama olmadığını duydum. Sadece üzüldüğümü söyleyebilirim. Gerçekten çok çok üzüldüm'' dedi. 
     Zana hakkındaki sözlerinin Türkiye'nin içişlerine müdahale anlamına gelip gelmediği yönündeki sorunun ardından da Prodi, ''Hayır, böyle düşünmüyorum. Çünkü ifade özgürlüğü bizim kriterlerimizin bir parçası'' diye konuştu. 
     
</TEXT>
</DOC>
