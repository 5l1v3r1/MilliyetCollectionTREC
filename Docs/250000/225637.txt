<DOC>
<DOCNO> 225637 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/25/son/sonyas15.html </URL>
<DATE> 2004/03/25/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
İngilizler siyasetten soğuyor, yüzde 51 oy kullanacak 
</HEADLINE>
<TEXT>

     MORİ kamuoyu araştırmaları kurumu tarafından yapılan anket, İngiltere'de halkın siyasete soğuk baktığını, sadece yüzde 51'lik bir kesimin gelecek seçimde oy kullanmayı düşündüğünü ortaya koydu. 
     Bunun nedeninin halkın politikayla ilgilenmekte çıkar görmemesi, ortaya konulan politikalardan tatmin olmaması ve yapılanları anlayamaması olduğunu ortaya koyan ankete göre, sadece yüzde 42'lik bir kesim bölgelerindeki milletvekillerinin ismini biliyor. 
     Geçen 2-3 yıl boyunca politika konuşan, bu konuda tartışan ya da kafa yoran İngilizlerin oranının yüzde 38 olduğunu belirten MORI araştırmacıları, son üç yılda siyasi bir toplantıya katılanların oranının ise sadece yüzde 5 olduğunu bildirdi. 
     Bir partinin genel ya da yerel seçim kampanyasına aktif destek verenlerin oranının da yüzde 1 olduğunu kaydeden MORI araştırmacıları, halkın sadece yüzde 32'sinin bölge milletvekillerinin uygulamalarından memnun olduğuna dikkat çekti. 
     Halkın yüzde 36'sının parlamentonun çalışmalarından tatmin olduğunu söylediğine de işaret eden anket sonuçları, bu oranın Tony Blair hükümetinin ikinci kez seçim kazandığı 2001 mayısından bu yana yüzde 9 oranında düştüğünü gösterdi. 
     Özellikle orta yaş ve orta sınıfın politikaya soğuk baktığını da ortaya koyan MORI anketinin sonuçlarına göre, azınlıklar da politikaya mesafeli duruyor. 
     MORI, halkın siyasi bilgisini sınamak için ankete katılanlara 7 soru sorarken, halkın yüzde 45'i, 4 ya da daha fazla soruya doğru yanıt verdi. Yüzde 5'lik bir kesim hiçbir soruyu doğru yanıtlayamazken, erkeklerin yüzde 52'si, kadınların ise yüzde 38'i ortalama başarı oranını aşabildi. Yaş, sosyal sınıf ve eğitim düzeyi arttıkça, başarının da arttığı bildirildi. 
     
</TEXT>
</DOC>
