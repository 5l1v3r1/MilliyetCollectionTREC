<DOC>
<DOCNO> 231671 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/son/soneko34.html </URL>
<DATE> 2004/04/15/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Arçelik, Haziran'da mobilya sektörüne giriyor... 
</HEADLINE>
<TEXT>

     Arçelik Genel Müdürü Gündüz Özdemir, bu yıl 2.1 milyar euro ciro yapmayı planladıklarını bildirdi. 
     Arçelik Olağan Genel Kurul toplantısının ardından gazetecilerin sorularını yanıtlayan Özdemir, bu yıl yurtiçinde 80 milyon euroluk yatırım yapmayı öngördüklerini belirtti. 
     Yurtdışında yeni şirket satın almanın söz konusu olup olmadığının sorulması üzerine Özdemir, ''Arçelik kendine büyüme hedefi seçmiştir. Arçelik'in, gerek uygun koşullarda yatırım yapmak, gerek şirket, gerek marka satın alma şeklindeki hedefleri sıcaktır. Uygun koşullar bulduğu zaman bunu devreye sokar'' diye konuştu. 
     Özdemir, ''Böyle bir şirket var mı '' sorusuna, ''Takip ettiğimiz birçok marka var. Ama takip etmek yeterli olmuyor. Karşı tarafın da koşullarının olgunlaşması lazım. Şu anda öyle bir şey yok'' yanıtını verdi. 
     2004 yılına ilişkin hedeflerinin sorulması üzerine Özdemir, ''Bu yıl Arçelik, 2.1 milyar euro ciro yapmayı planlıyor. Yüzde 50 yurtiçinde, yüzde 50 yurtdışından olacaktır'' dedi. 
     
     ''2004'DE KARDA BİR REKOR DAHA KIRILACAK'' 

     Gündüz Özdemir, mobilya sektörüne ilişkin çalışmalara dair bir soruyu, ''Sürecin yüzde 80'i tamamlandı. Haziran ayından itibaren mobilya işinin içine tamamen girmiş olacağız. Bu ev mobilyası alanında olacak'' diye yanıtladı. 
     Özdemir, başka bir soru üzerine 2003'de tarihindeki en karlı yıllarından birini yaşayan Arçelik'in 2004 yılı sonunda karda bir rekor daha kıracağını ve iç pazarda yüzde 20 büyüyeceğini belirterek, ''İnşallah 2005 sonunda 3 milyar euro ciroya ulaşmış olacağız'' dedi. 
     Yurtdışındaki borsalara açılma konusunda ise Gündüz Özdemir, Arçelik'in halka açık hisselerinin yüzde 75'nin yabancı kurumların elinde olduğunu ve şirketin her zaman yabancıların ilgi odağı olduğunu söyledi. 
     Genel Müdür Özdemir, dövizdeki dalgalanmaların şirketi nasıl etkilediğine ilişkin soru üzerine, ''Arçelik gerek maliyetler yönünden, gerekse borç-alacak dengeleri yönünden tamamen döviz kurundaki dalgalanmalardan etkilenmeyecek biçimdedir. Konumumuz yüzde yüz sağlamdır. Dolar-euro girdisi, dolar-euro çıktısı itibarıyla da olay dengededir'' diye konuştu. 
     Şirket olarak her zaman yeni ürünlerinin söz konusu olduğuna işaret eden Özdemir, özellikle ankastre ürünlerde bu yıl önemli bir atak yapacaklarını ve Bolu'da yeni faaliyete geçen fabrikayı bu ay sonunda basın mensuplarına tanıtacaklarını bildirdi. 
     
     MALİYET DÜŞÜŞÜ BÜYÜMEDE MOTOR OLACAK 

     Arçelik Genel Müdürü Özdemir, toplantıda bir hissedarın maliyetlerin düşmesine ilişkin değerlendirmesi üzerine, geçen yıl dövizdeki trendin fiyatları aşağı çektiğine, üretimin planladıklarının çok üzerinde olmasından dolayı maliyetlerin indiğine dikkat çekerek, ''Arçelik, hem yurtiçinde hem de yurtdışındaki agresif büyüme politikasını sürdürmesi için bunu planlayarak yapmıştır. Bu, büyümemizde motor olacak ve rekabette bizi güçlü kılacak bir gelişmedir'' dedi. 
     Arçelik Yönetim Kurulu Başkanı Rahmi Koç, raporda yer alan kar dağıtım önerisi bölümünde, şirketin 2003'de tarihindeki en karlı yıllarından birini yaşayarak konsolide gelir tablosunda 2002'ye göre yüzde 116'lık artışla 151 trilyon 874 milyar lira net kar gerçekleştirdiğini kaydetti. 
     Rahmi Koç, SPK'nın Sermaye Piyasasında Muhasebe Standartları Hakkında tebliği çerçevesinde yapılan enflasyon düzeltmesi neticesinde ortaya çıkan geçmiş yıllar zararının etkisiyle, şirketin 2003 yılına ait dağıtılabilir karının çıkmadığını belirtti. 
     Arçelik Finansman ve Mali İşler Grup Direktörü Yağız Eyüboğlu, 1 Ocak-31 Aralık 2003 ve 2002 tarihli ayrıntılı gelir tablosunda şirketin geçen yılki net karının 240.6 trilyon lira olduğu, raporda ise 151.9 trilyon lira olduğunu belirten basın mensuplarının, aradaki farkın nereden kaynaklandığını sormaları üzerine, her iki tablonun hazırlama standartlarının birbirinden çok farklı olduğunu söyledi. 
     Eyüboğlu, 240.6 trilyon lira görünen tablonun tamamen geçmiş standartlara göre, raporda yer alan tablonun ise yeni uygulama kapsamında hazırlandığını ve aradaki farkın bundan kaynaklandığını bildirdi. 
     Genel Kurul'da, Rahmi Koç, Robert Sonman, Mustafa Koç, Cengiz Solakoğlu, Bülend Özaydınlı, Mehmet Ali Berkman, Temel Atay, Gündüz Özdemir ile Bülent Bulgurlu'dan oluşan Yönetim Kurulu belirlendi. 
     Genel Kurul'da ayrıca, Amerikan Hastanesi'nde kullanılmak üzere Vehbi Koç Vakfı'na bağışlanan 5.4 trilyon lira da onaylandı. 

     
</TEXT>
</DOC>
