<DOC>
<DOCNO> 206230 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/03/son/soneko15.html </URL>
<DATE> 2004/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Sönmez "Hedef tuttu ama yol uzun" 
</HEADLINE>
<TEXT>

     Bursa Ticaret ve Sanayi Odası Yönetim Kurulu Başkanı Celal Sönmez, 2003 yılı enflasyon hedefinin tuttuğunu, ancak Türkiye'nin önünde daha uzun bir yol bulunduğunu bildirdi. 
     Sönmez, Devlet İstatistik Enstitüsü'nce DİE yayınlanan Aralık ayı endeksleri ile yıllık enflasyon oranlarını değerlendirdiği yazılı açıklamasında, TEFE'de yıllık 13.9, TÜFE'de ise 18.4 olan enflasyonun, hedeflenen değer olan yüzde 20'nin altında gerçekleşmesini olumlu bulduğunu, ancak sonuca ulaşıldığı kanısının rehavet getireceğini söyledi. 
     Enflasyonu 2004 yılında bu düzeylerden aşağıya çekmenin daha zor olacağını kaydeden Sönmez, ''Hedef tuttu ama yolumuzun daha uzun olduğu unutulmamalı'' dedi. 
     Sönmez, 2003 yılı rakamlarının olumlu olmasının enflasyon riskinin ortadan kalktığı anlamına gelmediğine işaret ederek, Merkez Bankası'nın yaptığı son açıklamada yer alan, ''döviz kurunun enflasyonun belirlenmesinde hala en önemli faktörlerden biri olduğu ve liradaki aşırı değerlenme gerçeğini'' gözönüne alınması halinde enflasyonda kesin sonucun henüz alınmadığının ortaya çıkacağını anlattı. 
     Yapısal reformların yapılmamış olmasının, bu yıl da enflasyon tehlikesinin süreceğine işaret ettiğini savunan Sönmez, şöyle konuştu 
     ''Enflasyon, 2004 yılında da yerel seçimler nedeniyle mali disiplini bozacak popülist harcamalar yapılmazsa, döviz kurunda aşırı dalgalanmalar olmazsa, dünya konjonktüründeki olumlu gelişmeler ve siyasi istikrar sürerse düşmeye devam eder. Sözünü ettiğimiz koşulların çokluğu ise bize henüz enflasyon canavarı ile olan mücadelemizde kesin sonucun alınmadığını anlatmaktadır. OECD ülkeleri arasında hala en yüksek enflasyon değerine sahip ülkenin Türkiye olduğu dikkate alınırsa, sıralamadaki yerimiz, bize almamız gereken yolun uzunluğunu anlatıyor.'' 
     
</TEXT>
</DOC>
