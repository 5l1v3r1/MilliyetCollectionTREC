<DOC>
<DOCNO> 235178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/son/sondun31.html </URL>
<DATE> 2004/04/27/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Erdoğan ve Schröder Kıbrıs'ı görüştü, Almanya'dan destek çıktı... 
</HEADLINE>
<TEXT>

     Kuzey Kıbrıs Türk Cumhuriyeti'nin tanınması konusuna sıcak bakmayan Almanya, KKTC'ye mali ve siyasi kolaylıklar sağlanması konusunda harekete geçti. 
     Başbakan Tayyip Erdoğan ve Almanya Başbakanı Gerhard Schröder, Türk-Alman Ticaret ve Sanayi Odası'nın açılışı öncesi yaptıkları ikili görüşmenin ardından, gazetecilerin sorularını yanıtladı. 
     Schröder'in Türkiye'ye son ziyaretinden sonra, ikili, siyasi ve ticari ilişkilerdeki ivmenin artarak devam ettiğine işaret eden Başbakan Erdoğan, "AB sürecini belirleyen düşüncelerimizi konuştuk. Kıbrıs'ı konuşma fırsatımız oldu" dedi. Erdoğan, bu konuda garantör ülke olarak Türkiye'nin iyi niyetini yüzde 66 ile ortaya koyduğunu belirtirken, genel olarak uluslararası çerçevede olduğu gibi, ekonomik ilişkileri de görüştüklerini söyledi. 
     Erdoğan, gazetecilerin soruları üzerine, Kıbrıs'a yapılacak yardımlar konusunda bazı uzmanların görevlendirileceğini ve onların yapacağı çalışmalara göre bazı adımların karşılıklı olarak atılacağını söyledi. 
     Alman Başbakan Schröder, Kıbrıs Türk Cumhuriyeti'nden Annan Planına "evet" diyenlerin hayırcı Rumlar tarafından cezalandırılmaması gerektiğini belirtirken, "Ada'da gerçekten Kuzey Kıbrıs Türkleri tarafından Annan Planı'na evet diyenlerin, Ada'daki Rumlar tarafından hayır dendiği için cezalandırılmaması gerekiyor işte budur önemli olan" dedi. Bu nedenle AB'nin KKTC'ye mali destek verme kararı aldığını anımsatan Schröder, "İşte bundan ötürüdür ki AB Dışişleri Bakanları Kuzey Kıbrıs'a mali yardım desteğinin çıkması için oylamada bulundular, öneriyi getirdiler ve 259 milyon euroluk mali yardım kararı çıktı. Budur önemli olan, budur önemli bir sinyal verecek olan" dedi. 
     
     UZMANLAR MALİ VE SİYASİ DESTEK İÇİN ÖNERİ HAZIRLAYACAK 

     Almanya'nın bu kararı kesinlikle desteklediğini ifade eden Schröder, KKTC'ye siyasi ve mali destek için öneriler oluşturma konusunda Türk ve Alman uzmanların biraraya geleceğini bildirdi. Schröder, "Hem ticari açıdan hem genel olarak siyasi açıdan belli kolaylıkların sağlanmasına dair öneriler götürülür. Türk Alman ilişkileri açısından ve birlikte olan güçbirliği açısından komisyona bu konuda öneriler getirmek üzere uzmanların biraraya geleceklerini görüşmüş ve kararlaştırmış olduk" diye konuştu. 
     
     TAYVAN MODELİ KONUSUNDA YORUM YOK 

     Uluslararası toplum tarafından resmen tanınmayan ancak yoğun ticari ilişkilerin sürdürüldüğü Tayvan'daki modelin sorulması üzerine Schröder, "Tayvanla ilgili gerçekten hiçbir şey söylemek istemiyorum" dedi. 
     
</TEXT>
</DOC>
