<DOC>
<DOCNO> 217572 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/25/guncel/agun.html </URL>
<DATE> 2004/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
'Ruhsatı hileli Uzi' Demirel'in hediyesi 
</HEADLINE>
<TEXT>

   'Uzan cephaneliği'ndeki silahların çoğu Hakan Uzan'a ait çıktı. Demirel'in hediye ettiği anlaşılan Uzi'ye ise yarı otomatik gibi gösterilerek ruhsat alındığı belirlendi 
      TOLGA ŞARDAN Ankara 
   
   Uzan Ailesi'nin Sakarya Pamukova'daki çiftliğine yapılan baskında ele geçirilen silahların tasnifinde ilginç bilgiler ortaya çıktı. İsrail yapımı "Uzi" marka tam otomatik silahı 9. Cumhurbaşkanı Süleyman Demirel'in hediye ettiği, ancak ruhsatının "hileli" olduğu belirlendi. 
   Çiftlikteki aramalarını sürdüren İstanbul Mali Şube Müdürlüğü ekipleri, önceki gün 25 tabanca, 10 uzun namlulu silah ve 12 bin 500 mermi buldu. Silahlardan 31'inin firari Hakan Uzan adına olduğu anlaşıldı. Uzanlar'ın avukatları, 25 tabancanın tamamının ruhsatlarını beyan etti. Uzun namlulu silahların ruhsat incelemesinde de yeni bilgilere ulaşıldı. Demirel'in hediye ettiği Uzi'nin, "hediye silah" olarak ruhsatlandırıldığı tespit edildi. Uzanlar'ın Uzi'yi "yarı otomatik silah" gibi göstererek hile yaptığı, bu yolla Sarıyer'den "taşıma ruhsatı" aldığı ortaya çıktı. İşlemler sırasında da, silahın Demirel'in armağanı olmasından yararlanıldığı kaydedildi. 
   
   Koleksiyona aitmiş 
   Cem Uzan'ın avukatı Şaylan Çığgın, Uzan Ailesi'nin Pamukova'daki çiftliğinde bulunan 35 silahın Hakan Uzan'ın koleksiyonuna ait olduğunu ve tamamının ruhsatının bulunduğunu bildirdi. Çığgın yazılı açıklamasında, 35 silaha ve ruhsat numaralarına da yer verdi. 
   
   Kaçakçılık suçlaması 
   Savcılık, İstanbul'daki baskınlarda ele geçirilen şarap, şampanya ve purolar için de Tekel'e görüş soracak. Cem Uzan'ın "şahsi malım" diye nitelediği 3 bin 800 şişe şarap ve şampanya ile Kemal Uzan'a ait olduğu belirtilen "Cohiba" marka puroların Tekel'in ithali olmadığı anlaşılırsa, Uzanlar için "kaçakçılık" iddiasıyla yeni bir soruşturma daha açılacak. 
   
   Yarı otomatik tam otomatik 
   Silah ruhsat işlemleri 6136 sayılı Ateşli Silahlar Yasası'na göre yapılıyor. İşlemleri tamamlayanlar, tabanca ve yarı otomatik silahlar için ruhsat alabiliyor. Tüm tabancalar yasaya göre yarı otomatik olarak sınıflandırılıyor. Tam otomatik silahlar için ruhsat verilmiyor, sadece güvenlik birimlerinin envanterinde kayıtlı bulunuyor. Özel güvenlik şirketleri, envantere kayıt koşuluyla tam otomatik silah alabiliyor. Uzi, Kalaşnikov, Akrep, M - 16 gibi silahlar hem yarı otomatik, hem tam otomatik kullanılıyor. 
   
      Sadece 3 kişi hediye edebilir 
   Türkiye'de sadece Cumhurbaşkanı, Başbakan ve Genelkurmay Başkanı ile vekilleri "hediye silah" verme hakkına sahip. Silahı alacakların ruhsat almayı haiz kişiler olması gerekiyor. İthal silahlardan, hediye silah uygulaması kapsamında gümrük ve Maliye vergisi alınmıyor. Sadece ruhsat alırken Maliye harcı yatırılıyor. Yetkili imzayı taşıyan yazı, Emniyet Genel Müdürlüğü'ne gönderiliyor. Düzenlenen belgeyle silah sahibi, ikamet ettiği ilin valiliğine, resmi yazıyla başvurup Maliye harcını yatırdıktan sonra silah sahibi oluyor. 
   
   İşte hediye silah alanlar 
   Sekizinci Cumhurbaşkanı Turgut Özal'ın başbakanlığı döneminde sıkça başvurulan armağan silah uygulamasıyla birçok kişi ruhsat sahibi oldu. Tansu Çiller, başbakanlığı döneminde Menzil Şeyhi Fevzettin Erol'la eşi Özer Çiller ve oğlu Mert Çiller'e armağan silah vermişti. Çiller'in silah verdiği kişiler arasında Vali Hüseyin Avni Coş, Enis Tütüncü, Yıldırım Avcı, Halit Dağlı da yer almıştı. 
   
   Polis zoruyla getirilecekler    LUBE AYAR İstanbul 
   Eski İmar Bankası yöneticilerinin, "izinsiz Hazine bonosu satarak emniyeti suiistimal ettikleri" gerekçesiyle beş yıla kadar hapis cezası istemiyle yargılandıkları davada, kırmızı bültenle aranan Kemal ve Yavuz Uzan'ın polis zoruyla duruşmaya getirilmesine karar verildi. Şşli 7. Asliye Ceza Mahkemesi'ndeki dünkü duruşmaya, cezaevinde bulunan bankanın eski yönetim kurulu üyeleri ve yöneticilerinden Erol Hürbaş, Gürol Demirkol, Yaşar Avni Güral, Birol Çilingir ve Hilmi Başaran katıldı. Başaran, Hazine bonolarının Adabank'a satışının normal bankacılık işlemi olduğunu savundu. Diğer sanıklar da yönetim kurulunda hazine bonosu satışına ilişkin herhangi bir karar alınmadığını belirterek, beraatlarını talep ettiler. Mahkeme, duruşmaya katılarak ifadeleri alınan sanıkların vareste tutulmasına karar vererek duruşmayı erteledi. 
   
   'Gelsin, inceleyeceğiz'    Ürdün Kamu Güvenliği Genel Müdürü General Tahseen Shourdom'la yaptığı görüşmeden sonra gazetecilerin sorularını yanıtlayan İstanbul Emniyet Müdürü Celalettin Cerrah, çiftlikte ele geçirilen silahlarla ilgili olarak şunları söyledi "Uzanlar'ın avukatları, silahların ruhsatlarının bulunduğunu beyan ettiler. Ruhsatları getireceklerini söylediler. Şu anda ne kadarının ruhsatsız olduğunu söylemek imk nsız" diye konuştu. Cerrah, "uzun namlulu bazı silahlara nasıl ruhsat verildiği" sorusunu, "Ruhsatları inceleyeceğiz. Zannediyorum, 1997'den önce bu tür silahlara ruhsat veriliyordu" diye yanıtladı. 
   
   
   
</TEXT>
</DOC>
