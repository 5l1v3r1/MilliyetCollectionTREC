<DOC>
<DOCNO> 237981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/07/ekonomi/eko05.html </URL>
<DATE> 2004/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF'den petrol uyarısı 
</HEADLINE>
<TEXT>


EKONOMİ SERVİSİ 

Uluslararası ham petrol fiyatları varil başına 40 dolara yaklaştı. Son 13 yılın en yüksek düzeyinden işlem gören ham petrol fiyatları, dünya petrol rezervinin üçte ikisini elinde bulunduran Ortadoğu bölgesindeki şiddet olayları ve muhtemel sabotaj saldırıları ile ABD'deki petrol stoklarının azalmasının yarattığı endişelerle yükselmeye devam ediyor. 
ABD'nin Batı Teksas türü ham petrolü, Asya borsalarında, varil başına 39.86 dolardan işlem gördü. Petrol ABD'de de 39.90 dolara çıktı. 1990 yılında, Irak'ın Kuveyt'i işgal etmesiyle, ham petrolün fiyatı 41.15 dolara kadar ulaşmıştı. Brent petrolün varili ise dün Londra'da 0.90 dolar artarak 36.72 dolara yükseldi. 
Petrol fiyatları ile üretim kaybı arasında dinamik bir bağlantı olduğunu kaydeden IMF'nin yeni Başkanı Rodrigo Rato, petrol fiyatlarında meydana gelecek yıllık bazda her 5 dolarlık artışın, global ekonomik büyümede binde 3'lük bir azalmaya neden olacağını kaydetti IMF bu yıl dünya ekonomisinin yüzde 4.6 büyüyeceğini tahmin ediyor . Rato, petrol fiyatlarının global ekonomi üzerinde yaratacağı tehditleri belirtmekle birlikte, Avrupa ekonomisinin ciddi olarak etkilenmeyeceğini ifade etti. 


</TEXT>
</DOC>
