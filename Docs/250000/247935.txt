<DOC>
<DOCNO> 247935 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/15/guncel/agun.html </URL>
<DATE> 2004/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD karşıtı protestolar direnişçileri yumuşattı 
</HEADLINE>
<TEXT>


Irak'ta direnişçiler tarafından rehin alınan 6 Türk işçisinin, ABD aleyhindeki gösteriler sayesinde serbest bırakıldığı anlaşıldı... 

ADANA, HATAY DHA 

Irak'ın Felluce kentinde 6 gün rehin tutulan Türk işçiler, direnişçilerin İstanbul'daki ABD aleyhtarı gösterileri televizyonda izledikten sonra kendilerini serbest bırakmaya karar verdiğini söyledi. Kaçırılan işçilerden Hayri Ekinci de rehinelerden Ali Nuri Cesur'un namaz kılması sayesinde kurtulduklarını belirtti. 

Namaz için izin istedi 
Irak'ta direnişçilerin rehin tuttuğu Ser Ka şirketinin proje müdürü Tarkan Kanat Arıkoğlu 32 , Ekinci 42 , Mehmet Karakaya 29 , Erdal Bilgin 47 ve Cesur 32 Adana'da, idare müdürü Adnan Azizoğlu Diyarbakır'da, Özkan Karataş da 25 Mersin Silifke'deki evlerinde aileleriyle kucaklaştı. 
Irak'a gittiği gün kaçırılan Ekinci, kurtuluşlarının Cesur sayesinde olduğunu belirterek, "Ellerimizi ve gözlerimizi bağladılar. 12 saat öyle kaldık. Ali namaz kılmak için izin istedi. Eli bağlı namaz kılmaya başladı. Onun bu hareketinden sonra Türk ve Müslüman olduğumuzu öğrendiler" dedi. Direnişçilerin kendilerini ABD'li sandığını anlatan Cesur da şöyle konuştu "Türk ve Müslüman olduğumuza inanınca iyi davrandılar. Ezan okunuyordu. İşaretle namaz kılmak istediğimi söyledim. Müsaade ettiler. Ne kadar etkili oldu, bilemiyorum." 
Kendi aralarında konuşmalarının yasaklandığını söyleyen Erdal Bilgin de şunları söyledi "Direnişçiler 'Türklerin ABD'lilere çalışmasını, hizmet etmesini istemiyoruz. Savaş bittikten sonra tüm iş bağlantılarımızı Türkiye ile yapacağız' dedi. İstanbul'da ABD aleyhine yapılan gösterilerden çok memnun olduklarını söylediler." Arıkoğlu da "Televizyonlardan İstanbul'da ABD aleyhinde yapılan bir gösteriyi izlediklerini, bunun öldürmeme kararı almalarında büyük payı olduğunu anlattılar" diye konuştu. 
SER KA'nın ortaklarından Serdar Adalı da, Felluce'deki iş sözleşmelerini henüz iptal etmediklerini belirterek, "Ancak bu olaylar sonrası iptal etmeyi düşünüyoruz. Çalışanlarımızın sözleşmeleri devam ediyor. İster Türkiye'de çalışırlar, isterlerse Irak'a yeniden gidebilirler" şeklinde konuştu. Bu arada Irak'taki ABD'lilere mal taşıdığı iddiasıyla direnişçiler tarafından kaçırılan ve önceki gün serbest bırakıldığı açıklanan Hataylı TIR şoförü Bülent Yanık'tan 36 henüz haber alınamadı. 

Irak'ta 2 Türk daha kaçırıldı 

ADANA DHA 
Irak'ta geçen hafta kaçırılan 7 Türk işçisi ve 1 kamyon şoförünün serbest bırakılmasının ardından, Kayteks adlı şirketin 3 Mayıs'ta Irak'a götürdüğü klima bakım ve tamir ustaları Murat Kızıl 26 ile Soner Serçalı 27 isimli 2 Türk işçinin daha kaçırıldığı ortaya çıktı. Kızıl ve Serçalı'nın kaçırıldıklarını doğrulayan şirket yetkilisi Cumali Kayaçam, Türk işçilere eşlik eden Iraklı mühendisin serbest bırakıldığını söyledi. 

İşçileri polis teslim etmiş 

Cesur, şoförlerinin birkaç kez ABD üssünün yerini sorması sonucu halkın kendilerini ABD'li sandığını ve linç etmeye kalktığını belirterek, "Polisler bizi öfkeli halkın elinden kurtarıp direnişçilere teslim etti" dedi. Bilgin de "Kalabalık, 'Elhamdülillah Müslüma-nız' diye bağırınca vurmaktan vazgeçti. Gelen polisler de gözlerimizi bağlayıp bizi bilmediğimiz bir yere götürdüler" diye konuştu. Arıkoğlu ise, kendilerini Irak polisinin de destek verdiği bir grubun kaçırdığını söyledi. 


</TEXT>
</DOC>
