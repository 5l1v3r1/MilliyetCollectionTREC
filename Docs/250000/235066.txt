<DOC>
<DOCNO> 235066 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/dunya/adun.html </URL>
<DATE> 2004/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam'ın davasında ABD'yi yargılayacak 
</HEADLINE>
<TEXT>


Saddam'ı savunacak avukat Jacques Verges, ABD'yi 80'lerde Irak'a kitle imha silahı teknolojisi vermekle suçlayacak ve o yıllarda Irak'a "örtülü' ziyaretler yapan Savunma Bakanı Rumsfeld'i tanık gösterecek 

DIŞ HABERLER SERVİSİ 


Irak Geçici Yönetim Konseyi'nin devrik lider Saddam Hüseyin'i yargılayacak mahkeme heyetinin belirlendiğini açıklamasıyla dünyanın merakla beklediği davanın başlaması için bir adım daha atılırken, Saddam'ı savunacak "Şeytan'ın Avukatı" lakaplı Fransız avukat Jacques Verges, mahkemede izleyeceği taktiklerle uluslararası gündemi uzun süre meşgul edeceğini belli etti. 
Amerikan CBS Televizyonu'na konuşan Verges, Saddam davasında da, daha önceki ünlü davalarında yaptığı gibi aynı taktiği izleyeceğini ve iddia makamını, yani Saddam davasında ABD'yi suçlayacağını söyledi. 

Rumsfeld'i çağıracak 
Verges, ABD'yi Saddam Hüseyin'e yıllar boyunca verdiği destekten dolayı suçlayacağını belirterek, ABD Savunma Bakanı Donald Rumsfeld'i mahkemeye tanık olarak çağırmayı planladığını söyledi. 
Verges'e göre ABD, 1980'li yıllarda Saddam'a 10 yıl boyunca şarbon ihracatı da dahil çok yönlü yardımlarda bulundu. Rumsfeld, 1983 - 1984 arasında "iyi niyet misyonu" adı altında Irak'a şüpheli ziyaretler yaptı. Fransız avukat, "Kitle imha silahları Irak hükümetine ABD tarafından satıldı. Rumsfeld bu satıştan, bu pazarlıktan ve bu piyasadan sorumlu olanlardan biri" dedi. Verges, Rumsfeld'i zehir pazarlayan seyyar satıcıya benzetti. 

Yargıç ve cellat 
ABD'nin yargılamadan önce Saddam Hüseyin'i öldürebileceğini iddia eden Verges, ABD'yi hem savcı, hem yargıç, hem de cellat olmakla suçladı. Verges, "Saddam'ı Başkan Bush suçlu ilan etti ve öldürülmesini istedi. Ancak, George W. Bush bir yargıç değil. Adalet alanında herhangi bir gücü yok" ifadesini kullandı. Verges, "Eleştirdiğim ABD değil. ABD'nin liderleri" diye konuştu. 

Levy, ABD'yi uyardı 
Fransız gazeteci, filozof Bernard Henri Levy, Verges'in hukuki yeteneklerine ve ABD'ye karşı nefretin yaygınlığına dikkat çekerek, Washington'u uyardı. Bu davada ABD'nin dünya kamuoyu karşısına esas suçlu olarak çıkabileceği riskine işaret eden Levy, "Ancak Verges'in önce bunu kanıtlaması gerekir. Yine de ABD'nin Saddam'ın suç ortağı olduğunun gösterilmesi, onu eli kanlı diktatörle aynı kefeye koymaz. Çünkü tetiği çekmek başka bir şey" şeklinde konuştu. 
Tarihi davanın zamanı ve yeri henüz belli değil. 

Şeytanın avukatı... 

Fransız avukat Jacques Verges, daha önce de Saddam Hüseyin benzeri ünlü suçluların savunmasını üstlenerek, şöhret oldu. Bu nedenle Verges'in müvekkilleri "20. yüzyılın kitle katliamı yapan isimler kataloğuna" benzetildi. 80 yaşındaki Verges'in savunduğu ancak hiçbirini cezadan kurtaramadığı ünlü suçlulardan bazıları şunlar Gestapo'nun Lyon kasabı Klaus Barbie, 2 milyon Kamboçyalıyı öldüren Pol Pot'un suç ortağı Khieu Samphan, terörist Çakal Carlos ve Sırp lider Slobodan Miloşeviç. 


</TEXT>
</DOC>
