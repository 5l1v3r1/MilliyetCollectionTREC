<DOC>
<DOCNO> 246669 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/09/son/sonyas24.html </URL>
<DATE> 2004/06/09/ </DATE>
<TIME> 21.06 </TIME>
<AUTHOR>  </AUTHOR>
<HEADLINE>
Tuzla'da döviz bürosu sahibinden 400 milyarlık gasp yapıldı 
</HEADLINE>
<TEXT>

     Tuzla'da, bir döviz bürosu sahibini darp edip, göz yaşartıcı spreyle etkisiz hale getiren 2 kişi, otomobilinde bulunan yaklaşık 400 milyar lira değerindeki dövizi gasp ederek kaçtı. 
     Alınan bilgiye göre, Orhanlı'daki bir işyeri sahibine döviz götüren Kartal'daki Gebze Döviz'in sahibi Mehmet Sezai Aslan'ın 35 kullandığı 34 TK 4092 plakalı otomobile, TEM Otoyolu bağlantısındaki Aydınlı Köprüsü'nün altından geçtiği sırada, kimlikleri belirsiz kişilerce köprü üzerinden taş atıldı. 
     Aracının camı kırılan Aslan, bunun üzerine otomobili durdurarak yol kenarına park etti. Bu sırada plakası alınamayan bir otomobille yanına gelen 2 kişi, bir süre yumrukladıkları Aslan'ı, yüzüne göz yaşartıcı sprey sıkarak etkisiz hale getirdi. 
     Ardından Aslan'ın otomobilinde, sürücü koltuğunun altında bulunan yaklaşık 400 milyar lira değerindeki dövizi alan 2 kişi, geldikleri otomobille kaçtı. 
     Aslan, olay yerine gelen jandarma ekiplerince sağlık ocağına götürüldü. 
     Jandarma ekipleri, kaçan gaspçıları yakalamak için çalışma başlattı. 
     
</TEXT>
</DOC>
