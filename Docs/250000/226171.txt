<DOC>
<DOCNO> 226171 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/27/son/sontur11.html </URL>
<DATE> 2004/03/27/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Ünlü balet Tan Sağtürk'ün sırrı... 
</HEADLINE>
<TEXT>

     Dünyaca tanınan balet Tan Sağtürk, yıllar önce geçirdiği bir operasyonda, diz kapağına protez takıldığını, ancak çok çalışarak baleden kopmadığını söyledi. 
     Fransa'da eğitim gördüğü 1990 yılında dizinden sakatlandığını ve ciddi bir operasyon geçirdiğini belirten Sağtürk, ''Daha o yıllarda sanat yaşamımın başındaydım. Bu ameliyat nedeniyle bale hayatım bitebilirdi. Bu tehlike nedeniyle doktorlar operasyonun sorumluluğunu üstüne almadı. Ama ben bıçak altına yattım ve diz kapağıma protez taktırıp, çok çalışarak sahnelere çıktım'' dedi. 
     Tan Sağtürk, TED Aliağa Koleji'nde düzenlenen panelde yaptığı konuşmada, O dönemde baleden kopma riski oluşunca arkeoloji eğitimi almaya karar verdiğini, ancak annesinin desteği ile baleyi bırakmadığını anlattı. Sağtürk, ''İki yıl sonra 3. sanat yılımı geride bırakacağım. Protez dizle bu noktaya kadar gelmek önemli'' dedi. 
     İkinci Bahar dizisinde oynamasını hata olarak değerlendiren Sağtürk, ''Soğuk bir kameraya bakarak bir şeyler yapmanın zevki yok. Dizide oynamaktan zevk almadım, oysa sahne bambaşka'' diye konuştu. 
     Bir televizyon kanalında yayınlanan yarışma programına katılanlara dans dersi verdiğini, ancak ''çok sert bir öğretmen'' olduğunu belirten Sağtürk, ''Çalıştığım her 50 kişiden 48'i bana küsüyor. Ama ben öğrencilerimi kamçılıyorum, kırbaçlıyorum ve dans öğrenmelerini sağlıyorum'' dedi. 
     Şimdiye kadar 2 bin 500'den fazla oyuna çıktığını anlatan Sağtürk, bir daha arabesk müzik eşliğinde dans etmeyeceğini, bunu daha önce bir kez Orhan Gencebay'ın ''Bir teselli ver'' isimli şarkısında yaptığını kaydetti. 
     
</TEXT>
</DOC>
