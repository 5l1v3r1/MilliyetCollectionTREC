<DOC>
<DOCNO> 228188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/03/son/sondun05.html </URL>
<DATE> 2004/04/03/ </DATE>
<TIME> 07.35 </TIME>
<AUTHOR>  </AUTHOR>
<HEADLINE>
Annan, Kıbrıs müzakereleriyle ilgili rapor ve öneri paketi hazırlıyor... 
</HEADLINE>
<TEXT>

     BM Genel Sekreteri Kofi Annan'ın, Kıbrıs ile ilgili olarak yürütülen müzakerelerin ayrıntılarını gözler önüne sermek amacıyla bir rapor hazırladığı bildirildi. 
     Söz konusu rapor, Güvenlik Konseyi'ne sunulacak. Annan'ın Kıbrıs özel temsilcisi Alvaro de Soto, raporun birkaç hafta içinde hazır olacağını söyledi. 
     Annan'ın buna ek olarak, Güvenlik Konseyi'nin Kıbrıs'la ilgili olarak bundan sonra atması gereken adımlarla ilgili bir de tasarı hazırlayacağı, De Soto tarafından ifade edildi. Annan'ın önerilerinin, 24 Nisan'da yapılacak referandumdan Annan planına ''evet'' çıkması durumunda UNFICYP'in ne şekilde takviye edilmesi ve personel sayısının ne oranda artırılması gerektiği noktalarını içermesi bekleniyor. 
     Annan'ın, sunacağı öneriler konusunda Konsey'in, 24 Nisan referandumundan önce bir karar almasını arzuladığı da De Soto tarafından belirtildi. 
     Annan'ın 9 bin sayfa tutan ayrıntılı planı, Güvenlik Konseyi üyelerinin inceleyebilmeleri için internete konuldu. Annan planına www.annanplan.org adresinden ulaşılabiliyor. 
     
     KONSEY MÜDAHALE ETMİYOR 

     Öte yandan, Güvenlik Konseyi toplantısından sonra açıklamada bulunan başkan Gunter Pleuger, ''bu önemli yol ayırımında kendi geleceklerini tayin etme hakkının Kıbrıslılara ait olduğunu'' ifade etti. 
     Annan ve De Soto'ya, soruna çözüm getirmek amacıyla harcadıkları çabalardan ötürü teşekkür eden Pleuger ile aynı görüşü savunan De Soto da ''Konsey üyelerinin kararı Kıbrıslılara bıraktıklarını ve aşırı müdahaleci görünmek istemediklerini'' vurguladı. 
     Konsey üyelerine Annan planıyla ilgili brifing verdikten sonra gazetecilerin sorularını cevaplandıran De Soto, ''Kıbrıs halkının referandumda, liderlerinin tayin edecekleri istikamet yönünde oy kullanacaklarını sandığını'' sözlerine ekledi. 
     
</TEXT>
</DOC>
