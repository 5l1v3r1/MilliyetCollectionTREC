<DOC>
<DOCNO> 206759 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/06/son/sondun21.html </URL>
<DATE> 2004/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Prenses Diana, Charles'ı kendisini öldürtmeye çalışmakla suçlamış 
</HEADLINE>
<TEXT>

     Galler Prensesi Diana'nın, ölümünden 10 ay önce yazdığı ve eski uşağı Paul Burrell'a bıraktığı mektupta, kendisini öldürtmeye çalışmakla suçladığı kişinin eski kocası ve İngiltere tahtının veliahdı Prens Charles olduğu ortaya çıktı. 
     Burrell'ın yaklaşık 2 ay önce piyasaya çıkan kitabında yayımlanan mektupta, noktalarla ifade edilerek boş bırakılan isim, bugün Daily Mirror gazetesi tarafından kamuoyuna açıklandı. 
     Prenses Diana'nın ölümüyle ilgili Büyük Britanya topraklarında açılan ilk soruşturmanın başladığı bugün, bu önemli açıklamayı yapan The Daily Mirror gazetesi, Burrell tarafından yazılan ''A Royal Duty'' adlı kitapta noktalı bırakılan yerde, Prens Charles'ın adının bulunduğunu yazdı. 
     Kitapta ''.... benim otomobilimin bir kaza yapması için planlama içinde, bu frenlerin bozulması ve önemli bir kazanın meydana gelmesini sağlamak şeklinde bir şey olabilir'' denilmiş, bu çok önemli ismin bulunduğu yer boş bırakılmıştı. 
     Gazete yetkilileri, yayımladıkları bir açık mektupta da, Prens Charles'ın ismini açıklamakta bir sakınca görmediklerini, zira halen Paul Burrell'ın elinde bulunan Prenses tarafından yazılmış mektubun orijinalinin de soruşturma kapsamında Kraliyet Savcısı'na verileceğini söyledi. 
     Açık mektupta, ''bu isim savcının eline geçtiğinde nasıl olsa kamuoyuna mal olacak'' ifadesi yer aldı Bu arada Prenses Diana'nın ölümüyle ilgili bu sabah başlayan soruşturmaya ünlü Harrods mağazasının sahibi Muhammed El Fayed'in de büyük bir avukat ordusuyla katılacağı belirtiliyor. 
     Yıllardır bu davanın açılmasını sağlamak için büyük mücadele veren El Fayed'in, Diana ile birlikte kazada ölen oğlu Dodi El Fayed'in suikasta kurban gittiği ve buna da Prenses'in, oğlundan hamile olmasının yol açtığı şeklindeki iddialarını kanıtlamaya çalışacağı bildiriliyor. 
     El Fayed, 1997 yılındaki kazadan bu yana, oğlunun başına gelenlerin tek sorumlusu olarak İngiliz gizli servisini gösteriyordu. 
     
</TEXT>
</DOC>
