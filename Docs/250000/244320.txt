<DOC>
<DOCNO> 244320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/01/ekonomi/eko05.html </URL>
<DATE> 2004/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'de en çok Yunanlı ev sahibi var 
</HEADLINE>
<TEXT>


64 ülke vatandaşının Türkiye'de ev sahibi olduğu belirlenirken alımların üçte birini Yunanlılar yapıyor 


Yabancıların mülk almasını kolaylaştıran yasanın 19 Temmuz 2003'te yürürlüğe girmesinden sonra Türkiye'de ev sahibi olmak isteyen yabancıların sayısında hızlı artış yaşandı. Başta Yunanlılar ve Almanlar olmak üzere 64 ülkenin vatandaşı bugüne kadar 41 bin 683 adet mülk edindi. 
Tapu ve Kadastro Genel Müdürü Zeki Adlı'nın verdiği bilgiye göre, düzenleme öncesi 18 bin 534'ü bağımsız bölüm olarak nitelenen ev ve daire, 4 bin 239'u bina meskenli arsa, 14 bin 805'i arsa - arazi olmak üzere toplam 37 bin 578 taşınmaz, yabancıların mülkiyetine geçmişti. Bu tarihten sonraki 10 ayda ise yabancılarca 4 bin 105 gayrimenkul satın alındı. Türkiye'de mülk edinen yeni yabancı sayısı da 4 bin 714 olarak gerçekleşti. 
Türkiye'de taşınmazı olan yabancıların yüzde 33.4'ünü Yunanlılar oluştururken bu ülkeyi Almanlar izliyor. 27 Mayıs itibariyle yabancılar, en fazla İstanbul'da mülk sahibi oldu. 




</TEXT>
</DOC>
