<DOC>
<DOCNO> 242133 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/23/son/soneko04.html </URL>
<DATE> 2004/05/23/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Oto tamircileri, arıza yapan araç bulamıyor... 
</HEADLINE>
<TEXT>

     Konya Oto Tamircileri Odası Başkanı Ali Demirkol, 20 yaş üstü otomobillerin hurdaya ayrılmasıyla zor duruma düşen esnafa devlet desteği istediklerini söyledi. 
     Demirkol, AA muhabirine yaptığı açıklamada, Anadolu'da sanayi deyince akla ilk gelen işyerlerinin oto tamirhaneleri olduğunu belirterek, bu işletmelerin bulunduğu yerde ciddi bir istihdam yarattığını kaydetti. 
     Yeni otomobil alımlarında sağladığı vergi avantajı nedeniyle 20 yaş üstü otomobillerin hurdaya ayrılmasının oto tamircilerinin işlerini durma noktasına getirdiğini vurgulayan Demirkol, ''Otomobil ve kamyon tamiri konusunda ün yapmış Konya'da bile büyük bir durgunluk yaşanıyor. Çok sayıda esnaf, işyerini siftah yapamadan kapatıyor'' dedi. 
     İçinde bulundukları sıkıntıdan kurtulmanın çarelerini aradıklarını belirten Demirkol, şunları kaydetti 
     ''20 yaş üstü otomobillerin hurdaya ayrılmasıyla zor duruma düşen esnafımıza devlet desteği istiyoruz. Esnafımız için, vergi indirimi yapılabilir ya da masraflarının önemli bir bölümünü oluşturan elektrik maliyetleri ucuzlatılabilir. Esnafın dayanacak gücü kalmadı. Gerekli önlemler alınmazsa, ömrünü bu mesleğe vermiş Türkiye'nin en kaliteli ustaları işyerlerini kapatarak başka meslekler yapmaya başlayacaklar. Böyle giderse ileride, şimdi yeni olduğu için pek sorun çıkarmayan otomobilleri tamir edecek usta bulunamayacak.'' 
     
</TEXT>
</DOC>
