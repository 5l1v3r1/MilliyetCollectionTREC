<DOC>
<DOCNO> 244250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/31/son/sonspo28.html </URL>
<DATE> 2004/05/31/ </DATE>
<TIME> 20.17 </TIME>
<AUTHOR>  </AUTHOR>
<HEADLINE>
A Milli Basketbol takımı İstanbul'da toplandı... 
</HEADLINE>
<TEXT>

     2005 Avrupa Şampiyonası Eleme Grubu maçlarına hazırlanan A Milli Basketbol Takımı aday kadrosu, bugün İstanbul'da toplanarak yeni başantrenör Bogdan Tanjevic yönetiminde ilk çalışmasını yaptı. 
     Abdi İpekçi Spor Salonu'nda gerçekleştirilen antrenmandan önce basın mensuplarının sorularını yanıtlayan Tanjevic, aday kadronun genç oyunculardan oluştuğunu ifade ederek, ''Milli Takım kadrosunu oluşturmak için çok oyuncu görmek istiyorum. İlk kamp çalışmamızda gençleri görmek istedim. Diğer oyuncularla 25 Temmuz'da çalışmalara başlayacağız'' dedi. 
     Avrupa Şampiyonası eleme grubu maçlarının eylül ayında başlayacağını hatırlatan Sırp çalıştırıcı, ''O zamana kadar iyi bir çalışma dönemi geçirmek istiyoruz. İlk hedefimiz Avrupa Şampiyonası finallerine gitmek'' diye konuştu. 
     
     HAKYEMEZ ''OYUNCULAR İSTEKLİ OLMALI'' 
     Menajer Doğan Hakyemez ise milli takımda Tanjevic ile birlikte yeni bir dönemin başladığını belirterek, ''Antrenörümüzün 50'ye yakın oyuncunun bulunduğu bir listesi var. Bunları deneyip, görmek istiyor. Yeni dönemde hedefimiz 2005 Avrupa Şampiyonası'nda madalya almak'' dedi. 
     Aday kadroya çağırdıkları Darüşşafakalı Vedat Koruk ile Türk Telekomsporlu Mutlu Akpınar'ın kampa katılmadıklarını kaydeden Hakyemez, şöyle konuştu 
     ''Vedat'ın kulübü, oyuncularının Ukrayna'da sınavları bulunduğunu bildirdi. Türk Telekomspor ise Almanya'da bulunan Mutlu'ya ulaşamadığını iletti. Milli Takım'a çağrılan oyuncunun burada oynamak için istekli olması lazım. Bir daha bu şansı bulabilirler mi, bilemem. Biz B Milli Takım ve 2005 Üniversite Oyunları'nda oynayacak kadroları da buradan seçeceğiz. 2007'nin A Milli Takımı'nda oynayacak oyuncular buralardan seçilecek. Bu iki oyuncunun kadrodan çıkarılıp çıkarılmayacağına antrenörümüz karar verir.'' Hakyemez, ilk kamp çalışmalarında, NBA ve Avrupa'da oynayan basketbolcularla, Türkiye Basketbol Ligi TBL play-off finali oynayan Efes Pilsen ve Ülkersporlu oyuncuların yer almadığını, bu oyuncuların daha sonraki kamp döneminde kadroya çağrılacaklarını söyledi. 
     Milli takımın yeni antrenörlerinden Orhun Ene, en az oyuncular kadar kendilerinin de heyecanlı olduğunu vurgulayarak, ''Milli takımın hedefleri var. 2001'de Avrupa Şampiyonası'nda yakaladığımız başarıya tekrar ulaşıp, oralarda kalıcı olmalıyız. Avrupa'da ilk 4 takım içerisinde yer almalıyız'' dedi. 
     Yeni antrenörlerden Levent Topsakal, Tanjevic'in çok değerli bir antrenör olduğunu belirterek, ''Bu kadar tecrübeli bir hocadan hem biz, hem de Türk basketbolu yararlanacaktır. Aday kadroda genç oyuncular var. Gerçek kadro temmuz ayı sonunda belli olacak'' diye konuştu. 
     Oyunculardan Umut Yenice ve Mustafa Abi ise kampta herkesin kendini göstererek, çekirdek kadroda yer almak için çalışacağını, bu dönemde kadroya girebilmek için ellerinden geleni yapacaklarını söyledi. 
     
     İLK ANTRENMAN 
     Tanjevic, ilk antrenman öncesi kısa bir toplantı yaparak, oyuncularla tanıştı. 
     Daha sonra milliler, Sırp çalıştırıcı yönetiminde ilk antrenmanlarını gerçekleştirdi. 
     Polat Renaissance Otel'de kamp yapan milli takımın, yarın çift antrenmanla hazırlıklarını sürdüreceği, akşam çalışmasının ardından hep beraber Ülkerspor ile Efes Pilsen arasında yapılacak TBL play-off final serisi ikinci maçını izleyecekleri bildirildi. 
     İstanbul'da 15 gün sürecek ilk kampın sonunda, Milliler 14-16 Haziran tarihleri arasında Almanya B Genç Milli Takımı ile 2 hazırlık maçı yapacak. 
     A Milli Takım aday kadrosunda yer alan oyuncular şunlar 
     Mustafa Abi, Nedim Yücel, Barış Ermiş Beşiktaş , Adem Ören, Murat Kaya Ankara Büyük Kolej , Cevher Özer Darüşşafaka , Valentin Pastan Efes Pilsen , Erkan Veyseloğlu, Barış Güney, Rasim Başak, Umut Yenice Fenerbahçe , Onur Aydın Pınar Karşıyaka , Melih Yavşaner TOFAŞ , Barış Özcan Tuborg Pilsener , Umut Görür Türk Telekomspor , Enes Yoldaş, Ersan Özseven OYAK Renault . 
     
</TEXT>
</DOC>
