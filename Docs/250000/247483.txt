<DOC>
<DOCNO> 247483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/13/spor/axspo01.html </URL>
<DATE> 2004/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğum günü 5 Temmuz 
</HEADLINE>
<TEXT>


Beşiktaş Futbol Şube Sorumlusu Kıvanç Oktay, çarşamba gününden itibaren yabancı transferinde bombaları patlatacaklarını, kampın başlangıç tarihine kadar süper bir kadro oluşturacaklarını söyledi 

ORHAN YILDIRIM 


Göcek'te tatil 
BEŞİKTAŞ, 5 Temmuz'a kadar taraftarını mest edecek, şampiyonluk için mücadele verecek kadrosunu kuracak. Başkan Yıldırım Demirören ile birlikte Göcek'te tatil yapan Futbol Şube Sorumlusu Kıvanç Oktay, çarşamba gününden itibaren dış transferde bombaları patlatacaklarını belirtti. Oktay, "Yeni dönemde hem içeride, hem de dışarıda yenilmeyen bir Beşiktaş oluşturmak için ne gerekiyorsa yapacağız" dedi. 

Camiaya garanti 
DEL Bosque'nin İspanya ağırlıklı olarak araştırma yaptığını, oyuncular konusunda ön çalışmada bulunduğunu vurgulayan Oktay, "Vereceği rapor doğrultusunda transferimizi tamamlayacağız" diyerek camiaya garanti verdi. Luccin konusunda prensip anlaşmasına varan Beşiktaş Teknik Direktörü'nün, bonservisi Valencia'da bulunan Carew'i de istediği öğrenildi. Nihat ise dönmesi konusunda iknaya çalışılacak. 

Gergin bekleyiş 
FUTBOLCULAR da salı günü gidecek ve kalacak isimleri yönetime bildirecek olan Del Bosque'nin raporunu merakla bekliyor. Orta sahada çok yığılma bulunduğunu, aynı özelliğe sahip birçok futbolcunun yer aldığını söyleyen İspanyol çalıştırıcının kimleri takımda tutacağı bu rapor sonrasında belli olacak. Oyuncular da bir yandan tatil yaparken, diğer yandan gergin bir şekilde haberi bekliyor. 

Kartal'da alt yapıya Milne ya da Onay 

Vardar açıkladı 
YILDIRIM Demirören yönetiminde alt yapıdan sorumlu yönetici olarak görev yapan Sinan Vardar, Beşiktaş'taki özkaynak düzenini Gordon Milne ya da Gündüz Tekin Onay'a emanet edeceklerini ifade etti. Bunların altında gelecek arayan, yetenekli ve bilgili genç teknik adamların çalışacağını belirten Siyah - Beyazlı yönetici, "11 yıl futbol oynadım, 25 sene başkanlık yaptım. Bu birikimimi Beşiktaş için kullanmak istiyorum" dedi. 

'Del Bosque şans' 
DEL Bosque'nin A takımda görev almasının kendileri için büyük bir şans olduğuna da dikkat çeken Sinan Vardar, "Dünyanın en büyük kulübünün alt yapısında yıllarca kalan bir hoca ile çalışacağız. Üstelik o göreve geldikten sonra muhalefet de kalmadı" ifadesini kullandı. Vardar şöyle devam etti "Alt yapıda popülist olmayacağız. Şunun, bunun akrabası, kardeşi, oğlu dönemi bitti. Artık yeteneklere kapımız açık." 

Kolayı geçti zoru seçti 

Murat'ın tercihi 
ÇAYKUR Rizespor'dan Beşiktaş'a transfer olan kaleci Murat Şahin, işinin zorluğunu bildiğini, buna rağmen Siyah - Beyazlılar'ı tercih ettiğini söyledi. Direkt oynayabileceği birçok takımdan teklif almasına rağmen, zoru tercih ettiğini söyleyen Murat, "Kenarda beklemem sorun olmaz. Ancak ben bir numara olmak için İstanbul'a geldim" yorumunu yaptı. 

'Çok çalışacağım' 
BEŞİKTAŞ gibi bir takımda, kaleci gibi kritik bir mevkiide görev yaptığı hatırlatan başarılı file bekçisi, "Bunun için çok çalışmak zorunda olduğumu biliyorum" diye konuştu. Murat, Cordoba gibi dünya çapında bir kaleci, Vicente Del Bosque gibi dünyanın tanıdığı bir teknik adamla çalışacak olmasının da kendisi açısından bir şans olduğunu kaydetti. 

Öncü kuvvet 

SİYAH - Beyazlılar'ın yeni Teknik Direktörü Vicente Del Bosque ile birlikte görev yapacak olan ekip yarın İstanbul'a geliyor. Yardımcı antrenör, fizyoterapist ve kondisyonerden oluşan teknik heyetin 21 Haziran'da başlayacak yeni sezon hazırlıkları öncesi ön çalışmaları yapacakları belirtildi. Real Madrid'de de Del Bosque ile beraber olan üçlünün, futbol koordinatörü Erdil Arpacı ile menajerlik görevi verilen Tayfur Havutçu ve yardımcısı Sinan Serhatlıoğlu ile birlikte olacağı ifade edildi. 




</TEXT>
</DOC>
