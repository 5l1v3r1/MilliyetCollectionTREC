<DOC>
<DOCNO> 205355 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/30/son/sondun32.html </URL>
<DATE> 2003/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
İngilizler'in sinema idolü Patricia Roc öldü 
</HEADLINE>
<TEXT>

     İngilizlerin sinema idolü, 1940 ve 50'li yılların yıldızı ünlü kadın oyuncu Patricia Roc, 88 yaşında öldü. 
     Roc'un aile dostu yazar ve eski film eleştirmeni Michael Thornton, 28 yıldır İsviçre'nin Minusio kentinde yaşayan Roc'un, bu ülkede Lucarno kentindeki bir hastanede böbrek yetmezliğinden öldüğünü söyledi. 
     1915 yılında Londra'da doğan gerçek adıyla Felicia Herold'a çocukluğunda zengin borsa tellalı Andre Riese, Roc ismini de verdi. Felicia, Roc soyadını doğduktan 34 yıl sonra taşımayı akıl etti. 
     1938 yılında komedi filmi ''Nuts in May'' ile ilk filmini çeviren Roc, bu filmdeki rolüyle sinema şirketi sahibi Alexander Korda'nın dikkatini çekti. Korda, 1938 yılında Roc'a, ''The Rebel Son'' filminde Polonyalı prenses rolünü verdi. Sanat hayatında 40 film çeviren Roc, kariyerini İkinci Dünya Savaşı sırasında çevirdiği filmlerle daha da pekiştirdi. 
     1940'lı yıllarda İngiltere'de filmleri en iyi iş yapan sanatçılardan biri olan Roc, tüm dünyada ''Millions Like Us'', ''The Wicked Lady'', ''The Brothers'' ve ''When the Bough Breaks'' gibi film klasikleriyle tanındı. 
     Roc, 1946 yılında, İngiltere'de yetişip de Hollywood'a giden ilk İngiliz yıldız oldu. Sinema kariyerine ''Bluebeard's Ten Honeymoons'' filmiyle 1960'lı yıllarda son veren Roc, bazı İngiliz televizyon şovlarında da göründü. 
     Üç kez evlenen Roc'un sevgilileri arasında, daha sonra ABD Başkanı olacak olan Ronald Reagan da bulunuyordu. 
     
</TEXT>
</DOC>
