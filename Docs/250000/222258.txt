<DOC>
<DOCNO> 222258 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/14/son/sonspo01.html </URL>
<DATE> 2004/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum İki lakayt hareketten ötürü gol yedik... 
</HEADLINE>
<TEXT>

     Fenerbahçe Teknik Direktörü Christoph Daum, 5-2 kazandıkları Konyaspor maçında skor 4-0 olduktan sonra futbolcularının rehavete girdiğini belirterek, bu durumu eleştirdi. 
     Daum, maçtan sonra düzenlenen basın toplantısında, yedikleri 2 golün de lakayt hareketlerden sonra geldiğini vurgulayarak, ''Oyuncularıma hep önemli olanın skor olduğunu söylerim. 4-0'a kadar çok iyiydik. İki lakayt hareketten sonra gol yedik. Sonra gerçek gücümüzü sahaya yansıtıp 5. golü bulduk'' dedi. 
     Konyaspor karşısında aldıkları skorun kendisini memnun ettiğini kaydeden Alman çalıştırıcı, şöyle konuştu 
     ''Yediğimiz 2 golle de herkesin ayağının yere basması gerektiğini vurgulayabileceğim. Herkesin gördüğü gibi 4-0'dan sonra bazı oyuncularım saha üzerinde uçmaya başladı. Bu da problemlerin başlangıcı olabilir.'' Luciano'nun kendi kalesine attığı gol ve kaleci Recep'in neden olduğu penaltıya değinen Daum, ''Benim için önemli olan 4-2'den sonra toparlanarak, oyunu elimize almamız. Luciano, o topa gitmese meşin yuvarlak oradan geçip, auta çıkacaktı. Recep de çıkmasa top kornere gidecekti'' diye konuştu. 
     
     ADANASPOR-GENÇLERBİRLİĞİ MAÇININ ERTELENMESİ 
     Daum, Türkiye Kupası yarı finalinde rakipleri olan Gençlerbirliği'nin bu hafta Adanaspor ile yapacakları lig maçının ertelenmesine anlam veremediğini söyledi. 
     Bu konuda kimseyle münakaşa etmek istemediğini belirten Daum, şunları söyledi 
     ''Anlamıyorum neden böyle olduğunu. Gençlerbirliği'ne UEFA Kupası'nda yardımcı olmak üzere ertelendiyse bana göre kupa maçından sonraki maçı ertelenmeliydi. Çünkü rakibimiz bizimle kupa maçı yapacak. Sonra bir lig maçı oynayıp, Valencia'nın karşısına çıkacak. Bu nedenle yapılana anlam veremiyorum.'' Basın mensuplarına ''Siz Türkiye'de yaşıyorsunuz. Sebebini belki siz bilirsiniz, neden böyle oluyor '' diye soru yönelten Alman teknik adam, ''Ligin akışı değişiyor. Cezalı ve sakat oyuncuları olabiliyor. Ama bizim yapmamız gereken oyuncularımızı gereken yanıtı sahada vermek üzere çalıştırmak. Ağlamak yerine maça iyi hazırlanıp, cevabı sahada vermemiz gerekir'' diye konuştu. 
     Konyaspor maçı öncesinde futbolcularıyla bir görüşme yaptığını ifade eden Daum, bugün şampiyonluk yarışına sıfırdan başladıklarını söylediğini anlatarak, ''Ligde 10 maçlık dönemece giriyoruz. Bugün sıfırdan başladık. 9 finalimiz daha var. Bunlardan da başarılı sonuçlarla ayrılmak isteriz'' dedi. 
     Daum, ikinci yarıda oyundan aldığı Tuncay ile ilgili farklı bir yorum yapılmaması için de hafif sakatlığının olduğunu, tedbir amaçlı oyundan çıkardığını sözlerine ekledi. 
     
     LAV ''İKİNCİ YARI RİSK ALDIK'' 
     Konyaspor Teknik Direktörü Tevfik Lav, Fenerbahçe karşısında iyi mücadele ettiklerini, 2-0'dan sonra risk aldıklarını, ancak kaçırdıkları pozisyonlar sonrası maçı kazanamadıklarını söyledi. 
     Lav, maçtan sonra yaptığı açıklamada, ikinci yarıda 3 forvete döndüklerini ifade ederek, ''Kanatları da öne çıkarıp, baskıyı kırmaya çalıştık. Oyuncularıma ikinci yarıda iyi oynayıp kazanmamız gerektiğini söyledim. Risk aldık, pozisyonlar kaçırdık. Ama 2-0 ile 5-2 arasında fark yok'' diye konuştu. 
     Tevfik Lav, hakemle ilgili sorular üzerine, Cem Papila'nın iyi hakem olduğuna inandığını, hakem hatalarıyla ilgili fazla yorum yapmak istemediğini söyledi. 
     Bu arada, maç sırasında kendi yedek kulübelerinde yaşanan bir tartışmayla ilgili soruyu yanıtlayan Lav, oyuncularıyla herhangi bir tartışma yaşanmadığını, sadece konuştuklarını dile getirdi. 
     
</TEXT>
</DOC>
