<DOC>
<DOCNO> 240070 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/14/son/sonspo41.html </URL>
<DATE> 2004/05/14/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Gaziantepspor'da hazırlıklar tamamlandı... 
</HEADLINE>
<TEXT>

     Gaziantepspor, ligde son maçında karşılaşacağı Diyarbakırspor'u yenerek ligi galibiyetle bitirmek istiyor. 
     Kırmızı-siyahlılar, yarın kendi evlerinde yapacakları Diyarbakırspor maçının hazırlıklarını tamamlayarak maç saatini beklemeye başladı. 
     Son haftalarda istediği taraftar desteğini bulamayan kırmızı- siyahlılar zorlu rakibi Diyarbakırspor'u yenip, ligi galibiyetle tamamlayı hedefliyor. 
     Teknik direktör Nurullah Sağlam, ligin 34. ve son maçı olan Diyarbakırspor karşısına yine genç bir kadroyla çıkacağını, gençlere yeni sezon öncesi bir kez daha fırsat vermeyi düşündüğünü söyledi. Hedeflerinin, sahalarında yapacakları Diyarbakırspor maçında iyi futbol oynayıp sahadan 3 puanla ayrılarak, ligi galibiyetle tamamlamak olduğunu ifade eden Sağlam, şöyle konuştu 
     ''Trabzonspor maçı sonrasında kendimize hedef olarak ligin kalan son 2 maçını da kazanarak hiç olmazsa 57 puanla 4. sırada bitirmeyi hedeflediğimizi söylemiştim. Elazığspor maçını kazandık, şimdi önümüzde Diyarbakırspor maçzı duruyor. Amacımız, saha ve seyirci avantajını da en iyi şekilde kullanarak, ligi galibiyetle tamamlayabilmek. 
     İyi bir hazırlık döneminden geçtik. Genç oyuncularım çok hırslı ve istekliler. Bu hırs ve istek umutlarımızı daha da artırıyor. Ligin son maçı olmasına karşın sezonu galibiyetle noktalamak istiyoruz. Çok zevkli ve çekişmeli bir karşılaşma olacak.'' Bu arada kırmızı-siyahlılarda, kadroda Ömer, Devran, İbrahim Toraman, Lazarov, Mehmet Polat, Bouazizi ve Jaziri gibi as oyuncuların bulunmadığı, bu oyuncuların yerlerine gençlere şans tanınacağı öğrenildi. 
     
</TEXT>
</DOC>
