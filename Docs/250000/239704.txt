<DOC>
<DOCNO> 239704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/13/son/sonsiy15.html </URL>
<DATE> 2004/05/13/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Ağar Ekonomik program tehlike sinyalleri vermeye başladı 
</HEADLINE>
<TEXT>

     DYP Genel Başkanı Mehmet Ağar, uygulanan ekonomik programın tehlike sinyalleri vermeye başladığını savunarak, 2001 yılında yaşanan ekonomik krize benzer bir kriz yaşanmaması için hükümetin önlem alması gerektiğini belirtti. 
     Ağar, son ekonomik gelişmelerle ilgili olarak yaptığı yazılı açıklamada, AK Parti Hükümeti'nin bir önceki hükümetten devraldığı ve değiştirmeden uyguladığı istikrar programının sonuna gelindiğini öne sürdü. Programın mimarının dahi değişiklik gerektiğini ifade ettiğine dikkati çeken Mehmet Ağar, açıklamasında şu görüşlere yer verdi 
     ''Önümüzdeki aylarda gerekli önlemler alınmadığı takdirde, ekonominin hızla ödemeler dengesi sorununa doğru sürüklenmesi kaçınılmaz olacaktır. 2004 yılı ilk iki ayında gerçekleşen dış ticaret verileri de dikkate alındığında 2004 yılı, ödemeler dengesi açısından sorunlu bir yıl olmaya adaydır. 
     Bir kısım çevrelerin yarattığı sanal ortamdan gerçeklere dönülmeli olumsuz gelişmelerin, büyük benzerlikler gösterdiği 2001 yılında yaşanan ekonomik krize benzer bir krize yol açmaması için, AKP Hükümeti'nin ekonomik konulardaki duyarsızlığını bir kenara bırakarak gereken tedbirleri alması gerekir.'' Hükümet'in reel sektör ağırlıklı büyüme ve istihdam yaratıcı politikalara yönelmesi ve acilen yapısal reformların gerçekleştirilmesi gerektiğini ifade eden Ağar, işsizliğin kronik ve temel sorun olmaya devam ettiğini kaydetti. 
     Ağar, işsizliğin azaltılması amacıyla öncelikle ekonomide istikrarlı bir büyümenin gerçekleştirilmesi, istihdama yönelik üretken yatırımların artırılması, kadınlara, gençlere ve engellilere yönelik yeni projelerin geliştirilmesinin ekonomik gündemin ilk sıralarında yer alması gerektiğini belirtti. 
     
</TEXT>
</DOC>
