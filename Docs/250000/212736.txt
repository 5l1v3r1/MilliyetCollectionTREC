<DOC>
<DOCNO> 212736 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/02/son/sonspo10.html </URL>
<DATE> 2004/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Filenin Sultanları'na Çin'den turnuva daveti... 
</HEADLINE>
<TEXT>

     Çin Halk Cumhuriyeti Voleybol Federasyonu, Bayan Voleybol Milli Takımı'nı, mayıs ayında düzenleyeceği uluslararası turnuvaya davet etti. 
     Avrupa Şampiyonası, Dünya Kupası ve Atina Olimpiyat Oyunları elemelerinde gösterdiği başarılar sonrası dünya klasmanında 12. sıraya dek yükselen ve dünya voleybol otoritelerinin dikkatini çeken Bayan Voleybol Milli Takımı'na turnuva davetleri gelmeye başladı. 
     Voleybol Federasyonu'ndan verilen bilgiye göre, 20-27 Mayıs tarihleri arasında düzenlenecek ve 2 ayaktan oluşacak turnuvaya, dünya klasmanında ilk sırada bulunan Dünya Kupası sahibi evsahibi Çin Halk Cumhuriyeti ve Türkiye'nin yanısıra, 2002 yılının Dünya Şampiyonu İtalya, Küba, Almanya ve 2003'ün Avrupa Şampiyonu Polonya da çağrıldı. 
     Turnuvanın ilk ayağı, 20-22 Mayıs tarihleri arasında Harbin, 2. ayağı ise 25-27 Mayıs tarihleri arasında Tiyenşan kentinde organize edilecek. 
     
</TEXT>
</DOC>
