<DOC>
<DOCNO> 212400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/31/son/sonspo01.html </URL>
<DATE> 2004/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor Fenerbahçe'yi gözüne kestirdi 
</HEADLINE>
<TEXT>

     Trabzonspor, hafta sonu Fenerbahçe ile yapacağı karşılaşma için İstanbul'a gitti. 
     Teknik Direktör Turgay Semercioğlu, havaalanında yaptığı açıklamada, Fenerbahçe'yi yenme kararlılığında olduklarını belirtti. 
     Fenerbahçe'nin Türkiye Kupası'nda Samsunspor'u yenmesi ve ligde ikinci sırada olmasının sarı-lacivertli camiaya moral kazandırdığını ifade eden Semercioğlu, ''Rakibimiz oldukça moralli. Ancak biz de Diyarbakırspor'u kupa dışında bırakarak moral bulduk. Zor ancak iyi bir maç olacak. Uzun zamandır derbi kazanamayan Trabzonspor, Galatasaray galibiyetiyle buna son vermişti'' dedi. 
     Semercioğlu, ligin ilk yarısında Fenerbahçe'ye kendi sahalarında mağlup olduklarını anımsatarak, ''Bu maçı kazanarak hem rövanşı almak, hem de ikinci derbiyi kazanmak istiyoruz. Futbolcularımın arzusu bu yönde. Bu arzuyu sahaya yansıtarak galip gelmek ve taraftarımızın yüzünü güldürmek istiyoruz'' diye konuştu. 
     Kafile Başkanı Şener Yavuz ise takımın tüm hazırlıklarını tamamladığını belirtti. 
     İstanbul deplasmanlarından çekinmediklerini, aksine orada daha iyi bir futbol sergilediklerini anlatan Yavuz, ''İstanbul'dan iyi bir sonuçla dönmeyi umuyoruz. Hafta içindeki çalışmalarımız çok iyi geçti. Diyarbakır'dan büyük bir moralle döndük. Bu morali sahaya yansıtarak, Pazar akşamı İstanbul'dan puan ya da puanlarla dönmek istiyoruz'' dedi. 
     Kaptan Fatih Tekke, Fenerbahçe maçının zor geçeceğini tahmin ettiklerini vurgulayarak, şunları söyledi 
     ''Kazanmak zorundayız. Buna çok ihtiyacımız var. Türkiye Kupası'nda tur atlamamız bizim için büyük bir moral oldu. Ligin ikinci yarısına iyi bir başlangıç yapamadık. Bu maç yeni bir başlangıç için, çok iyi bir fırsat. Zor olacak ancak galibiyetle dönersek kendimizden bahsettirmeye devam edeceğiz.'' Pazar akşamı Fenerbahçe ile Şükrü Saraçoğlu Stadı'nda karşılaşacak olan Trabzonspor'da kırmızı kart cezalısı Hasan Üçüncü ile sakat olan Tayfun'un dışında eksik oyuncu bulunmuyor. 
     
</TEXT>
</DOC>
