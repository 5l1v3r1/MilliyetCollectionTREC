<DOC>
<DOCNO> 210008 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/21/ekonomi/eko07.html </URL>
<DATE> 2004/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Sıfır atarken, gizli enflasyon uyarısı 
</HEADLINE>
<TEXT>

   Milletvekilleri, paradan sıfır atarken küsuratların yuvarlanmasının enflasyonu artırabileceği uyarısında bulundu 
   ANKARA Milliyet 
   
   Türk Lirası'ndan altı sıfır atılmasıyla Yeni Türk Lirası'na geçişi öngören yasa tasarısı, para basımı sırasında Kamu İhale Yasası kapsamı dışına çıkılmasına olanak sağlayan hükümler kaldırılarak Plan ve Bütçe Komisyonu'nda kabul edildi. 
   AKP İstanbul Milletvekili Mustafa Açıkalın, tasarıyı, "cesur bir adım" diye nitelerken, Avrupa'da euro'ya geçiş sırasında fiyatlar belirlenirken küsuratların yukarı tamamlanması nedeniyle fiyat artışı yaşandığını, bunun da gizli enflasyona neden olduğunu anlattı. 
   Merkez Bankası Başkanı Süreyya Serdengeçti de Avrupa'da bu etkinin 6 ayda binde 2'lik enflasyon artışına neden olduğunu, Türkiye'de yuvarlamanın sürekli yapıldığını anlattı. Serdengeçti, "Bundan sonra bu daha az olacak. 5 kuruşun hesabını bileceğiz" dedi. Bu arada komisyonda konuşan Devlet Bakanı Ali Babacan, "Dar gelirlilerde reel gelir artışı enflasyon hedeflerinin üzerinde olacak" dedi. 
   
   
</TEXT>
</DOC>
