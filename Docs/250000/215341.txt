<DOC>
<DOCNO> 215341 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/15/son/sontur19.html </URL>
<DATE> 2004/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Bahçeli Kıbrıs'ta ver-kurtul politikası izlenemez 
</HEADLINE>
<TEXT>

     MHP Genel Başkanı Devlet Bahçeli, "Kıbrıs konusu milli hassasiyetimizdir, ver-kurtul politikası izlenemez" dedi. 
     Bahçeli, Adana'da partisince düzenlenen "Büyük Buluşma Mitingi"nde yaptığı konuşmada, hükümetin dış politikasına değindi. 
     AK Parti hükümetinin "dış politikada teslimiyetçi iktidar olarak dikkati çektiğini, kapalı kapılar arkasında ABD, Avrupa Birliği ve Birleşmiş Milletler ile gizli görüşmeler yapıldığını" savunan Bahçeli, şöyle konuştu 
     "Bu hükümet, dış politikada sırtını sıvazlayana ne istiyorsan verelim diyor. Özellikle Kıbrıs konusunda 40 yılı aşkın süredir verilen mücadele, Kıbrıs Türkü ve 1974 Barış Harekatı yok kabul edilemez. Hangi partiden olursa olsun, Kıbrıs konusu milli hassasiyetimizdir, ver-kurtul politikası izlenemez. AK Parti, bu konuda yanlış yoldadır." Bahçeli, hükümetin ABD, BM ve AB kapısında dolaşmak yerine milli meselelerde halka başvurması gerektiğini belirterek, AB'ye girme uğruna Kıbrıs'ın gözden çıkarılmasına izin vermeyeceklerini söyledi. 
     MHP lideri, Irak konusunda da hükümetin "Türkiye'nin başını ağrıtacak bir dış politika izlediğini" ileri sürdü. 
     
</TEXT>
</DOC>
