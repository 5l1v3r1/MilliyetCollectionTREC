<DOC>
<DOCNO> 246103 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/08/guncel/axgun01.html </URL>
<DATE> 2004/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İnşaat bitti, ateş serbest 
</HEADLINE>
<TEXT>


Samsun'un Çarşamba ilçesine bağlı Alibeyli köyünde yaptırılan ilköğretim okulunun kaba inşaatının bitmesi silahla ateş edilerek kutlanırken, şans eseri yaralanan olmadı 

SAMSUN DHA 

Samsun'un Çarşamba ilçesine bağlı Alibeyli köyünde hayırseverlerin yardımlarıyla yaptırılan 4 katlı İlköğretim Okulu'nın kaba inşaatının tamamlanması, köylüler tarafından tabancayla havaya ateş edilerek kutlandı. 
Okul Yaptırma ve Yaşatma Derneği Başkanı Mahmut Semizoğlu, "Eğitimin yapılacağı yerde silahla ateş edilmesini tasvip etmemiz mümkün değil" dedi. 
Alibeyli köyündeki Okul Yaptırma ve Yaşatma Derneği yöneticileri, eski okulun ihtiyaca cevap vermemesi üzerine 6 ay önce yeni bir ilköğretim okulu yaptırmaya başladı. 4 katlı okulun kaba inşaatı kısa sürede tamamlanınca emeği geçenlere yemek düzenlendi. Yemek öncesinde konuşma yapan Dernek Başkanı Mahmut Semizoğlu, 24 derslikli okula şimdiye kadar 395 milyar lira harcandığını ve 300 milyar liraya daha ihtiyaçları olduğunu söyledi. Ardından davetliler yemek eşliğinde sohbet etti. 

Kimlikleri tespit edilecek 
Bu arada aralarında dernek yöneticileri ve köylülerin de bulunduğu bir grup, ruhsatlı tabancalarını bellerinden çıkararak okulun kaba inşaatının tamamlanmasını havaya art arda ateş ederek kutlamaya başladı. 100'ün üzerinde merminin atıldığı kutlamada, şans eseri yaralanan olmadı. 
Çarşamba Kaymakamı Nurettin Yücel, tabancayla ateş eden kişileri tespit etmek için kimlik tespiti yaptıklarını söyledi. Kaymakam Yücel, bu kişiler hakkında "Mesk n mahalde ateş etmek" suçundan işlem yapacaklarını belirtti. 
Havaya ateş ederek "kutlama" yapanların kimliklerinin tespiti için İlçe Jandarma Bölük Komutanlığı'na bilgi veren Okul Yaptırma ve Yaşatma Derneği Başkanı Mahmut Semizoğlu, inşaatının tamamlanmasının havaya ateş edilerek kutlanmasıyla ilgisinin bulunmadığını söyledi. 

'Mermi parasıyla tuğla alırdık' 
Silahla ateş edilmesine çok kızdığını belirten Semizoğlu, eğitim yapılacak yerde silahla ateş edilmesini tasvip etmediğini söyleyerek, "Maalesef böyle bir şey olmuştur ve üzüntümüz de çok büyüktür. Keşke havaya atılan her merminin parası bize verilse de okula bir tuğla alsaydık" diye konuştu. 

</TEXT>
</DOC>
