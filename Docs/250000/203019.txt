<DOC>
<DOCNO> 203019 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/18/son/sonspo12.html </URL>
<DATE> 2003/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Çaykur Rize'nin Beşiktaş hedefi 1 puan... 
</HEADLINE>
<TEXT>

     Türkiye Kupası'nda Elazığspor'u 3-2 yenerek bir üst tura yükselen Çaykur Rizespor, Beşiktaş ile hafta sonunda yapacağı lig maçı için Elazığ'dan İstanbul'a geçti. 
     Kulüp genel kaptanı Yılmaz Zehiroğlu, Elazığspor'u eleyerek bir moral bulduklarını, ancak kendilerini lig maçlarının daha çok ilgilendirdiğini söyledi. 
     Zehiroğlu, Beşiktaş maçının hazırlıklarını İstanbul'da sürdüreceklerini bildirerek, ''Elazığspor maçında futbolcuların mücadelesini çok beğendik. Aynı mücadeleyi Beşiktaş maçında da göstermelerini arzu ediyoruz. Beşiktaş ligin en güçlü ekiplerinden biri, ancak büyük takımlara karşı ortaya koyduğumuz futbol ortada. Her ne kadar son haftalarda ligde başarılı sonuçlar alamıyorsak, bu maçların havası daha değişik olur'' dedi. 
     Sakatlıkları bulunan Serkan Özdemir, Murat Sözkesen ile cezalı olan Kürşat'ın Beşiktaş maçında forma giyemeyeceğini, kasıklarından sakatlığı bulunan Zafer'in ise durumunun maç günü belli olacağını belirten Zehiroğlu, ''Eksiklerimize rağmen Beşiktaş maçından en az 1 puan almayı hedefliyoruz. Korkumuz yok ve maça iki gün var. Futbolcularımızı bu maça iyi bir şekilde motive etmeye çalışacağız'' diye konuştu. 
     
</TEXT>
</DOC>
