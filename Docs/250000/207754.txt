<DOC>
<DOCNO> 207754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/10/son/sontur02.html </URL>
<DATE> 2004/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Erdoğan yurda döndü 
</HEADLINE>
<TEXT>

     Başbakan Recep Tayyip Erdoğan, Uluslararası Bertelsmann Forumu'ndaki konuşmasında, AB ile bütünleşmiş bir Türkiye'nin Avrupa kıtasının barış, istikrar ve güvenliğine, birliğin küresel bir güce dönüşmesine önemli bir katkıda bulunacağını söylediğini bildirdi. 
     Erdoğan, Almanya ziyaretinin ardından Atatürk Havalimanı'nda yaptığı açıklamada, 9-10 Ocak tarihlerinde gerçekleştirilen Uluslararası Bertelsmann Forumu'na katılmak üzere 8 Ocak akşamı Almanya'ya gittiğini ve bu sabah başlayan forumun bugünkü oturumlarına katıldığını söyledi. 
     Forumun yarın akşam sona ereceğini belirten Erdoğan, ''Forumun özelliği, AB gündeminde önemli yer tutan konuların siyasi düzeyde ele alındığı, seçkin bir tartışma platformu oluşturması olmuştur'' dedi. 
     Erdoğan, forumda, ''geliştirilmiş Avrupa'da farklılaştırılmış entegrasyon stratejilerinin nasıl geliştirilebileceği'' konusunda bir konuşma yaptığını belirterek, şöyle devam etti 
     ''Hükümetlerarası Konferans sürecinde yaşanan tıkanıklığı kaygı verici bulduğumuzu ve bu tıkanıklığın aşılması amacıyla elimizden gelen katkıyı yapmaya devam edeceğimizi belirttim. Bu vesileyle AB ile bütünleşmiş bir Türkiye'nin geniş bir coğrafyada olası siyasi ve kültürel ayrışmaların önlenmesinde vazgeçilmez bir rol üstlenerek, Avrupa kıtasının barış, istikrar ve güvenliğine, birliğin küresel bir güce dönüşmesine önemli bir katkıda bulunacağını söyledim.'' Başbakan Erdoğan, toplantı dışında Letonya Cumhurbaşkanı Vaira Vike-Freiberga ve Hırvatistan Başbakanı Ivo Sanader ile ikili görüşmelerde bulunduğunu, ayrıca toplantı sırasında AB Dönem Başkanı İrlanda Başbakanı Bertie Ahern, AB Komisyonu'nun genişlemeden sorumlu üyesi Günther Verheugen, Almanya Dışişleri Bakanı Joschka Fischer ile görüştüğünü kaydetti. 
     TÜSİAD'ın bu sabah düzenlediği ve Almanya'daki Türk işadamları ile çok sayıda medya mensubunun katıldığı kahvaltılı toplantıya da katıldığını belirten Erdoğan, AB gündemindeki konuların farklı bir ortamda ele alındığını dile getirdi. 
     Erdoğan, ''Gerek Avrupa, gerekse ülkemiz açısından münasebetlerin geliştirilmesinde olumlu bir program oldu'' dedi. 
     Gazetecilerin sorularını da yanıtlayan Erdoğan, bir gazetecinin, ''ABD Başkanı Bush'un, Yunanistan ve Kıbrıs Rum Kesimi liderlerine gönderdiği bir mektubun, kendisine de gönderildiğinin gündeme geldiği'' şeklindeki ifadesi üzerine, ''Bu konuyla ilgili daha önce görüşlerimi açıklamıştım. Kıbrıs, Irak ve terör, Sayın Bush ile yapacağımız görüşmenin önemli gündem maddeleri'' yanıtını verdi. 
     Erdoğan ayrıca, Berlin'de Türklerin yoğun şekilde yaşadığı Kreuzberg semtine yaptığı ziyaret sırasında, bir grup yasadışı örgüt üyesinin pankartlı gösterisiyle ilgili soru üzerine, ''Ben bir şeyin farkında bile olmadım. Çünkü o sırada Almanya'daki vatandaşlarımızla sohbet ediyordum. Onlarla bütünleşmiş durumdaydım'' dedi. 
     
</TEXT>
</DOC>
