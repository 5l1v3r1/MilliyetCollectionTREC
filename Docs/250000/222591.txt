<DOC>
<DOCNO> 222591 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/15/son/sonyas11.html </URL>
<DATE> 2004/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Şişmanlık ilacı, farelerde prostat kanserini önledi 
</HEADLINE>
<TEXT>

     Amerikalı bilim adamları, obeziteye karşı kullanılan bir ilacın, farelerde prostat kanserinin yayılmasını önlediğini tespit ettiler. 
     BBC'nin internet sitesinde Cancer Research dergisine dayanarak verilen habere göre, etken maddesi orlistat olan ve obeziteye karşı kullanılan Xenical ilacının, fareler üzerinde yapılan deneylerde prostat kanseri hücrelerinin yayılmasını önlediği ortaya çıktı. 
     Kaliforniya'daki Burnham Enstitüsü'nde görevli bilim adamı Jeffrey Smith ve ekibi, yiyeceklerin yağa çevrilmesini sağlayan bir proteinin, laboratuvarda analiz ettikleri prostat kanseri hücrelerinde de bulunduğunu saptadılar. 
     Laboratuvarda yapılan deneylerde, Xenical ilacının bu proteini bloke ederek, kanser hücrelerinin yayılmasını önlediği gözlemlendi. Daha sonra fareler üzerinde yapılan deneylerde benzer sonuçlara ulaşıldı. 
     ABD hükümeti tarafından finanse edilen araştırmayı yürüten bilim adamları, ilacın normal prostat hücrelerine zarar vermediğini ve farelerde yan etkiye neden olmadığını kaydettiler. 
     Bilim adamları, ilacın insanlarda prostat kanserine karşı etki edip etmediğini öğrenmek amacıyla yapılacak klinik deneylerin, ilaç piyasada olduğu için, normalden daha erken başlatılabileceğini ifade ettiler. 
     
</TEXT>
</DOC>
