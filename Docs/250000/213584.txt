<DOC>
<DOCNO> 213584 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/06/son/sontur06.html </URL>
<DATE> 2004/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
1,5 yaşındaki kızını, bahçeye atarak kurtardı... 
</HEADLINE>
<TEXT>

     Bina çökmeden bir kaç saniye önce 1.5 yaşındaki kızı Bahar'ı binanın dış kapısına kadar çıkarmayı başaran baba Halil Yaprakçı, enkaz altında kalacağını anlayarak kucağındaki Bahar'ı bahçeye doğru fırlatıp, kızının hayatını kurtardı. AA muhabirinin edindiği bilgiye göre, 1.5 yaşındaki Bahar Yaprakçı, anne ve babasıyla birlikte Kerkük Caddesi Zümrüt Apartmanı'nın 1. katında oturan dedesi Şaban Yaprakçı'nın evinde bayram ziyareti için buluştular. 
     Ardından aynı eve, 3 teyzesi, 2 eniştesi, 2 kuzeni ile eniştesinin kız kardeşi geldi. Aile, bayramlaşmanın ardından evin oturma odasında sohbet etmeye başladı. 
     Aniden gelen gürültünün ardından oturma odasının duvarında derin bir çatlak oluştu. Evdekiler, deprem olduğunu düşünerek hızla odadan çıkıp evi terk etmeye başladı. 
     Yaşanan panik sırasından oturma odasının kapısına kadar gelen Halil Yaprakçı, kızı Bahar'ın odada kaldığını gördü. Hızla geri dönerek Bahar'ı kucağına alan Halil Yaprakçı, apartmanın dış kapısına kadar geldi. Yaprakçı, binanın yıkılmaya başladığını ve kızıyla birlikte enkaz altında kalacağını düşünerek, Bahar'ı bahçeye doğru fırlattı. Tam o sırada bina büyük bir gürültüyle çöktü. 
     Babasının kucağından bahçenin toprakla kaplı bölümüne düşen Bahar, olayı yara almadan atlatırken, baba Halil Yaprakçı ise ilk dakikalarda yardıma gelen vatandaşlar tarafından ayağı kırılmış olarak enkazdan çıkarıldı. 
     
     EVDEKİ 13 KİŞİDEN 8'İ ENKAZ ALTINDA... 

     Evdeki 13 kişi arasında bulunan Şaban Yaprakçı, eşi Ümran Yaprakçı, kızları Fadim Özlü, Aliye Özkan, Yasemin Yaprakçı Bahar'ın annesi , Burcu Yaprakçı ve damadı Rahim Özlü ile torunu Şerife Özkan enkaz altında kaldı. 
     Halil Yaprakçı ve kurtardığı kızı Bahar dışında, damat Tamer Özkan, torun Nazlı Hilal Özkan ve Havva Özkan damat Tamer Özkan'ın kız kardeşi hızlı davranıp evden zamanında çıkarak ölümden kurtuldular. 
     Tedavisinin ardından eve getirilen Halil Yaprakçı'nın, olayın şokunu üzerinden atlatamadığı için sürekli ağladığı ve konuşmakta güçlük çektiği bildirildi. 
     Ölümden babasın büyük özverisi sonucu kurtulan ve çok sayıda kişinin öldüğü binadan yara almadan çıkan minik Bahar, yaşadıklarından ve annesinin enkaz altında olduğundan habersiz, kendisine verilen oyuncaklarla oynamaya devam ediyor. 

     
</TEXT>
</DOC>
