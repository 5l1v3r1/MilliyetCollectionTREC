<DOC>
<DOCNO> 216094 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/19/dunya/dun01.html </URL>
<DATE> 2004/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş, De Soto'ya elini uzatmadı 
</HEADLINE>
<TEXT>

      
   KKTC Cumhurbaşkanı Rauf Denktaş, dün BM Genel Sekreteri'nin Kıbrıs Özel Danışmanı Alvaro De Soto ile yaptığı görüşmeden önce gazetecilerin özel talebine karşın Perulu diplomatla el sıkışmadı. Görüntü alırken Denktaş'tan De Soto'yla tokalaşmasını isteyen basın mensuplarının önerisini Denktaş, "Gerekmez" diyerek reddetti. 
   Bugün başlayacak Kıbrıs müzakerelerinin yöntemini belirlemek ve öteki hazırlık çalışmalarını ele almak için yapılan dünkü Denktaş - De Soto görüşmesine KKTC Başbakanı Mehmet Ali Talat, Dışişleri Bakanı ve Başbakan Yardımcısı Serdar Denktaş ile bazı cumhurbaşkanlığı yetkilileri ve De Soto'nun heyeti katıldı. De Soto, Denktaş'la görüşmesinden önce Rum Kesimi lideri Tasos Papadopulos ile bir araya gelmişti. 
   
   
   
</TEXT>
</DOC>
