<DOC>
<DOCNO> 203662 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/22/son/sondun10.html </URL>
<DATE> 2003/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Libya da nükleer denetim ek protokolünü imzalayacak 
</HEADLINE>
<TEXT>

     Libya Başbakanı Şükrü Ganem, nükleer tesislerin habersiz denetlenmesine izin veren BM protokolünü imzalayacaklarını bildirdi. 
     Ganem, BBC radyosuna yaptığı açıklamada, ''dünya halklarının bir parçası olduklarını'' söyledi ve Uluslararası Atom Enerjisi Ajansı'na UAEA verdikleri sözlere bağlı olduklarını belirtti. 
     Çatışmalara son vererek barışçı faaliyetlere yöneldiklerini ifade eden Ganem, ''Bu adımımız takdir görmeli ve diğer ülkelerce de izlenmeli'' diye konuştu. 
     Bir Batılı diplomat, dün, Libyalı yetkililerin Viyana'da UAEA Başkanı Mahammed El Baradei ile yaptıkları görüşmede, Nükleer Silahların Yayılmasının Önlenmesi Anlaşması'nın NPT habersiz denetimlere izin veren ek protokolünü imzalamayı teklif ettiğini belirtmişti. 
     Libya, daha önce, nükleer silah programını tasfiye edeceğini açıklamıştı. 
     
</TEXT>
</DOC>
