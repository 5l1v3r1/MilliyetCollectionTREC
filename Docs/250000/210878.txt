<DOC>
<DOCNO> 210878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/24/son/sonspo09.html </URL>
<DATE> 2004/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Gençlerbirliği, Elazığ'a otobüsle ulaşmaya çalışıyor... 
</HEADLINE>
<TEXT>

     Gençlerbirliği Kulübü Başkanı İlhan Cavcav, takımın bu sabah 10.30'da Elazığ'a gitmek için otobüsle yola çıktığını belirterek, Futbol Federasyonu'nun, 30 insanı adeta ölüme terkettiğini söyledi. 
     İlhan Cavcav, A.A muhabirine yaptığı açıklamada, federasyona, kötü hava koşulları nedeniyle maçın ertelenmesini anlatmaya çalıştıklarını, ancak federasyonun bunu bir türlü anlamadığını ifade ederek, takımın Elazığ'a gideceğinden emin olmadıklarını kaydetti. 
     Cavcav, şöyle konuştu 
     ''Hava şartları nedeniyle maçın ertelenmesini federasyonumuza bir türlü anlatamadık. Tüm yetkililer mecbur kalınmadıkça yola çıkılmaması yönünde tamimler yayınlarken, bizim federasyonumuz 30 insanı adeta ölüme terk ediyor. Yola çıkan otobüste 30 insan bulunuyor ve bu insanların hayati tehlikeleri var. Ayrıca bunlar sporcu. 16-17 saat yolculuk yaparlarsa nasıl verim alabilirsiniz. Biz federasyonun arzusunu yerine getirmekten başka birşey yapmıyoruz. Netice önemli değil.'' Elazığspor Kulübü Başkanı Baki Aydın ise kentte bugün havanın iyi olduğunu ve Atatürk Stadı'nın temizlendiğini belirterek, bu gece kar yağışı olmaması durumunda yarınki karşılaşmanın rahat bir biçimde oynanabileceği söyledi. 
     Öte yandan Karayolları 8. Bölge Müdürlüğü yetkilileri, Gürün- Malatya arasında yolun kapalı olduğunu bildirdiler. 
     
</TEXT>
</DOC>
