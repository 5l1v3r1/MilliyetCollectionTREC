<DOC>
<DOCNO> 238466 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/08/son/sonyas04.html </URL>
<DATE> 2004/05/08/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Şoförler yolda nasıl giyinip diyet yapmalı 
</HEADLINE>
<TEXT>

     İzmir'de 952 sürücü ile yapılan ankette, şoförlerin yüzde 63'ünün araç kullanırken nasıl giyinmeleri gerektiğini bilmedikleri ortaya çıktı. 
     Ege Üniversitesi EÜ İletişim Fakültesi öğrencileri, üniversite ve İzmir Emniyet Müdürlüğü işbirliğiyle yürütülen ''Kazalar Olmasın İnsanlar Ölmesin'' kampanyası kapsamında İzmir'in değişik yerlerindeki 952 sürücü ile ''sürüş teknikleri anketi'' yaptı. 
     Deneklere yöneltilen ''Sürücü giyimi-diyeti ve pozisyonu hakkında bilginiz var mı '' sorusuna sürücülerin yüzde 63.87'si ''hayır'' yanıtını verdi. 
     ''Ehliyet sonrası özel bir eğitim aldınız mı '' sorusuna sürücülerin yüzde 78.36'sı ''hayır'' derken, ''ileri ve güvenlik sürüş teknikleri hakkında bilgisi'' olanların oranı yüzde 19.64'te kaldı. 
     İleri ve güvenli sürüş teknikleri eğitimini almadıklarını belirten sürücüler, bu teknikleri öğrenen sürücülerin kaza yapma oranlarının daha düşük olduğunu bildiklerini de kaydettiler. 
     
     SÜRÜCÜLER YOLDA NASIL GİYİNİP DİYET YAPMALI 
     Güvenli Sürüş Teknikleri Eğitmeni Avni Oryal Civelek, sürücülerin vücudu sıkmayan, hareket ve görüşü kısıtlamayan rahat giysiler tercih etmelerinin uygun olacağını, ayakkabıların da kalın, geniş tabanlı ve topuklu olmaması gerektiğini ifade etti. 
     Yola çıkmadan önce alınan gıdaların yağlı ve ağır olmamasına özen gösterilmesi gerektiğine işaret eden Civelek, ''Sürüş esnasında sürücüye uyku ve rehavet hali gelir. Sürücünün daha ziyade hafif ve hazmı kolay yemek seçimi yapması gerekmektedir'' dedi. 
     EÜ İletişim Fakültesi öğretim üyesi Yrd. Doç. Dr. Oğuzhan Kavaklı, Emniyet Müdürlüğü ile başlattıkları kampanyadan sonra İzmir'de kaza oranlarının azaldığını söyledi. Kavaklı, ocak ayında kaza oranının yüzde 50, şubat ayında da yüzde 33 oranında azaldığını ifade etti. 
     
</TEXT>
</DOC>
