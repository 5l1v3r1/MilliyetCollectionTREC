<DOC>
<DOCNO> 242324 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/24/son/sondun32.html </URL>
<DATE> 2004/05/24/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
ABD ve İngiltere yeni Irak tasarısını BM'ye sundu 
</HEADLINE>
<TEXT>

     ABD ve İngiltere, yeni Irak karar tasarısını BM Güvenlik Konseyi'ne sundu. 
     Karar tasarısı, Irak'taki ''yönetim otoritesini'' 30 Haziran'da kurulacak egemen bir geçici hükümete devredilmesini ve Irak'ın rızasıyla barış çabalarını sürdürecek uluslararası güce yetki verilmesini öngörüyor. 
     BM çatısı altında kurulacak uluslararası gücün komuta ve kontrolünü gözden geçirme yetkisini Irak hükümetine veren karar tasarısına göre, ülkenin petrol ve doğal gaz kaynaklarıyla şu an ABD ve İngiltere'nin kontrolünde bulunan fonların kontrolü de Irak hükümetine devredilecek. 
     Irak'ta yeni bir başlangıç konusundaki kararlılıklarını deklare eden ABD ve İngiltere, karar tasarısında işgallerinin 30 Haziran'da sona ereceğini ifade ederken, Koalisyon Yönetimi'nin de sona ereceğinin altını çizdiler. 
     Irak Yönetim Konseyi'nin geleceği konusunda herhangi bir ifade yer almayan karar tasarısının BM Güvenlik Konseyi'nin kapalı oturumunda resmen açıklandığı kaydedildi. 
     Güvenlik Konseyi, daha önce işgal sonrası Irak konusunda üç gayri resmi oturum yaparak Irak'ın geleceğine dair kritik unsurları tartışmışlardı. 
     Karar tasarısının ileri bir kopyasını inceledikten sonra toplantıya katılmak üzere Güvenlik Konseyi'ne gelen Konsey üyesi ülkelerin büyükelçileri karar tasarısını olumlu bulduklarının altını çizdiler. 
     
</TEXT>
</DOC>
