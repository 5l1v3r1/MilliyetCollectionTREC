<DOC>
<DOCNO> 210820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/24/yazar/akyol.html </URL>
<DATE> 2004/01/24/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Zihnimizdeki felaket 
</HEADLINE>
<TEXT>

   
   KAR felaketinden, beyaz afetten bahsediyorum. Her gün 20 dakika, bilemediniz yarım saatte aldığım yolu beş saatte alabildim Yollar tıkanmıştı. Anayollar da, ara yollar da tıklım tıklım araç dolu. Adım adım bile değil, karış karış ancak ilerlenebiliyor. 
   Zincirsiz araçlar çarpışıp oldukları yere mıhlanmıştı. Biraz yokuş mu var, mutlaka öndeki birkaç zincirsiz, kar lastiksiz araç yolu tıkamış, arkadaki binlerce aracın yolunu kesmişti. 
   Bazı açıkgözler yola ters yönden girip kurnazlık yapmaya kalkarak trafiği içinden çıkılmaz bir kördüğüme çevirmişti. 
   Binlerce insanda stres... Benzin bitecek, telefonun pili tükenecek korkusu... Sonra açlık 
   İptal edilen uçuşlar... 
   İnsani ve iktisadi faturasını siz düşünün. 
   
   ELEKTRİK yok... Harap bitap, eve geldiğimde yedi kat merdiveni tırmandım, evde birkaç kör kandil yanıyor. Elektrik olmadığı için kalorifer de çalışmıyor. 
   Dün İstanbul'da birkaç milyon, bütün Marmara'da belki on milyon insan bu çileyi yaşadı. Karın bastırdığı bütün şehirler felç oluyor. 
   Bu kadar kar yağınca Batı'daki bir şehir de böyle olur. Ne kadar kurtarma aracın ve ekibin olsa, bir felaket yaşanır. 
   Fakat bizim felaket katmerliydi Kar felaketiyle birlikte bir de "kafamızdaki felaket " 
   Adam bar bar bağırıyor, hatta bazıları küfrediyor 
   - Belediye nerede Valilik nerede Karayolları nerede Hükümet nerede 
   TV muhabiri soruyor 
   - Sizin aracınızın zinciri nerede 
   Cevap 
   - Yok Kurtarma ekibi gelip kurtarsın 
   Meteoroloji ve medya günlerdir uyarıyordu halbuki... 
   
   KAR ve fırtına bir felaket getirdi doğru, belki belediye ve vilayet iyi organize olamamıştır bilmiyorum, elimde veri yok çünkü... Ama sabaha karşı saat 02.00'de Belediye Başkanı Ali Müfit Gürtuna'nın kriz merkezinde nasıl çırpındığını biliyorum, telefonla görüştüm çünkü. 
   Kar kadar bir felaket de "kafamız"ın kendisidir. 
   Muhtemel bir sorundan, olabilecek bir felaketten bahsedildiğinde aldırmayan kafamız... 
   "Bi şiy olmaz... N'olacak yav... Allah kerim..." 
   Bu, rasyonel insanın planladığı bir hedefe varmak için "hesaplanmış risk"i göze alması değil, hesapsız, akılsız bir kayıtsızlıktır. 
   Depremde taş yığınına dönen binaları da böyle yapmadık mı 
   Rahmetli hocamız Prof. Sabri Ülgener, "Zihniyet Aydınlar ve İzm'ler" kitabında bu kafayı çok iyi anlatır. Okumuşlarımızda da bunun yaygın olduğunu, hatta sağda da, solda da "ideoloji" haline getirildiğini belirtir. 
   Onun için bizde trafik kazaları, aynı kalitede araçlarla, aynı tarz otoyollarda gelişmiş ülkelerdekinden daha fazladır 
   "İnsan unsuru..." yani kafa faktörü... 
   Sinyaller, semboller, işaretler, uyarılar yetmez Kavraması için illa gözüne dürtülmesi, kafasını çarpması, belaya toslaması lazım Trafikte sağa döneceği zaman sinyal yakmayı unutur, kolunu sallar Uykusuz ve alkolsüz direksiyona geçmemek gerektiğini, kaza yaptığında anlar ancak 
   Ve karda çakılıp kalınca aklına zincir gelir ama nafile 
   - Yok abi... Unutmuşum 
   Gelişmişlik, asıl bu köylülükten gelen zihniyetten kurtulmaktır. 
   
      
   
</TEXT>
</DOC>
