<DOC>
<DOCNO> 201348 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/11/son/sondun30.html </URL>
<DATE> 2003/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş "Annan planı kabul edilirse Rumun işçisi olacağız" 
</HEADLINE>
<TEXT>

     KKTC Cumhurbaşkanı Rauf Denktaş, Annan planıyla ilgili olarak, ''Böyle rezilliklerle dolu bir planı imzalamadığımız için gün gelecek gençler bize teşekkür edecek'' dedi. 
     Cumhurbaşkanı Denktaş, Türkiye Kamu-Sen Konfederasyonu Başkanı Bircan Akyıldız başkanlığındaki heyeti kabul etti. Görüşmede Kıbrıs Türk Kamu Görevlileri Sendikası Başkanı Ahmet Ötüken ve sendika yetkilileri de hazır bulundu. 
     Denktaş, kabul sırasında, Kıbrıs sorununda gelinen aşama ve Pazar günü yapılacak seçimden beklentileri hakkında heyete bilgiler verdi. 
     Annan planını, sunulduğu günlerde imzalaması halinde ikinci ve üçüncü tadilatların gelmeyeceğini kaydeden Denktaş, Rum kesimi ve Yunanistan'ın, Rum Ulusal Konseyi kararlarını içerdiği için bu planı güzel bulduğunu söyledi. Denktaş, ''Annan planını kabul edelim, hepimiz Rumun işçisi olacağız. Bunun farkında olan yok'' diye konuştu. 
     ''Gençlerin ve geçmişi bilmeyenlerin kandırıldığını'' belirten Denktaş, AB'nin kendilerine karşı silah olarak kullanılmasına karşı olduklarını ifade etti. Denktaş, kimsenin kendilerini ''Türkiye'nin önünde engel'' diye suçlamamasını istedi ve Kıbrıs'ta Türklüğü ve haklarını koruduklarını belirtti. 
     
     ''ANADOLU SAYESİNDE AYAKTA DURDUK'' 
     Cumhurbaşkanı Denktaş, Kıbrıs meselesinin en kötü günlerde bile Anadolu'dan gelen ses ve heyecanla ayakta durduğunu belirterek, Kıbrıs'ta 70 bin şehit yattığını, bu şehitlerin Kıbrıs'ın Türkiye'nin güvenliğine tehlike teşkil eden bir Yunan adası olmaması için verildiğini anlattı. 
     Halkın 14 Aralık'ta devlete ve Türkiye'ye bağlılığını göstereceğine inandığını kaydeden Denktaş, ''halkın sağlam olduğunu'' vurguladı. Denktaş, kimseye ''vatan haini'' demediğini, ''ama bir-iki tane çıktığında ve dilinin ucundan söylediğinde 'Bize vatan haini dedin' diyerek herkese söylemiş gibi bir hava yaratılmak istendiğini'' belirtti. 
     ''Şaşırmış veya şaşırtılmış liderler peşinde koşan aldanmışlar veya kırgınlıklarla karşı tarafa geçmiş olanlar olabileceğini'' ifade eden Denktaş, ''Ama bu seçim o seçim değil. Devleti kurtarma ve kanunsuzlukları önleme seçimidir. Ondan sonra biz kendi örgütlerimizle hükümetlerle, parlamentoyla daha güzeli bulmak için daha başka faaliyet içine girebiliriz. Kimse bundan endişe etmesin. Geçenlerde gelen Başbakan Recep Tayyip Erdoğan ve Devlet Bakanı ve Başbakan Yardımcısı Abdüllatif Şener, ekonomik açıdan neler yapılacağını açıklamışlardır. Önümüz açıktır, onun için kimse ümitsizliğe kapılmasın. Güzel günler göreceğiz'' diye konuştu. 
     
     ''HAKLI MÜCADELENİZİN YANINDAYIZ'' 
     Türkiye Kamu-Sen Başkanı Bircan Akyıldız da, 4 milyon çalışanı ve ailelerini temsil eden sendikasının Türkiye'nin en büyük sivil toplum örgütü olduğunu belirterek, kamudaki tüm kesimleri temsil etme mücadelesi verdiklerini söyledi. 
     Kıbrıs'taki gelişmeleri yakından izlediklerini kaydeden Akyıldız, Kıbrıs Türk halkının varlığı, geleceği ve haklı mücadelesinin yanında olduklarını, ziyaretlerinin de bunun göstergesi olduğunu belirtti. 
     1974'ü yaşayan, toplu mezarlardaki mezalimi görenlerden biri olduğunu anlatan Akyıldız, AB üyeliğiyle ekonomik refahın artacağına inanmadıklarını söyledi. 
     
</TEXT>
</DOC>
