<DOC>
<DOCNO> 204905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/28/son/sondun01.html </URL>
<DATE> 2003/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Tom Cruise, para uğruna Nicole Kidman ile başrolü reddetmiş 
</HEADLINE>
<TEXT>

     Hollywood'un en çok kazanan aktörü Tom Cruise'un, para uğruna hala çok değer verdiğini söylediği eski eşi Nicole Kidman ile başrolü üstleneceği filmi reddettiği ortaya çıktı. 
     Internetteki ''imdb'' sitesinin haberine göre, ''Cold Mountain'' filminde aktör Jude Law'un üstlendiği rol, biraz ''tokgözlülük'' yapsaydı Cruise'un olacaktı. 
     Filmin yapımcısı Sydney Pollack, yaptığı açıklamada, şu günlerde ''The Last Samurai'' filmiyle izleyici karşısına çıkmaya hazırlanan Cruise'un, kendilerinden inanılmaz rakamlar talep ettiğini kaydetti. 
     Amerikan İç Savaşı'nda geçen film için, önce Cruise'un Kidman ile yeniden rol almak için büyük ilgi duyduğunu ifade eden Pollack, ''Ancak, talep ettiği para inanılmazdı. Sonunda 'biliyor musunuz, ben bu işi yapmak istemiyorum' dedi ve gitti'' açıklamasında bulundu. 
     Tom Cruise ise sorunun para olmadığını iddia ederek, ''Bu film, o sırada çalışmak istemediğim bir yapımdı'' dedi. 
     Cruise ile eski eşi Oscarlı oyuncu Nicole Kidman ''Days of Thunder'', ''Far and Away'' ve ''Eyes Wide Shut'' adlı filmlerde birlikte rol almışlardı. 
     
</TEXT>
</DOC>
