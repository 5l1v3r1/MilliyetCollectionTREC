<DOC>
<DOCNO> 235036 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/son/sontur38.html </URL>
<DATE> 2004/04/26/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
İmar Bankası soruşturması... Zaimoğlu serbest bırakıldı 
</HEADLINE>
<TEXT>

     İmar Bankası soruşturması kapsamında gözaltına alınan Rumeli Holding Genel Koordinatörü Enis Zaimoğlu, savcılık sorgusunun ardından serbest bırakıldı. 
     Zaimoğlu, Ankara Emniyet Müdürlüğü Mali Şube ekipleri tarafından Bayındır Hastanesi Kardiyoloji servisinde tedavi görürken bugün gözaltına alındı. 
     Ankara Emniyet Müdürlüğü'nde sorgulandıktan sonra Adli Tıp'ta sağlık kontrolünden geçirilen Zaimoğlu, Ankara adliyesine sevkedildi. 
     Ankara Cumhuriyet Savcısı Abdullah Ayhan Şan'a yaklaşık yarım saat ifade veren Zaimoğlu, serbest bırakıldı. 
     Adliyeden ayrılırken gazetecilerin sorularını yanıtlayan Zaimoğlu, İmar Bankası ile ilgili işlemlerde rüşvet verildiği iddialarının asılsız olduğunu ve adaletin yerini bulacağını söyledi. 
     Zaimoğlu'nun geçen hafta gözaltına alınmasının planlandığı, ancak bu sırada kalp rahatsızlığı nedeniyle Bayındır Hastanesi'ne yattığı öğrenildi. 
     
</TEXT>
</DOC>
