<DOC>
<DOCNO> 208256 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/13/spor/yozer.html </URL>
<DATE> 2004/01/13/ </DATE>
<TIME>  </TIME>
<AUTHOR> Halil ÖZER  </AUTHOR>
<HEADLINE>
Acaba ne olacak 
</HEADLINE>
<TEXT>

   
   Neşterli Galatasaray'ın ilk maçında ortaya konan artılar ilk yarıda olmayan artılardı. Öncelikle Galatasaray'ın bu kadar yardımlaşmalı bir futbol oynaması bir buçuk yıldır sahneye konmayan bir özellikti. Bir topun başında üç kişinin olması, zorda kalanın hep yardımına koşulması bir takımda olması gereken en büyük özelliktir. Dün Galatasaray bize bunu verdi. 
   Alman rakibinin güçlü fiziğine rağmen topu havalara kaldırmadan yerden oynanan futbol rakibin canını sıkarken, isabetli paslar Galatasaray'ın güven kazanmasına neden oldu. Teknik Direktör Fatih Terim ligin ikinci yarısında Hakan'sız, Hasan'sız ve Ümit'siz şu kadro ile mücadele ederse kontratak futbolundan başka pek çaresi yok. Dün de otomatikman bunu yaptı. Rakibe yapılan sert markaj ve kazanılan toplar Galatasaray'ın kontrataktan birçok gol pozisyonu yakalamasına neden oldu. Artık Galatasaray'ın savunma üçlüsü belli. Tamas, Orhan ve Ömer. Bu üçlü zor bozulur. Ancak Terim, bu üçlünün önüne Petre ve Batista'yı da koyarak savunma anlayışını çok farklı bir yere çekti. Ve bir de Ergün ve Sabri'nin kanatlardan sürekli yardıma gelmesi savunma kalabalığını getirdi. Belli ki Galatasaray bu sene artık bunu yapacak. Gol yemeyi en aza indirerek kontratakla golü bulmak bu kadro için birinci hedef olacak. Ancak buradaki en önemli nokta Bratu'yu çok iyi kullanmak. Eğer Galatasaray süratli Bratu'yu orta sahadan iyi paslarla gole götürürse bu taktik ile rakiplerini çok ısırır. Ama Bratu'yu kullanamazsa ve rakip Bratu önlemini alırsa kale çok uzak kalır. Bu yüzden alternatif düşünceler ortaya sunulmalıdır. Çünkü bu taktiğin kesilmesi çok basit olur. Ancak Galatasaray'ın ilk yarıdaki bazı eksikleri de aynen duruyor. Tempo çabuk düşüyor, orta alan çabuk yoruluyor. Yorgunluk çıkınca da çok boş alan kalıyor. Savunma tedirginliğe devam ediyor ve her an hata yapmaya müsait bir görüntü var. Bu güvensizlik dert açmaya devam edebilir. 
   İlk maç için fazla birşey söylenemez. Bu kadronun yüksek düzeydeki maçları ne kadar kaldırabileceği tartışılır. Sadece iyi mücadele yetmeyebilir. Ayrıca Hakan Sükür Ümit Karan ve Hasan Şaş gibi futbolcular kadroya katılacaksa yapılacak kesinti acaba eski görüntüyü getirir mi 
   Çık işin içinden çıkabilirsen. 
   
      
</TEXT>
</DOC>
