<DOC>
<DOCNO> 219042 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/01/son/sontur12.html </URL>
<DATE> 2004/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş'ın Ankara'ya gelişi Perşembeye ertelendi 
</HEADLINE>
<TEXT>

     KKTC Cumhurbaşkanı Rauf Denktaş'ın uluslararası bir sempozyuma katılmak üzere 3 Mart Çarşamba günü yapması beklenen Ankara ziyareti, 4 Mart Perşembe gününe ertelendi. 
     Ankara Ticaret Odası ATO tarafından yapılan yazılı açıklamada, ATO ve Türk Ocakları Genel Merkezi'nce düzenlenen ''Türkiye-AB İlişkileri ve Kıbrıs Sorunu'' konulu sempozyum için Ankara'yı ziyaret edecek Denktaş'ın gelişinin, adada süren yoğun görüşme trafiği nedeniyle perşembe gününe ertelendiği belirtildi. 
     Açıklamada, Denktaş'ın Ankara'da, sempozyumu düzenleyici kuruluşların genel başkanları, çok sayıda sendika, sivil toplum örgütü ve kalabalık bir vatandaş grubu tarafından karşılanacağı, konvoy eşliğinde ATO'ya kadar geleceği kaydedildi. 
     Denktaş, daha önce yaptığı açıklamada, Ankara'da Başbakan Recep Tayyip Erdoğan ile de bir araya geleceğini bildirmişti. 
     
</TEXT>
</DOC>
