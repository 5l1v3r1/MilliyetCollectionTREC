<DOC>
<DOCNO> 202518 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/16/son/sonspo12.html </URL>
<DATE> 2003/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Filenin Sultanları 'olimpiyat' startını veriyor... 
</HEADLINE>
<TEXT>

     A Milli Bayan Voleybol Takımı, Ocak 2004'te Azerbaycan'da yapılacak olimpiyat elemeleri için kampa giriyor. Yardımcı Antrenör Ali Oktay, olimpiyat elemeleriyle ilgili, ''Tüm takımlar gibi biz de iddialıyız'' dedi. 
     Birçok kişinin geçmiş maçlara bakarak yorumlar yaptığını belirten Oktay, ''Hiçbir şey kesin değildir. 'Daha önce yenildiğimiz bir takıma tekrar yeniliriz' ya da 'yendiğimiz bir takımı yine yeneriz' gibi bir kanı var insanlarda. Oysa iyi oynadığınız takdirde her zaman başarılı olursunuz'' diye konuştu. 
     Oktay, 21 Aralık Pazar günü elemeler için İstanbul'da 10 günlük kampa gireceklerini belirterek, şunları söyledi 
     ''Her takım gibi biz de olimpiyatlara katılmayı çok istiyoruz. Bizim takımımız bunu hak eden bir takım. Grubumuz da bulunan İtalya'ya karşı bir tutukluğumuz var ama ben bunu da aşacağımıza inanıyorum. Çünkü onları yenebilecek güçte bir takımız. Zaten her takımın kendine göre, böyle tutukluk hissettiği takımlar vardır.'' 
     
     NESLİHAN'IN YEDEKTE OTURMASI 
     Japonya'da yapılan Dünya Kupası'nda büyük ilgi gördüklerini, özellikle de Neslihan'ın çok popüler olduğunu kaydeden Oktay, ''Oyuncular artık milli takımı kulüplerinden fazla benimsediler. Elde edilen başarılardan sonra, kızların popülaritesi arttı. Böyle olması çok normal'' dedi. Neslihan'ın, kulübü Vakıfbank Güneş Sigorta'da yedekte tutulmasına da değinen Oktay, şunları söyledi 
     ''Neslihan kendini ispat etmiş bir oyuncu. Yedekte oturtulmasını tasvip etmiyorum. Neslihan'ın yaşı henüz çok küçük. Onu bir kez küstürüp şevkini kırarsanız, ondan verim alamazsınız. Biz milli takımda, onunla anlayacağı dilden konuşup, söylemek istediklerimizi esprilerle, onu kırmadan söylüyoruz. Böyle başarılı bir oyuncu yedekte tutulmamalı.'' Bunun yanında takımın artık gençleştirilmesi gerektiğini vurgulayan Oktay, ''Özlem'in da yaşı geçti. Kendisi de farkında ama onun yerine oynatacak oyuncu yok şu anda. Özlem de haklı olarak, olimpiyatları görmeden bırakmak istemiyor. Onun da en fazla 6-12 ay kadar süresi var'' dedi. 
     Oktay, milli takım teknik kadrosunun değişmediğini, ancak oyuncu kadrosuna Karşıyaka'dan pasör Nilay Özdemir ve Yeşilyurt'tan libero Elçin Şenyurt'un katıldığını sözlerine ekledi. 
     
     PROGRAM 
     Azerbaycan'da yapılacak elemelerde A Grubu'nda Azerbaycan, Polonya, Rusya ve Almanya, B Grubu'nda ise Türkiye ile İtalya, Hollanda ve Bulgaristan mücadele edecek. 
     Türkiye grubunda, 5 Ocak'ta İtalya, 7 Ocak'ta Bulgaristan ve 8 Ocak'ta Hollanda ile karşılaşacak. 
     ''Filenin Sultanları''nın, 21 Aralık Pazar günü İstanbul'da başlayacak kamp sırasında antrenmanlarını Şişli Terakki Vakfı Tesisleri'nde yapacağı bildirildi. 
     
</TEXT>
</DOC>
