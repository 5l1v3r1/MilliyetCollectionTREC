<DOC>
<DOCNO> 237112 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/04/son/sondun06.html </URL>
<DATE> 2004/05/04/ </DATE>
<TIME> 07.10 </TIME>
<AUTHOR>  </AUTHOR>
<HEADLINE>
Bush, otobüslü seçim kampanyası turunda... 
</HEADLINE>
<TEXT>

     Deniz Arslan AA 
ABD Başkanı George W. Bush, ''barış, özgürlük ve refahın'', Kasım ayında yapılacak ABD başkanlık seçimine bağlı olduğunu söyledi. 
     Michigan ve Ohio eyaletlerinde otobüsle iki günlük bir seçim kampanyası turuna çıkan Bush, seçmenlere barış, özgürlük ve refahın sürmesi için Cumhuriyetçi Parti iktidarının devam etmesi gerektiği mesajı verdi. 
     Eşi Laura Bush'un da eşlik ettiği seçim turu için seçilen eyaletler, Başkan Bush ile Demokrat Parti adayı Senatör John Kerry arasında çekişmeli geçecek eyaletler arasında yer alıyor. 
     Bush'un Demokrat Partili rakibi Kerry ise Michigan ve Ohio'nun yanı sıra, West Virginia ve Pennsylvania'ya geçen hafta otobüslü seçim kampanyası düzenlemişti. 
     Her iki başkan adayı da, sonucu başa baş bir yarışa bağlı olacak başkanlık seçiminde, Michigan ve Ohio'nun oylarının kime gideceğinin şu anda belirsiz olduğunu görüyor. Başkan Bush, 2000 seçiminde Michigan'ı yüzde 5 oyla rakibi Al Gore'a kaptırmıştı. Son anketlere göre Kerry ve Bush, Michigan'da başa baş gidiyor. 
     Amerikan basınına göre, Bush'un başkan olduktan sonra Michigan'a gerçekleştirdiği bu ziyaret, 13. ziyaret olurken, Bush burada yaptığı konuşmada ''Ben buraya sizden yardım istemeye geldim. Sizin yardımınız olmadan Michigan'da kazanamam'' dedi. 
     Bush, terörizme karşı savaşta elde edilen başarılardan ve ekonomik durumdan övgüyle söz ederken, Irak savaşını başlatma kararını da, Irak'ın eski lideri Saddam Hüseyin'i, silahsızlanması gerektiği konusunda uyardıklarını söyleyerek savundu. 
     Başkan Bush, bugün de Ohio'da seçim kampanyasını sürdürecek. Washington'daki gözlemcilere göre, hiçbir Cumhuriyetçi Partili başkan adayı Ohio eyaletinde kazanmadan başkan olamadı. 
     Ohio ziyareti Bush'un bu eyalete 16. ziyareti olacak. Bu eyalette de Kerry ve Bush başa baş görünüyor. Başkan Bush, 2000 seçiminde kaybettiği iki eyalet olan Iowa ve Wisconsin'de de, aynı şekilde otobüsle seçim kampanyası yürütecek. 
     
</TEXT>
</DOC>
