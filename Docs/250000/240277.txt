<DOC>
<DOCNO> 240277 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/15/son/soneko20.html </URL>
<DATE> 2004/05/15/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Suriye'de borsa kurulmasına Türkiye'den destek... 
</HEADLINE>
<TEXT>

     Suriye Maliye Bakanı Muhammed El Hüseyin, Suriye'de yakında Türkiye'nin işbirliğiyle borsa kurulacağını söyledi. 
     Suriye resmi ajansı Sana'nın haberine göre El Hüseyin, Suriye'de bulunan İstanbul Menkul Kıymetler Borsası İMKB Başkanı Osman Birsen ile yaptığı görüşmede, Suriye hükümetinin, borsa ile denetim ve gözetleme mekanizmasının kurulması için gerekli yasayı hazırladığını belirtti. 
     Birsen ile görüşmelerinde, Suriye hükümetinin bu alandaki faaliyetlerini gözden geçirdiklerini kaydeden El Hüseyin, ''Türkiye gibi bir ülkenin deneyiminden yararlanmak istiyoruz'' diye konuştu. 
     Birsen de, Sana'ya yaptığı açıklamada, ''Türk hükümeti ve İMKB, Suriye borsasının kurulması için işbirliğine hazırdır'' dedi. 
     Suriye Devlet Başkanı Beşşar Esad, geçen Ocak ayında Türkiye'ye yaptığı ziyaret çerçevesinde İMKB'yi de ziyaret etmişti. 
     
</TEXT>
</DOC>
