<DOC>
<DOCNO> 243835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/29/son/sontur11.html </URL>
<DATE> 2004/05/29/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
İstanbul'daki saldırılar.. 69 sanığın yargılanmasına pazartesi başlanacak 
</HEADLINE>
<TEXT>

     İstanbul'da 15 ve 20 Kasım 2003 tarihlerinde gerçekleşen bombalı saldırılara ilişkin 50'si tutuklu 69 sanığın yargılanmasına, İstanbul DGM'de 31 Mayıs Pazartesi günü başlanacak. 
     İstanbul DGM'de görevli 5 cumhuriyet savcısının, bombalı saldırılarla ilgili olarak yürüttükleri soruşturma sonucu hazırladıkları 128 sayfalık iddianamede, 15 Kasım 2003'te Şişli'deki Beth Israel ve Beyoğlu'ndaki Neve Şalom sinagoglarına, 20 Kasım 2003 günü de Beyoğlu'ndaki İngiltere'nin İstanbul Başkonsolosluğu ve Levent'teki HSBC bankası genel müdürlüğü binasına yönelik saldırılarda 61 kişinin hayatını kaybettiği, çok sayıda kişinin de yaralandığı belirtiliyor. 
     İddianamede, bu saldırıları gerçekleştiren ''canlı bombalar'' Mesut Çabuk, Gökhan Elaltuntaş, Feridun Uğurlu ve İlyas Kuncak'ın da, olaylar sırasında öldükleri anlatılıyor. 
     Uluslararası terör örgütü elebaşı Usame Bin Laden'in adı da geçen iddianamede, El-Kaide'nin kuruluşu ve yapısı irdelenirken, gerçekleştirdiği eylemlere de yer veriliyor. 
     
     5 MÜEBBET İSTEMİ 
     İddianamede, uluslararası terör örgütü El-Kaide'nin Türkiye yapılanması içinde yer aldıkları ve bombalı saldırı olaylarına karıştıkları ileri sürülen Harun İlhan, Adnan Ersöz, Fevzi Yitiz, Osman Eken ve Yusuf Polat'ın, TCK'nın 146 1. maddesi uyarınca ''Türkiye Cumhuriyeti Anayasası'nı değiştirmeye cebren teşebbüs etmek'' suçundan müebbet ağır hapis cezasına çarptırılması talep ediliyor. 
     Aynı iddianamede, diğer sanıkların ise ''Türkiye Cumhuriyeti Anayasası'nı değiştirmeye cebren teşebbüs etmek suçuna fer'an iştirak'', ''yasadışı silahlı terör örgütünün özel vazifeyi haiz üyesi olmak'', ''yasadışı silahlı terör örgütü üyesi olmak'' ve ''yasadışı silahlı terör örgütüne yardım ve yataklık yapmak'' suçlarından, değişik hapis cezalarına çarptırılması isteniyor. 
     50'si tutuklu 69 sanığın yargılanacağı davanın ilk duruşması, İstanbul 2 No'lu DGM'de 31 Mayıs Pazartesi günü başlayacak. Duruşma, sanık sayısının fazla olması nedeniyle 5 gün sürecek. 
     Mahkeme, duruşmanın ilk 4 gününe tutuklu 50 sanığı, 5. gününe de tutuksuz sanıkları çağırdı. 
     
</TEXT>
</DOC>
