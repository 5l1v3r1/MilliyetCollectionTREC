<DOC>
<DOCNO> 231807 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/son/sontur45.html </URL>
<DATE> 2004/04/15/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Sabancı Üniversitesi öğrencileri, Sabancı'nın mezarı başında dua okudu 
</HEADLINE>
<TEXT>

     Sabancı Üniversitesi öğrencileri, Sabancı ailesine taziye ziyaretinde bulundu. 
     Üniversite Mütevelli Heyeti Onursal Başkanı Sakıp Sabancı için bir anma programı düzenleyen öğrenciler, saat 14.30'da Sabancı Center'a gelerek aileye başsağlığı dileklerini sundu. 
     Taziyeleri, Türkan Sabancı, Ömer Sabancı, Erol Sabancı, Sevil Sabancı kabul etti. 
     Yaklaşık 200 kişilik öğrenci grubu daha sonra Zincirlikuyu Mezarlığı'ndaki Sabancı'nın kabrini ziyaret etti. 
     Sabancı Üniversitesi Mikro Elektronik 2. sınıf öğrencisi Ömer Ceylan, Sabancı'nın mezarı başında Kuran okudu. 
     Gazetecilerin sorularını yanıtlayan Ceylan, Sakıp Sabancı'nın üniversitenin kurucusu olduğunu, eğitime önem verdiğini belirterek, ''Tüm Türk halkı onu takdir ediyor. Onun açtığı yoldan yürüyoruz. Kaybettiğimiz için çok üzgünüz'' dedi. 
     Okuldan arkadaşlarının Sakıp Sabancı için tören yapalım dediklerini, kendisinden de Kuran okunmasını talep ettiklerini dile getiren Ceylan, ''Vefa borcumu ödedim'' diye konuştu. 
     Sabancı Üniversitesi Sosyal ve Politik Bilimler son sınıfı öğrencisi Egemen Özalp ise kendisinin üniversitenin ilk öğrencilerinden olduğunu belirterek, ''Sayın Sabancı, ilk yıl gelip hatırımızı sordu. Omuzuma bir el atıp evladım eksiğiniz var mı diye sordu. Ben de açık sözlü bir insanım, olanları söylemiştim. Kendisinde heyecan ve sevgi vardı. Bizi sevdiğini hissettiriyordu. Derslerimiz yoğunken, bu yağmurlu günde burada olmamın tek sebebi bu'' diye konuştu. 
     Üniversite öğrencileri anma programı çerçevesinde Sabancı Üniversitesi kampusünde bir toplantı düzenleyecek. Öğrenciler tarafından hazırlanan Sakıp Sabancı belgeselinin gösterimi yapılacak. 
     Bu arada, Sabancı Center'a Dilek Sabancı Ticaret Lisesi'nden 12 kişilik bir başka öğrenci grubu da taziyelerini sunmak üzere geldi. 
     Öte yandan, Sabancı'nın mezarı başında vatandaşların da Kuran okudukları ve dua ettikleri gözlendi. 
     
</TEXT>
</DOC>
