<DOC>
<DOCNO> 234152 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/23/son/soneko21.html </URL>
<DATE> 2004/04/23/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Tüzmen Yunanistan ve Türkiye referandum sonuçlarına hazır... 
</HEADLINE>
<TEXT>

     Esin Işık bildiriyor 

Devlet Bakanı Kürşad Tüzmen, yarın Kıbrıs'ta yapılacak olan referandumun neticesi ne olursa olsun, herkesin buna saygı duyması gerektiğini söyledi. 
     Tüzmen, gazetecilerle yaptığı sohbet sırasında, Atina'daki temasları, Kıbrıs konusu ve Türkiye'nin ihracat hedeflerine yönelik soruları yanıtladı. 
     Kürşad Tüzmen, Türkiye ile Yunanistan arasındaki ticaret hacminin, hızlı bir şekilde gelişerek 2 milyar doları geçeceğini belirterek, ''2005'te de 3 milyar dolarlık ticaret hacmini yakalarız inşallah'' dedi. 
     Gazetecilerin, Türkiye'de 74 Yunanlı işadamının, Yunanistan'da dört Türk işadamının faaliyet gösterdiğini belirtmesi üzerine Tüzmen, Yunanlı işadamının Türkiye'de daha fazla sayıda olmasının, oradan daha fazla ihracat yapılacağı anlamına gelmediğini kaydederek, Türkiye'nin şuanda Yunanistan'a dış ticaret fazlası verdiğini ifade etti. 
     İhracat konusunda bir takım teknik sorunlar bulunduğunu, ulaştırmada şuanda Türkiye'ye verilen kotaların yetersiz kalabileceğinin altını çizen Tüzmen, görüşmelerde diğer teknik konularla ilgili sorunlara da değinerek çözüm aradıklarını bildirdi. 
     
     KIBRIS... 
     Tüzmen, temaslarda, Kıbrıs konusunun gündeme gelip gelmediğinin sorulması üzerine, Türkiye ile Yunanistan'ın ilişkilerinin, artık sağlam temeller üzerine oturduğunu ifade ederek, şöyle devam etti 
     ''Kıbrıs'ta netice ne olursa olsun, alınacak neticeye herkesin saygı duyması lazım. Zaten Yunanistan ve Türkiye kendilerini buna göre hazırladılar. Bizim şuanda yaptığımız çalışma, Akdeniz ve Ege'nin tamamıyla serbest ticaret alanı haline getirilmesi, Yunanistan ve Türkiye'nin ticaret hacminin arttırılmasına ilişkin bir çalışmadır. 
     Tabii Kıbrıs konusu önemli. Ben şuna inanıyorum, biz Yunanistan ile 600 milyon dolar olan ihracat hacmimizi 1.3 milyar dolara çıkarttık. Önümüzdeki dönemde bu artarak devam edecek, bu sağlanan güzel ticari ortamda, siyasi konular da kendi içinde hızla çözülecek diye düşünüyorum.'' Tüzmen, bundan sonra iki ülkenin geçmişte kaybettiği seneleri, hızla kazanacağını düşündüğünü söyledi. 
     Kürşad Tüzmen, ''Kıbrıs konusunda yapılan konuşmalar belli. İki ülkenin başbakanları görüşlerini, niyetlerini, temennilerini söylediler. Bundan sonra tamamıyla referandum sonuçlarını karşılıklı olarak beklemek lazım. Gönül istiyor ki hep beraber, Türkiye'nin Avrupa yolunda attığı adımları, Avrupa gayet güzel bir şekilde değerlendirsin'' diye konuştu. 
     Türkiye'nin bu konuda son derece samimi ve yapıcı olduğunu herkesin açıklıkla ifade ettiğini belirten Tüzmen, Türkiye'nin son dönemde yaptığı çalışmaların, Avrupa'da ve dünyada çok önemli bir ölçüde kabul gördüğünü kaydetti. 
     Tüzmen temaslarında, Yunanistan'ın AB yolunda Türkiye'ye desteğini görmek istediklerini belirttiklerini vurgulayarak, ''onlar da çok açık bir şekilde 'bu destek zaten sizin diye' cevap verdiler. Net olarak bunu söylediler. 'Bu konuda desteğimiz tamdır' dediler. Ben samimi olduklarına inanıyorum'' dedi. 
     
     İNGİLTERE İLE DIŞ TİCARET... 
     2004 yılında, İngiltere ile karşılıklı olarak 10 milyar dolar dış ticaret hacmi hedeflediklerini belirten Tüzmen, İngiltere pazarında, Türkiye'nin ciddi pazar payı bulunduğunu söyledi. 
     Tüzmen, Türkiye'nin İngiltere'de, elektronik eşya, buzdolabı ve çamaşır makinası gibi ürünlerde istediği pazar payının bulunduğuna dikkat çekerek, ''İngiltere, dış ticaret fazlası verdiğimiz bir ülke haline geldi'' şeklinde konuştu. 
     Bakan Tüzmen, Amerika'ya geçen sene ilk defa, Türkiye'nin bir dış ticaret fazlası verdiğini belirterek, önümüzdeki dönemde, bunu Çin karşısında da göreceklerini inandıklarını ifade etti. Bunun çok iddialı bir hedef olmadığını belirten Tüzmen, Türkiye'nin, 2002'ye göre 2003'te ihracatın yüzde 75 arttığını, 2004'ün ilk üç ayında da yüzde 80 oranında bir ihracat artışının görüldüğünü bildirdi. Önümüzdeki günlerde Çin'den alım heyetlerinin geleceğini bildiren Tüzmen, ''bizim amacımız, Çin'i tamamıyla engellemek değil, beraberce ticaret hacmini geliştirmek, yanlış bir şey varsa da Dünya Ticaret Örgütü, Avrupa Birliği normları çerçevesinde duruma bakmak'' ifadesini kullandı. 
     
     ATİNA OLİMPİYATLARI... 
     Tüzmen, 2004 olimpiyatlarının Atina'da yapılacağının hatırlatılması üzerine, olimpiyatlarla ilgili ihalelerden pay almak için daha evvel Yunanistan'ı ziyaret ettiğini, ancak AB'den gelen kaynaklarla yapılacak çalışmalarda, ihalelerin AB ülkelerine dağıtıldığını öğrendiğini kaydetti. 
     Kürşad Tüzmen, bu ihalelerin alt kontratlarını almak için yüklendiklerini, ancak şuanda yapılacak çok fazla bir iş kalmadığını söylediklerini bildirdi. 
     Olimpiyatlara hazırlanmak için hızlı bir çalışma içinde olunduğunu belirten Tüzmen, gazetecilerin, Atina'da, olimpiyatlara yönelik otel sayısının yetersiz olduğunu hatırlatmaları üzerine, gülerek ''bir kısmını İstanbul'da ağırlarız, bir saat mesafede ne olacak ki yani...'' dedi. 
     
     50 MİLYAR DOLAR İHRACATI AŞACAĞIZ... 
     Türkiye'nin bu sene 50 milyar dolar ihracatı aşacağını ve 55 milyar dolar ihracat rakamını göreceğini belirten Tüzmen, şunları kaydetti 
     ''50 milyar dolar ihracat rakamı benim için çok önemli, çünkü 30 milyar dolar ihracat hedefi psikolojik bir sınırdı. 50 milyar dolar hedefi de kritik kütle, bu kütleyi geçtikten sonra, ihracat hiçbir zaman 50 milyar doların altına inmez. Çünkü bu yapılan çalışmaların artık yerli yerine oturduğunun, Türkiye'nin işadamı, sanayici, bürokratı ve ihracatçısının artık ihracatı öğrendiğinin açık bir göstergesi olacaktır. 
     Bundan sonra da, hiçbir zaman 50 milyar doların altına inmez, bu bir ölçektir, ihracat kurumlaşmış hale geliyor.'' 
     
</TEXT>
</DOC>
