<DOC>
<DOCNO> 214456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/11/son/sondun15.html </URL>
<DATE> 2004/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
"Neredesin Firuze" Avrupa'da görücüye çıkıyor 
</HEADLINE>
<TEXT>

     Özcan Deniz, Haluk Bilginer ve Demet Akbağ'ın başrollerini paylaştığı ''Neredesin Firuze'' filmi, Avrupa'da sinemaseverlerle buluşuyor. 
     Filmi Almanya'da gösterime sokan MaXXimum GmbH'nın Genel Müdürü Anıl Şahin, yaptığı açıklamada, filmin galasının Almanya'da 3 şehirde birer gün arayla yapılacağını ve filmin son olarak da Brüksel'de gösterime gireceğini söyledi. 
     Şahin, filmde rol alan oyunculardan Özcan Deniz, Haluk Bilginer, Demet Akbağ, Levent Kazak, Şebnem Dönmez, Ragıp Savaş ile birlikte yönetmen Ezel Akay'ın da galaya katılacağını belirterek, ilk galanın 23 Şubat'ta Essen Lichtburg sinemasında, ikinci galanın Köln Müzicam Dome'da, üçüncü galanın da Frankfurt Cinestar sinemasında, son galanın da 26 Şubat'ta Brüksel'de Bozar sinemasında yapılacağını kaydetti. 
     
     FİLMİN KONUSU 
     Hayri ve Orhan piyasaya sürdükleri başarısız kasetler sonucu borç batağında olan iki prodüktördür. Alacaklılar, hacze gelen avukatlar, vadesi gelen çek ve senetler karşısında bunalan Hayri ve Orhan ''Sansar'' isimli menajerin ''genç yetenek'' diye lanse ettiği ve Almanya'da yaşayan Ferhat ile irtibata geçerler, telefonda şarkı söylettikleri Ferhat'ın sesini çok beğenirler ve kendisiyle kaset doldurarak elde edecekleri gelirle borçlarını ödemeye ve düze çıkmayı planlar. 
     Şarkıcı olmayı çok isteyen Ferhat, Hayri'nin kaset teklifini düşünmeden kabul eder, eşyalarını toplar ve soluğu İstanbul'da alır. Hayri ve Orhan'ın arkadaşı olan set ışıkçısı Seyfi'nin girişimiyle, Ferhat'ın televizyonda canlı yayımlanan bir programa katılması ayarlanır. 
     Ferhat, canlı yayında söylediği şarkıyla hem stüdyodakileri, hem de ekran başındakileri büyüler. Ertesi gün ofise Firuze isimli gizemli, kararlı ve zengin bir kadın gelir. 
     Ferhat'ı televizyonda seyretmiş ve çok beğenmiştir. Parası olduğunu ve Ferhat'a yatırım yapmak istediğini söyler. Birdenbire kara bulutlar dağılmış, aranan fırsat ayağa gelmiştir. 
     Firuze ayrıldıktan sonra herkes hayaller kurar. Artık amaç sadece kaset çıkarmak değil, zengin olmak ve hayatları boyunca düşledikleri şeyleri gerçekleştirmektir. Bu heyecanla yoğun şekilde çalışmaya başlanır. 
     
</TEXT>
</DOC>
