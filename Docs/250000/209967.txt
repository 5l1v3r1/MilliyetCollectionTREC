<DOC>
<DOCNO> 209967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/20/son/sontur16.html </URL>
<DATE> 2004/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Kayıkçı siyasetinin müşterisi kalmadı... 
</HEADLINE>
<TEXT>

     AK Parti Genel Başkanı ve Başbakan Recep Tayyip Erdoğan, tek yol ve yöntem olarak görülen kayıkçı siyasetinin müşterisinin kalmadığını söyledi. 
     Erdoğan, partisinin TBMM Grup toplantısında yaptığı açıklamada, geçen yılı zemin düzenleme yılı olarak değerlendirdiklerini belirterek, Türkiye'yi o derin girdaptan çıkararak güvene ve huzura kavuşturduklarını söyledi. İktidarı halkın iktidarı, başarılarını ülkenin başarısı olarak gördüğünü ifade eden Erdoğan, ''Zira, birilerine laf yetiştirme telaşına düşmeyen, halkın artık yorulduğu eski kavgalardan medet ummayan halkı yormayan her alanda uzlaşma arayan kendine güvenen, halkına güvenen bir iktidar var'' diye konuştu. 
     Halkın kendilerini güllerle karşıladığını kaydeden Erdoğan, ''Bu yüzden halkımız köhnemiş tartışmalara zerre kadar prim vermiyor. Bu yüzden sabah akşam acaba yeni bir kavga nasıl çıkarabiliriz, halkın sevincini nasıl gölgeleyebiliriz diyenlerin malzemesi ellerinde kalıyor. Sizin o tek yol tek yöntem olarak bildiğiniz kayıkçı siyasetinin müşterisi kalmadı'' dedi. 
     
</TEXT>
</DOC>
