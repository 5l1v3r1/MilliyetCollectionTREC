<DOC>
<DOCNO> 205245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/30/ekonomi/eko07.html </URL>
<DATE> 2003/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
'Pamukbank'la biz değil Halkbank ilgileniyor' 
</HEADLINE>
<TEXT>

   Ziraat Bankası Genel Müdürü Can Akın Çağlar, Vakıfbank'la birleşme gibi bir çabaları olmadığını, Pamukbank'la da kendilerinin değil Halkbank'ın çalışma yürüttüğünü söyledi 
      TARIK YILMAZ 
   
   Ziraat Bankası Genel Müdürü Can Akın Çağlar, Ziraat Bankası'nın Vakıfbank'la birleşme gibi bir çabası olmadığını, Pamukbank'la da Halkbank'ın ilgilendiğini söyledi. 
   Kamu Bankaları Ortak Yönetim Kurulu Başkanı Zeki Sayın ve Başak Emeklilik Genel Müdürü Tevfik Cansız ile birlikte Başak Emeklilik'in tanıtım toplantısına katılan Çağlar, birleşmeyle ilgili soruları yanıtladı. 
   Ziraat Bankası'nın Vakıfbank'la birleşmesi yönünde bir çabası olmadığını belirten Çağlar, Emlakbank'tan devralınan sorunları yeni yeni hazmettiklerini, bu tür birleşmelerin sağlıklı sonuç vermediğini dile getirdi. 
   Çağlar, Ziraat'ın Pamukbank'la ilgilenip ilgilenmediğine ilişkin soruya, "Kırık dökük bilançonun bize yarar sağlayacağını düşünmüyorum. Bu birleşme iki artı iki beş değil üç gibi bir sonuç verir" diye yanıt verdi. 
   
   Halkbank çabalıyor 
   Çağlar, "Eğer tasfiyesi istenirse Pamukbank'ı 40 katrilyonluk bilançomuzda eritebiliriz. Ancak tasfiyeyi kamusal görev olarak verilirse yaparız" dedi. 
   Halkbank'ın Pamukbank'la birleşmesi ile ilgili çalışma yürüttüğünü belirten Çağlar, Halkbank'ın 8 bin 300 personelinden 2 bin 500 tanesinin emekliliğine yakın personel olduğuna dikkat çekti. Bazı şubelerde işlerin bir - iki personelle yürütülmeye çalışıldığını kaydeden Çağlar sözlerini şöyle tamamladı "Krizde 129 bin bankacı işsiz kaldı. 2 bin kişinin daha işsiz kalmaması için Halkbank'la birleşmesi iyi olur. Son kararı TMSF ile Kamu Bankaları Ortak Yönetimi verecek." 
   
   
</TEXT>
</DOC>
