<DOC>
<DOCNO> 229017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/06/son/sonspo10.html </URL>
<DATE> 2004/04/06/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Bursaspor'un deplasman kabusu sona erdi... 
</HEADLINE>
<TEXT>

     Deplasmanda 35 maç kazanamayarak Birinci Süper Ligi tarihinde belki de üstüste en fazla kazanamayan takım unvanına imza atan Bursaspor, Adanaspor'u 3-0 yenerek, 755 gün sonra dış sahada güldü. 
     Ligde en son galibiyetini 10 Mart 2002 tarihinde Kocaelispor karşısında 2-1'lik skorla alan yeşil-beyazlı takım, bundan sonra yaptığı 35 maçın yalnızca 7'sinden 1'er puan çıkartabilirken, 28 maçta sahadan boynu bükük ayrıldı. 
     ''Yeşil Timsahlar'' deplasmanda gol atmada da başarılı değildi. 35 maçlık ''kabus'' döneminde kalesinde 75 gol gören Bursaspor, rakip fileleri ise yalnızca 25 kez havalandırabildi. 
     
     EN FARKLI SKORLU YENİLGİLER 
     Bursaspor, deplasmanda en farklı skorlu yenilgisini geçen sezon Fenerbahçe'ye karşı rakip takımın cezası nedeniyle Ankara'da yapılan maçta 7-1'lik skorla aldı. 
     Geçen sezon 9. haftada Ankaragücü'ne 4-0, 24. haftada da aynı skorla Diyarbakırspor'a yenilen yeşil-beyazlı takım, 25. hafta karşılaşmasında Trabzonspor'a 3-0'lık skorla boyun eğdi. 
     Bursaspor, bu sezon da Denizlispor'a 4-0, İstanbulspor'a 3-0, Fenerbahçe'ye de 3-1'lik skorlarla yenildi. 
     
     ADANA ''İKSİR'' GİBİ 
     Bursaspor, bu sezon Adanaspor ile yaptığı maçlardan hayati değerde puanlar aldı. 
     Ligin ilk yarısında iyi futbol oynamasına karşın istediği sonuçları alamayan yeşil-beyazlı takım, Güney temsilcisini 6-0 gibi farklı bir skorla yenerek moral buldu. 
     Ligin ikinci yarısında da ligde kalma mücadelesi verdiği rakipleri Akçaabat Sebatspor ve İstanbulspor'un puan yitirmesi, Bursaspor açısından Adanaspor maçı bir kat daha önem kazandı. Bursaspor, ilk yarısı 0-0 biten maçtan ikinci yarıda bulduğu 3 golle sahadan kendisi için ''6 puan'' değerinde bir galibiyetle ayrıldı. 
     
</TEXT>
</DOC>
