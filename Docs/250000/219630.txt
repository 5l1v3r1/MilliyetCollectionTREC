<DOC>
<DOCNO> 219630 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/04/ekonomi/eko09.html </URL>
<DATE> 2004/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Hyundai'ye Türk zevki 
</HEADLINE>
<TEXT>

   Hyundai Assan Başkanı Kibar, Türkiye'de üretilecek yeni model için Koreli mühendislerin, Türk tüketicilerin eğilimine ilişkin bilgi aldığını söyledi 
      Levent Köprülü 
   
   Hyundai Assan Yönetim Kurulu Başkanı Ali Kibar, yeni bir modelin üretimi için tüm hazırlıkların devam ettiğini belirterek yeni aracın 2005 yılının son çeyreğinde piyasaya çıkmış olacağını söyledi. 
   Kibar, Başbakan Recep Tayyip Erdoğan'ın gezisi sırasında da gündeme geterilen 100 milyon dolarlık yatırımla ilgili çalışmaların temmuz ayında şekillenmeye başlayacağını, bu yılın sonunda modelin ortaya çıkacağını, üretecekleri otomobilin satışa çıkmasının da gelecek yılın son aylarını bulacağını bildirdi. 
   
   'Türkiye üretim üssü olacak' 
   Korelilerin Türkiye'de yatırımların daha faal olma konusunda karar aldıklarını, bu çerçevede mevcut yatırıma ilaveler yapabileceklerine dikkat çeken Kibar, özellikle Avrupa pazarı için Türkiye'de üretecekleri yeni aracın yıllık 40 ile 45 bin adet üretileciğini söyledi. 
   Tasarımının Koreli Hyundai tarafından yapılan aracın gerek Avrupa gerekse de Türk tüketicisinin beklentileri doğrultusunda şekillendirdiklerini ifade eden Ali Kibar, Koreli mühendislerin özellikle Türk tüketicisinin eğilimlerine ilişkin kendilerinden bilgi aldıklarını da söyledi. 
   Hyundai'nin Slovakya'da yapacağı yatırımın daha çok bünyelerindeki Kia markası için araç üreteceğinin altını çizen Kibar, Hyundai marka araçlar için Avrupa'ya üretim yapacak bir tesis konusunda Türkiye'nin şansının halen devam ettiğini savundu. 
   Kibar, Cenevre fuarında sergiledikleri 4 x 4 "TUCSON" adlı aracın ağustostan itibaren Türkiye'de de satılmaya başlanılacağını söyledi. 
   
   
</TEXT>
</DOC>
