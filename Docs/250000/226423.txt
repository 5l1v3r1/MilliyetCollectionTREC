<DOC>
<DOCNO> 226423 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/28/son/sonyas03.html </URL>
<DATE> 2004/03/28/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Köyde çalışarak, köy romanı yazacak 
</HEADLINE>
<TEXT>

     Konya'nın Kulu İlçesi'ne bağlı Altılar Köyü'nde tarım gönüllüsü olarak göreve başlayan genç Ziraat Mühendisi Dilek Arı Tunca'nın en büyük ideali karşılaştığı ilginç olayları roman haline getirebilmek. 
     Dilek Arı Tunca 29 , üniversiteden mezun olduktan sonra, çevresinde çok sayıda işsiz ziraat mühendisi olmasına karşın, genelde erkek işi olarak görülen mesleğini yapmaya karar verdi. 
     Tarım ve Köyişleri Bakanlığı'nın, ''Bin Köye Bin Tarım Gönüllüsü Projesi''ni duyunca umutlanan ve söz konusu projede görev alabilmek için başvuruda bulunan Tunca'nın ''mesleğini yapma'' rüyası gerçekleşti. 
     Kulu'ya bağlı Altılar Köyü'nde görevlendirilen Tunca, şehirde giydiği kıyafetleri çıkarıp, o yörenin kadınlarının giydiği elbiselerden giyip, tülbent bağlayarak göreve başladı. 
     Bir şehirli kızı olarak çok büyük zorluklarla karşılaşacağını düşünerek gittiği köyde, yeni kıyafetlerinin de etkisiyle halkla kısa sürede kaynaştığını anlatan Tunca, ''İlk talepler çiftçilerden değil, bir sorunu olan ve kimseye anlatamayan çiftçilerin kızlarından geldi. Hepsinin çok ilginç yaşam öyküleri var ve içlerinde bugüne kadar şehirde hiç kimsede görmediğim bir şeyleri başarma istediği var'' dedi. 
     
     ROMAN YAZMAK İÇİN GÜNLÜK TUTUYOR 
     Kızların kendisinden, öncülük ederek köyde dikiş-nakış ve boyama gibi el sanatları kursları açılmasını sağlamasını istediklerini anlatan Tunca, şunları kaydetti 
     ''Çok sayıda ilginç olayla karşılaşıyorum. Bu olayları titizlikle günlüğümde topluyorum. Bir yerin ve olayın kitabı, ancak onu yaşamakla orta çıkar. En büyük idealim karşılaştığım bu ilginç olayları roman haline getirip edebiyat ödülü almak. Ancak bunu yaparken, köylülere doğru tarım tekniklerini anlatmayı ve sorunlara onlarla birlikte çözüm bulmayı da ihmal etmiyorum.'' Konya Ovası'nda yer alan Altılar Köyü'nün en büyük sorunun su olduğunu belirten Tunca, sözlerini şöyle sürdürdü 
     ''Köylüler, DSİ'nin bölgede su arama çalışması yaptığını, suyu bulduklarını ancak gerekli kaynak olmadığı için kuyunun açılamadığını söylediler. Söz konusu raporları temin ederek inceledim ve köylülerle birlikte kuyunun açılabilmesi için kooperatif kurma girişimlerini başlattım. Bu suyu çıkarabilirsek, köylümüzün en büyük sorunu çözülmüş olacak.'' 
     
</TEXT>
</DOC>
