<DOC>
<DOCNO> 207147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/08/ekonomi/eko01.html </URL>
<DATE> 2004/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Önce parayı verdiler, şimdi kaynak arıyorlar 
</HEADLINE>
<TEXT>

   Asgari ücret ve emekli maaşlarına yapılan artışların ardından kaynak arayışı başladı. Bütçenin belli kalemlerinden yüzde 10 civarında kesinti yapılmasına ilişkin toplantı bugün yapılacak 
   Ahmet Erhan Çelik 
   
   Hükümet emekliler ile asgari ücretlilere yapılan zamların keyfini yaşarken, devlet bütçesinin iki yakasını bir araya getirme telaşı ekonomi bürokrasisine düştü. "Bu hesap nasıl tutacak " sorusuna yanıt arayan bürokrasi ek finansman yükünü halen netleştiremedi. Zamlar, "ek bütçe gibi" diye tanımlanan yeni bir bütçe yasasıyla karşılanacak. 
   
   İlk toplantı bugün 
   Hesap kitaba boğulan bürokratlar, "Rakamları hükümetin istediği şekle sokmayı deniyoruz, bütçeden neyi ne kadar kısabileceğimizi henüz bilmiyoruz" dediler. Zamlı ödemelerle ilgili yasanın ise en erken gelecek hafta ortasında Bakanlar Kurulu'na sunulabileceği öngörülüyor. 
   Maaş ve faiz hariç bütçenin belli kalemlerinden yüzde 10 civarında kesinti yapılarak sosyal güvenlik kurumlarına aktarılmasına ilişkin ilk teknik toplantı bugün yapılacak. DPT ve Hazine yetkililerinin yer alacağı toplantı hesapların netleştirilememesi nedeniyle bir gün gecikmeli gerçekleşecek. Hazine ve DPT yetkilileri zamların getireceği yükün hesaplanmasındaki teknik zorlukları şöyle anlattılar 
   "Emekli zamlarının hesabını üç aşağı beş yukarı biliyoruz. Yanılma payı 2004'te emekli olacakların sayısına ilişkin tahminden kaynaklanabilir. Emekliler nedeniyle gelecek yük 2.6 ile 3 katrilyon lira arasında olur. Ama asgari ücret yükünü hesaplamakta zorlanıyoruz. SSK prime esas kazanç alt sınırı ile asgari ücret arasındaki farkın işçi - işveren sigorta primi ile işsizlik sigortasını Hazine ödeyecek. Bu rakam da aylık kişi başına 46.2 milyon lira. Alt sınır ile asgari ücret arasında ücret alan ve Hazine subvansiyonundan yararlanacak kişilerin sayısını kavramaya çalışıyoruz. Öte yandan yeni asgari ücretin bazı yan sonuçları var. Örneğin kamu sözleşmelerinde 285 milyon lira taban ücret alan asgari ücret 303 milyon liraya yükseltildiği için 18 milyon lira ek zam alacaklar." 
   
   Asker de tasarruf edecek 
   Maliye yetkilileri ise ek bütçe çalışmalarındaki temel zorluğun kesinti yapılacak kalemlerin belirlenmesinde kaynaklandığını belirttiler. "Tedbir getirmeyin deniliyor. Bu durumda kesinti yapılacak kalemler belli. Su, aydınlatma, asker iaşesi ve yatırım ödenekleri ilk sırayı alacak" diyen yetkililer sözlerini şöyle sürdürdü 
   "2004 bütçesi hazırlanırken, kılı kırk yardık. Gelinen noktada Maliye Bakanlığı tasarruf ediyorsa Savunma Bakanlığı da buna katılacak. Tabii nihai kararı hükümet verir. İçimizi rahatlatan tek unsur akaryakıt ve elektrik fiyatının artmaması. Kamu kurumlarının karanlıkta, soğukta ve susuz kalmaması için yıl boyunca zam yapılmaması gerekiyor. Henüz gelir tarafının nasıl etkileneceğini de hesaplayamadık. Bu yılın gelir vergisi hesabını yüzde 12 oranı üzerinden yaptık. Ama asgari ücret ve emekli maaşlarına gelen yüksek oranlı zam vergi gelirini de artıracak. Artan geliri de sosyal güvenlik transferlerine ekleyeceğiz." 
   
   Üniversitelerden 120 trilyon 
   Bu arada Maliye Bakanlığı üniversitelere gönderdiği yazıyla araştırma projesi fonlarının 2003'te harcanmayan kısmının bütçeye aktarıldığı bildirdi. Karara tepki gösteren Ankara Üniversitesi Rektörü Nusret Aras, Türkiye'deki üniversitelerin yaklaşık 120 trilyonunun bütçeye aktarıldığını belirterek, "Bu yanlıştan dönülmeli" dedi. Yazıda, 2003 Bütçe Kanunu'nun 20 a maddesine dayanılarak, üniversitelerin, araştırma projesi gelirlerinin harcanmayan kısmının 2003 bütçesine gelir kaydedilmesinin uygun görüldüğü belirtildi. 
   
   IMF, haftaya 'kaynağı' soracak    ANKARA Milliyet 
   IMF Türkiye Masası Şefi Rıza Moghadam'ın 13 Ocak'ta Türkiye'ye geleceği öğrenildi. Edinilen bilgiye göre, IMF ile yedinci gözden geçirme görüşmeleri aynı gün başlayacak. IMF heyetindeki diğer uzmanların ise hafta sonunda Türkiye'ye gelerek ön çalışmalar yapmaları bekleniyor. Yedinci gözden geçirme çerçevesinde, ekonomide son durumun yanı sıra 2004 yılına ilişkin beklentiler ve kayıt dışı ekonomi konusunun da ele alınması öngörülüyor. IMF heyeti, Hazine, Maliye Bakanlığı, DPT, Merkez Bankası, BDDK, ÖİB ve diğer ekonomi birimleriyle bir araya gelecek. 
   Hükümetin asgari ücret ve emeklilere yaptığı zamla ortaya çıkan ek kaynak ihtiyacının, IMF'nin gözden geçirme öncesinde izlediği konular arasında olduğu belirtiliyor. Bu arada hükümetin gözden geçirme öncesinde sosyal güvenlik sistemiyle ilgili reformların mali etkilerine yönelik bir çalışma hazırlaması da gerekiyor. 
   
   
</TEXT>
</DOC>
