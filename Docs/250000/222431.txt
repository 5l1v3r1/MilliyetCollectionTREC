<DOC>
<DOCNO> 222431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/15/son/sondun54.html </URL>
<DATE> 2004/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Bin Ladin pek çok kez son anda elimizden kurtuldu 
</HEADLINE>
<TEXT>

     Fransa Genelkurmay Başkanı Orgeneral Henri Bentegeat, terör örgütü El Kaide'nin lideri Usame bin Ladin'in, Afganistan'daki Fransız birliklerinin elinden ''muhtemelen pek çok kez'' son anda kurtulduğunu söyledi. 
     Bentegeat, Fransa'nın Europe 1 radyosunda yaptığı açıklamada, ''Adamlarımız ona çok yaklaştılar. Birkaç kez, Bin Ladin'in iyi örülmüş bir ağdan sıvışıp gittiği izlenimine sahibim'' dedi. 
     Fransız askerlerinin bin Ladin'i yıl sonuna kadar yakalamakta kararlı olduğunu kaydeden Bentegeat, 200 kadar Fransız askerinin Amerikan birlikleriyle Afganistan'da Taliban'ın ve El Kaide terör örgütünün izini sürdüğünü söyledi. 
     Bentegeat, İspanya'nın başkenti Madrid'de 200 kadar kişinin ölümüyle sonuçlanan bombalı saldırılarla ilgili olarak bin Ladin'in masum olmadığını, saldırı hazırlıklarının ayrıntılarının, olaydaki El Kaide bağlantısının açık bir göstergesi olduğunu kaydetti. 
     Usame bin Ladin'in, Pakistan'ın Afganistan sınırındaki dağlık bölgede saklandığı sanılıyor. 
     
</TEXT>
</DOC>
