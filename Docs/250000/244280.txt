<DOC>
<DOCNO> 244280 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/31/son/sontur29.html </URL>
<DATE> 2004/05/31/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Uçurumda can pazarı .. 
</HEADLINE>
<TEXT>

     Antalya'da 40 metrelik uçuruma yuvarlanan otomobilde yaralanan 2 kişi, itfaiye ekiplerince kurtarıldı. 
     Alınan bilgiye göre, Bünyamin Dağ'ın kullandığı 06 KJJ 97 plakalı otomobil, Antalya-Korkuteli Karayolu'ndaki Cehennem Deresi mevkii yakınlarında, kontrolden çıktı ve uçuruma yuvarlandı. 
     Yaklaşık 40 metre derinliğe düşen ve takla atarak ters dönen otomobildeki sürücü Bünyamin Dağ ile yanındaki Fatih Mızrak yaralandı. Başına darbe alan Fatih Mızrak, araçta sıkıştı. 
     İhbar üzerine olay yerine gelen Antalya Büyükşehir Belediyesi itfaiye kurtarma ekipleri, önce, sedyeyle birlikte halatla uçurumdan aşağı inerek, sıkışan Fatih Mızrak'ı otomobilden çıkardılar. 
     İtfaiye kurtarma amiri Şaban Kibar, diğer itfaiye görevlileri ve sağlık ekipleri, yaralıyı sedyeye koyduktan sonra halatlara bağladılar ve tırmanarak yukarı çıkardılar. 
     Ağır yaralı Fatih Mızrak, ambulansla Antalya Devlet Hastanesi'ne kaldırıldı. 
     İtfaiye ekipleri, hayati tehlikesi olmayan sürücü Bünyamin Dağ'ı da sedyeyle uçurumdan çıkardılar. Dağ da Antalya Devlet Hastanesi'nde tedavi altına alındı. 
     Yaralanan iki arkadaşın Kırıkkale'de esnaflık yaptığı ve Antalya'ya iş için geldiği öğrenildi. 
     
</TEXT>
</DOC>
