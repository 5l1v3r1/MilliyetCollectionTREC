<DOC>
<DOCNO> 208204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/12/son/sontur33.html </URL>
<DATE> 2004/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Şehit Pilot Yüzbaşı, yarın İzmir'de toprağa verilecek 
</HEADLINE>
<TEXT>

     Eskişehir'deki 1. Ana Jet Üs Komutanlığı'ndan eğitim uçuşu için havalandıktan sonra Manisa'nın Selendi ilçesinde düşen F-4 E uçağının pilotu Yüzbaşı Mehmet Ali Yandım cenazesinin, yarın İzmir'de toprağa verileceği bildirildi. 
     Ege Ordu Komutanlığı'ndan alınan bilgiye göre, evli ve 1 çocuk babası olan şehit Pilot Yüzbaşı Yandım için, Bostanlı Beşikçioğlu Camii'nde öğle namazının ardından askeri tören düzenlenecek. Şehit pilotun cenazesi, daha sonra Kadifekale Hava Şehitliği'nde toprağa verilecek. 
     Şehit Yüzbaşı Yandım'ın İzmir'de oturan annesi Cemile ve babası Ali Yandım, haberin ardından, cenazeyi almak üzere Eskişehir'e hareket etti. 
     Yakınları, şehit pilot yüzbaşı Yandım'ın hayallerini küçük yaşlardan itibaren ''pilot'' olmanın süslediğini, liseyi bitirdikten sonra Ziraat Fakültesi ve Hava Harp Okulu'nu aynı anda kazandığını, tercihini Harp Okulu'ndan yana kullanarak 1992'de de buradan mezun olduğunu söyledi. 
     
</TEXT>
</DOC>
