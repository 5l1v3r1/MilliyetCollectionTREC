<DOC>
<DOCNO> 203849 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/23/spor/spo04.html </URL>
<DATE> 2003/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Aktuğ hızlı başladı 
</HEADLINE>
<TEXT>

   Trabzon'un yeni başkanı, ayağının tozuyla çarpıcı açıklamalar yaptı, "Turgay Semercioğlu ile devam edeceğiz. Şampiyon olmadan Gökdeniz ve Fatih'i satmayız. Biz aslında birinci büyüğüz" dedi 
      BERKUK ÜNYAY 

   
   Fenerbahçe'ye taşlama 
   BORDO-Mavili kulübün önceki günkü kongresinde başkanlığa seçilen Atay Aktuğ, camianın kafasındaki soru işaretlerini giderdi, çeşitli göndermelerde bulundu. Trabzonspor'un çiçeği burnunda başkanı, "Fenerbahçe bizi dört büyükten biri olarak kabul etmiyor. Bizi büyük görmeyeni, biz de büyük görmeyiz. O kadar... Biz aslında birinci büyüğüz. Türkiye'de henüz futbol emeklerken Türk bayrağını göğsünde gururla taşıyan takım Trabzonspor'du. Bu unutulmamalı" diye konuştu. 
   
   'Gökdeniz imza atacak' 
   KULÜBE kaynak oluşturacaklarının altını çizen Aktuğ, üç büyük kulübün gözdesi Gökdeniz ve Fatih'i de bırakmayacaklarını söyledi. Aktuğ, "Trabzonspor şampiyon olmadan Gökdeniz ve Fatih'i unutsunlar. Bu takım mutlu sona ulaşmadan başta iki futbolcu olmak üzere, kimse bir yere gidemez. Ara transferde de Gökdeniz'in sözleşmesini yenileyeceğim. Cepten verilen parayla Trabzonspor'un bir yere gelemeyeceği, ortaya çıktı. Bunu hayata geçirmek için çalışmalara başlayacağız." dedi. 
   
   Semercioğlu'na destek 
   TRABZONSPOR'UN 13. başkanı, Turgay Semercioğlu'ndan memnun olduklarını belirtip, şöyle devam etti "Turgay yıllarca hem futbolcu, hem teknik adam olarak bu camiaya hizmet etmiş bir spor adamı. Aynı zamanda Trabzonlu. Bu ekiple yola devam etmek istiyoruz. Semercioğlu'na güveniyorum. Kendisiyle oturup konuşacağız. Kalacağını düşünüyorum. Önerilen oyuncuları yapımıza uygunsa kadromuza dahil edeceğiz." Bu arada Aktuğ'un 17 kişilik listesi Bahri Köse'nin listesinden seçime katılan Dr. Ahmet Çubukçu ile delindi. 
   
   Augustine bilmecesi    TRABZONSPOR'DA sezon başında 800 bin dolara transfer edilen Ganalı golcünün, "Ankaragücü ile sözleşmem yoktu. Neden bonservis bedeli ödeniyor Benim ve menajerimin imzası olmadan sahte evrak düzenlemişler. Mahkemeye başvuracağım" diyerek, yönetime başvurduğu öğrenildi. Ankaragücü kulübü ise, bu iddiaların asılsız olduğunu, ellerinde Agustine'nin sözleşmesinin yanı sıra ödemelerle ilgili dekontların bulunduğunu açıkladı. 
   
   
   
   
</TEXT>
</DOC>
