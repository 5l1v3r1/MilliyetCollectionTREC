<DOC>
<DOCNO> 236029 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/29/son/sonyas13.html </URL>
<DATE> 2004/04/29/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
ABD'de havası en kirli 10 şehir... 
</HEADLINE>
<TEXT>

     Amerikan Akciğer Derneği, ABD'de hava kirliliği en fazla olan 10 şehri açıkladı. 
     Derneğin yıllık raporunda yer alan listenin başında Güney Kaliforniya bulunuyor. 
     Raporda, bu yıl ilk kez partikül kirliliği ölçüm sonuçlarının da yayınlandığı kaydedildi. 
     Fosil yakıt kullanımı, dizel araçların egzoz dumanı ve odun yakılması partikül kirliliğinin başlıca nedenleri olarak biliniyor. 
     Amerikan Akciğer Derneği, Amerikalıların 4'te 1'inin partikül kirliliğinin sağlığı tehdit eder seviyeye ulaştığı bölgelerde yaşadığını ifade ederken, halkın yarısının da sağlık için tehdit oluşturacak seviyede ozon kirliliği ve duman bulunan bölgelerde yaşamakta olduğunu kaydetti. 
     Yıl boyunca partikül kirliliğinden en fazla etkilenen büyük şehirlerin 4'ünün Kaliforniya'da bulunduğu belirtilen raporda, bunların Los Angeles, San Joaquin Valley, Bakersfield ve Fresno olduğu ifade edildi. 
     5'inci sırada yer alan Pennsylvania'nın Pittsburgh şehrini, Michigan'ın Detroit, Georgia'nın Atlanta, Ohio'nun Cleveland, Kaliforniya'nın Hanford, Alabama'nın Birmingham ve Ohio'nun Cincinati şehirleri takip ediyor. 
     En temiz havaya sahip şehirlerin listesini de yayınlayan Amerikan Akciğer Derneği, New Mexico'daki Santa Fe, Hawaii'deki Honolulu, Wyoming'deki Cheyenne, Montana'daki Great Falls ve New Mexico'daki Farmington'u partikül kirliliğinin en düşük olduğu yerler olarak sıraladı. 
     
</TEXT>
</DOC>
