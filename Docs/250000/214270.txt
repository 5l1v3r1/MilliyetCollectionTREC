<DOC>
<DOCNO> 214270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/10/son/soneko14.html </URL>
<DATE> 2004/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
The Banker'dan Arçelik'e en iyi şirket ödülü... 
</HEADLINE>
<TEXT>

     Arçelik, Financial Times'ın yayınladığı The Banker Dergisi tarafından 2003 yılında Türkiye'nin en iyi şirketi seçildi. 
     Arçelik'ten yapılan açıklamada, Tha Banker'in seçim kriteri olarak şirketin kredi itibarı, güçlü büyüme potansiyeli ve teknolojik gelişmelerin yanı sıra hızlı ama dengeli büyüme becerileri ve iyi yönetimi gibi unsurları dikkate aldığı belirtildi. 
     Arçelik Genel Müdürü Gündüz Özdemir, ''Türkiye'de 2003 Yılının Şirketi Ödülü''nü Arçelik'te düzenlenen törenle The Banker'ın Baş Editörü Stephen Timewell'den aldı. 
     Özdemir, büyüme stratejisi, yatırımları ve yeni teknolojilerin eklenmesinin Arçelik'i dünyanın en iyileri arasına taşıyan faktörlerden bazıları olduğunu vurgulayarak, ''Bu ödüller uluslararası pazarlardaki varlığımızın güçlenmesini sağlayacaktır'' dedi. 
     Stephen Timewell ise şirket ödüllerinin yüksek performans gösteren firmaları onurlandırdığını belirterek, önemli başarılar kazanan Arçelik'e böyle bir ödülü takdim etmekten duyduğu mutluluğu dile getirdi. 
     The Banker Dergisi, bu yıl 29 ülkeden 29 şirketi ''yılın şirketi'' seçti. Kendi pazarlarında yüksek profile sahip olan bu şirketler arasında Almanya'dan Volkswagen, Japonya'dan Toshiba ve Fransa'dan Total de yer aldı. 
     
</TEXT>
</DOC>
