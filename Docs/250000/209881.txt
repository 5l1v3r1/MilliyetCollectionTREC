<DOC>
<DOCNO> 209881 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/20/son/soneko04.html </URL>
<DATE> 2004/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Çin ekonomisi geçen yıl yüzde 9.1 büyüdü... 
</HEADLINE>
<TEXT>

     Çin ekonomisinin geçen yıl yüzde 9.1 büyüdüğü açıklandı. 
     Çin'in gayri safi milli hasılası 2003 yılında bir önceki yıla göre 9.1 artarak 11 trilyon 669.4 milyar yuana 1.4 trilyon ABD Doları ulaştı. 
     Devlet İstatistik Bürosu yetkilisi Li Deshui Pekin'de düzenlenen basın toplantısında, bu büyüme oranının 1997'den bu yana tutturulan en yüksek seviye olduğunu belirtti. Li, kişi başına düşen milli gelirin 1090 ABD Doları'na ulaştığını ve bunun SARS salgını ve doğal felaketlere rağmen kazanılan başarı olduğunu söyledi. 
     Basın toplantısında açıklanan 2003 yılına ilişkin diğer verilere göre tarım sektörünün katma değeri yüzde 2.5 artarak 1 trilyon 724.7 milyar yuanı 207 milyar ABD Doları buldu. Bu sektördeki büyüme, 2002'ye göre yüzde 0.4 düşüş gösterdi. 
     Çin'in sanayideki katma değeri 6 trilyon 177.8 milyar yuana 741.63 milyar ABD Doları ulaşarak, yüzde 12.5 artış kaydetti. Sanayideki büyüme bir önceki yıldan yüzde 2.7 daha fazla oldu. 
     Hizmet sektörü de yüzde 6.7 büyüyerek 3 trilyon 766.9 milyar yuana 452.2 milyar ABD Doları ulaştı. Bu sektördeki büyüme 2002'den 0.8 puan daha az oldu. 
     Çin ekonomisinin yılın ilk çeyreğinde yüzde 9.9, ikinci çeyreğinde yüzde 6.7, üçüncü çeyreğinde 9.6 ve son çeyreğinde 9.9 büyüdüğü bildirildi. Üçüncü çeyrekteki büyümenin daha önce yüzde 9.1 olarak açıklandığı, daha sonra bunun 9.6 olarak düzeltildiği kaydedildi. 
     
</TEXT>
</DOC>
