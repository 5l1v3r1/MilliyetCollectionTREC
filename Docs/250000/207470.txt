<DOC>
<DOCNO> 207470 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/09/son/sondun06.html </URL>
<DATE> 2004/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Talabani ve Barzani, K.Irak için GHK ile görüştü 
</HEADLINE>
<TEXT>

     Irak Kürdistan Demokrat Partisi IKDP lideri Mesud Barzani ile Irak Kürdistan Yurtseverler Birliği IKYB lideri Celal Talabani'nin dün, Irak Geçici Hükümet Konseyi GHK üyeleri ile biraraya gelerek Irak'ın kuzeyinin statüsünü görüştükleri bildirildi. 
     Talabani, Erbil'deki görüşmenin ardından yaptığı açıklamada, Irak halkının yararına hareket ettiklerini söyledi ve Irak'ı parçalara bölmek amacıyla hareket etmediklerini belirtti. 
     Talabani, GHK üyesi 8 kişinin katıldığı görüşme ile ilgili ayrıntılı bilgi vermedi. 
     Talabani ile Barzani, önceki gün de, Irak'taki Amerikalı sivil yönetici Paul Bremer ile biraraya gelmişti. 
     IKDP'nin yayın organı Etteahi gazetesindeki haberde, Erbil yakınlarında yapılan görüşmede, siyasi süreç ve Irak'ın kuzeyinin gelecekteki statüsünün ele alındığı belirtilmişti. 
     IKDP ve IKYB, devrik Irak devlet başkanı Saddam Hüseyin'in kontrolünün dışındaki bölgede 1991'de bir ''parlamento'' oluşturmuş, ancak aralarındaki rekabetin üstesinden gelemeyen taraflar 1994'te kendi ''meclis ve hükümetlerini'' kurmuşlardı. 
     Geniş bir özerklikte ısrar eden Talabani ile Barzani, federal yapılı bir Irak istiyor ve Irak Geçici Hükümet Konseyi'ne GHK bu konudaki taleplerine ilişkin bir tasarı sunmuş bulunuyor. GHK'nin bu ayki başkanı Adnan Paçacı da bu talebe destek vermiş, ancak Kerkük üzerinde hak iddia eden ve etnik sıkıntılara yol açan Iraklı Kürtlerden biraz sabırlı olmalarını istemişti. 
     ABD Dışişleri Bakanı Colin Powell da Türkiye ve Suriye'nin endişeleri karşısında, bu krizin başından beri ABD'nin tavrının Irak'ın bütünleşmiş tek bir ülke olarak kalması gerektiğini vurgulamış ve ''Kürtler tarihi kimliklerini korumak ve bir bakıma bunu coğrafyaya aktarmak istiyor. Ancak Irak'ın bu bölümünün Irak'ın içinde kalması gerektiğinin yeterince açık olduğunu düşünüyorum'' demişti. 
     
</TEXT>
</DOC>
