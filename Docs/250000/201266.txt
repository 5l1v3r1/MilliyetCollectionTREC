<DOC>
<DOCNO> 201266 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/11/siyaset/siy03.html </URL>
<DATE> 2003/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kadınsız terbiye' mahkemelik çıktı 
</HEADLINE>
<TEXT>

   Milli Eğitim Bakanlığı Talim Terbiye Kurulu'ndaki işlerine son verilen üyelerin, işlemin iptali için dava açtıkları ortaya çıktı 
   BAHAR ATAKAN Ankara 

   
   Milli Eğitim Bakanlığı Talim ve Terbiye Kurulu Başkanlığı'nda TTKB görevlerine son verilen dört kadın üyeden biri olan Füsun Köksal hakkındaki soruşturmayı 3 Kasım seçimleri öncesinde AKP'den aday adayı olan Milli Eğitim Bakanlığı müfettişi Cevdet Sezgin'in yürüttüğü ortaya çıktı. Sezgin, Program Dairesi'nden sorumlu Başkan Yardımcısı ve Kurul Üyesi Köksal ile eski Kurul Başkanı Orhan Özalp, eski Program Dairesi Başkanı Ahmet Sönmez hakkında anadolu liseleri ve yabancı dil ağırlıklı liselerde okutulacak yabancı dil kitaplarına ilişkin programların çıkmasını üç yıl geciktirdiği iddiasıyla soruşturma açtı. Sezgin'in ders programının kabul edilme sürecini bilerek geciktirdiklerini öne sürdükleri Özalp, Köksal ve Sönmez, Haziran 2003'te Danıştay'a dava açtı. Köksal, ayrıca Bölge İdare Mahkemesi'ne başvurdu. "61 yaş yasası" nedeniyle emekli olan, daha sonra Anayasa Mahkemesi'nin iptali üzerine TTKB'ye dönmek isteyen diğer kadın üye Güler Şenünver de aynı mahkemeye dava açtı. 
   
   Yönetmeliğe Diyanet savunması 
   Diyanet İşleri Başkanlığı, Kuran kurslarını kesintisiz açık tutan, ders süresinde sınırlamayı kaldıran yönetmeliğe sahip çıktığını, ancak tartışmaların din eğitimini örseleyici bir nitelik kazanması nedeniyle düzenlemenin ertelendiğini bildirdi. Açıklamada, geri çekilen yönetmelikteki hükümlerin Kuran kursları reform paketi çerçevesinde yeniden gündeme geleceğininin de sinyali verildi. Diyanet'in isim, yeniden yapılanma ve müfredatı içeren bir reform paketi hazırlığı içinde olduğu belirtildi. Açıklamada, değişikliğin siyasetle doğrudan veya dolaylı ilgisinin olmadığı kaydedildi. 
   
   
   
   
   
   
</TEXT>
</DOC>
