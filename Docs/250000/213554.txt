<DOC>
<DOCNO> 213554 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/06/son/sonspo04.html </URL>
<DATE> 2004/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA... Spurs'ın Supersonics'i yendiği maçta Hidayet, 14 sayı attı 
</HEADLINE>
<TEXT>

     ABD Profesyonel Basketbol Ligi'nde NBA 15. hafta mücadelesine, bu sabaha karşı yapılan 2 maçla devam edildi. 
     Geçen sezonun şampiyonu ve Ortabatı Grubu ikincisi San Antonio Spurs, deplasmanda Seattle Supersonics'i 96-90 54-40 yenerek, 51. maçında 33. galibiyetini elde etti. 
     Karşılaşmada Spurs'de ilk 5'te sahaya çıkarak 30 dakika forma giyen Hidayet Türkoğlu, 14 sayı, 8 ribaunt 6 savunma-2 hücum ve 1 top çalmayla oynadı. Türkoğlu, serbest atışlarda 2'de 2, 2 sayılık atışlarda 5'de 3 ve 3 sayılık atışlarda da 3'de 2 isabet buldu. 
     Takımda Tim Duncan, 23 sayı ve 14 ribaunt, Fransız oyun kurucu Tony Parker, 18 sayı, 4 ribaunt ve 5 asist, Arjantinli forvet Emanuel Ginobili de 13 sayı ve 5 ribauntla galibiyette pay sahibi oldu. 
     Evsahibi ekipte ise Rashard Lewis'in 25 sayı ve 9 ribaunt, Ray Allen, 22 sayı ve 4 asist, Ukraynalı oyuncu Vitaly Potapenko'nun da 12 sayı ve 5 ribauntluk performansları galibiyete yetmedi. 
     Pasifik Grubu'nda 2. sırada yer alan Los Angeles Lakers, deplasmanda Atlantik Grubu beşincisi Philadelphia 76ers'a 96-73 44-29 yenilerek, 47. maçında 18. yenilgisini aldı. 
     Karl Malone ve Kobe Bryant gibi yıldız oyuncularının eksikliğini bu maçta da büyük ölçüde hisseden Lakers'da, ünlü pivot Shaquille O'Neal da inanılmaz düşük bir yüzdeyle 15 serbest atıştan 12'sini kaçırdı ve yenilgiye zemin hazırladı. O'Neal, maçı 17 sayı ve 8 ribauntla tamamladı. Takımda ayrıca Devean George, 13 sayı ve 4 ribaunt, Ukraynalı oyuncu Stanislav Medvedenko da 12 sayı ve 7 ribauntla oynadı. 
     Philadelphia 76ers'da ise yıldız oyuncu Allen Iverson, 39 sayı ve 6 asistle maça damgasını vururken, Glenn Robinson, 26 sayı ve 5 ribaunt, Eric Snow da 10 sayı, 4 ribaunt ve 7 asistle Iverson'a eşlik etti. 
     Lige, TSİ yarın sabaha karşı yapılacak 12 maçla devam edilecek. 
     
</TEXT>
</DOC>
