<DOC>
<DOCNO> 238298 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/08/spor/axspo03.html </URL>
<DATE> 2004/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
10 gün izin verin 
</HEADLINE>
<TEXT>


Yıldıray Baştürk, Galatasaray'dan süre istedi. Avrupa'nın ünlü kulüplerinden gelen teklifler karşısında kafası karışan yıldız futbolcu, bu önerilerin netleşmesini bekliyor 

HALİL ÖZER 


Cim - Bom'un gözü yolda 
YILDIRAY Baştürk ile anlaşan Galatasaray, bu futbolcunun yolunu gözlüyor. Bayer Leverkusen ile sezon sonunda sözleşmesi sona eren futbolcuyla parasal konuda el sıkışan Sarı-Kırmızılılar, bu oyuncunun ağzından çıkacak, "Tamam" sözünü bekliyor. Yıldıray'ın ise Cim-Bom'dan 10 gün izin istediği, "Bu süre içerisinde düşünmek, kararımı vermek istiyorum" dediği öğrenildi. 

Ünlüler sıraya girdi 
BAŞTA Werder Bremen olmak üzere, Ajax, Celtic ve Fenerbahçe'nin de listesinde bulunan futbolcunun, gelen önerilerden aklının karıştığı vurgulandı. Teklifleri değerlendirecek olan Yıldıray, son kararını bunların sonrasında verecek. Bu kulüplerin Cim - Bom'dan daha iyi şartlarda teklif yapabileceği de söyleniyor. 

Djalminha 'Okey' dedi 

ERHAN TELLİ 

Bonservisi elinde 
AVRUPA'NIN ünlü yıldızlarının peşine düşen Galatasaray'da Djalminha, yeniden gündeme geldi. Daha önce Brezilyalı futbolcuyla görüşen Sarı - Kırmızılılar, yıldız futbolcunun Deportivo'da kalmasıyla transferi gerçekleştirememişti. Sezon sonunda sözleşmesi sona erecek olan 33 yaşındaki oyuncunun bonservisi elinde bulunuyor. 

Son karar Hagi'nin 
GALATASARAY'IN, Deportivo'nun başarılı ismiyle yeniden bir görüşme yaptığı, transfer konusunda olumlu yanıt aldığı öğrenildi. Djalminha'nın agresif ve kavgacı yapısı nedeniyle transfere temkinli bakan Galatasaraylı yöneticilerin, son kararı Teknik Direktör Gheorghe Hagi'ye bıraktıkları öğrenildi. 

Geceyarısı operasyonu 

Trabzonspor deplasmanına mutlak galibiyet amacıyla gidecek olan Galatasaray, uçak bulamaması nedeniyle bu akşam 22.00'de yola çıkacak, geç saatlerde şehirde olacak 

'Mazeret istemiyorum' 
ASLAN, Trabzon'a geceyarısında uçacak. Sarı - Kırmızılılar, gündüz uçak bulunamaması nedeniyle bu gece saat 22.00'de hareket edecek, özel uçakla geç saatlerde oteline varacak. Bordo - Mavililer ile yapılacak kritik maç öncesinde oyuncularını uyaran Teknik Direktör Hagi'nin, "Bu maçı kazanmaya gidiyoruz ve kazanacağız. Herkes iyi konsantre olacak. Mazeret istemiyorum" dediği kaydedildi. 

Sakatlar çoğaldı 
CİM - BOM, yarınki karşılaşmanın hazırlıklarına dün sabah yaptığı tek antrenmanla sürdürdü. Çalışmaya sakat olan Mondragon, Batista, Orhan ve Emrah katılmazken, bir yakınının vefatı nedeniyle izin alarak Ankara'ya giden Hasan Şaş da idmanda yeralmadı. Hasan Şaş'ın dışında Berkant ve Ümit Karan'ın da sakatlıklarının bulunduğu açıklandı. Sakat oyuncuların durumu bugünkü kontrollerde belli olacak. 

Ne gelen var ne giden 

Elde kaldılar 
CİM - BOM'UN, elden çıkarmayı düşündüğü yabancıları konusunda çaresizliği sürüyor. Batista, Prates, Bratu ve Fransa'da kiralık olarak forma giyen Ali Lukunku için kimseden teklif gelmezken, Sarı - Kırmızılı yöneticilerin göndermek istediği bu oyuncuların Galatasaray'da kalmak için ısrarcı oldukları ifade edildi. 
OYUNCULARLA bire bir görüşmeler yaparak anlaşma yoluna gitmek isteyen ancak olumlu yanıt alamayan yöneticilerin, h l bu oyuncuların transferleriyle ilgili borçları ödemeye devam ettikleri vurgulandı. Sarı - Kırmızılılar kiralama yoluyla bu oyunculardan kurtulmaya çalışıyor. 

GALATASARAY GÜNLÜĞÜ 
Canaydın'ın gurur günü 
GALATASARAY Başkanı Özhan Canaydın, Uluslararası Fair Play Komitesi'nin CIFP , 2002 yılı Davranış Kutlama Mektubu Ödülü'nü bugün Ataköy Olimpiyatevi'ndeki toplantıda alacak. Canaydın, CIFP tarafından geçen yıl Lozan'da düzenlenen ödül törenine katılamadığından dolayı ödülünü alamamıştı. 

Bilekleri bükülmüyor 
SARI - Kırmızılılar, ligde son 7 sezondur Trabzon deplasmanında hiç maç kaybetmedi. Rakibini 4 kez yenen Galatasaray, 3 kez de berabere kaldı. Cim-Bom, ligde Trabzonspor karşısında en son deplasman yenilgisini 1995-96 sezonunda 4-1'lik skorla almıştı. 

Yıldızlar'ın hedefi Dünya 
NIKE Premier Cup'ta 1314 takım arasından Türkiye Şampiyonluğu'na ulaşan Galatasaray Yıldız Takımı hedef büyüttü. Geçen yıl Avrupa Şampiyonu olduklarını belirten Teknik Direktör Recep Yazıcı, "Bizde hedef hep daha ileridir. Bu yıl Dünya Şampiyonluğu'nu düşünüyoruz" dedi. 


</TEXT>
</DOC>
