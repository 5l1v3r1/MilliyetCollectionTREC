<DOC>
<DOCNO> 218280 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/27/son/soneko28.html </URL>
<DATE> 2004/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Yıllık maden üretim çok düşük... 
</HEADLINE>
<TEXT>

     Başbakan Recep Tayyip Erdoğan, bugünkü verilerle Türkiye'nin 2 trilyon dolar düzeyinde olan maden varlığı ile kayıslandığında, 2.3 milyar dolar olan yıllık maden üretiminin çok düşük kaldığını belirterek, ''hükümetimiz önümüzdeki 5 yıllık dönemde, sektörde 8 milyar dolar düzeyinde üretim hedeflemektedir'' dedi. 
     Eti Maden İşletmeleri Genel Müdürlüğü'nün Kütahya'nın Emet ilçesindeki yeni Borik Asit Tesisi, Başbakan Recep Tayyip Erdoğan, Enerji ve Tabii Kaynaklar Bakanı Hilmi Güler, Sağlık Bakanı Recep Akdağ'ın da katıldığı törenle hizmete açıldı. 
     Başbakan Erdoğan, törende yaptığı konuşmada, bir ülkenin ekonomik açıdan gelişmişliği ile maden üretimi ve kullanımı arasında sıkı bir bağ olduğunu, gelişmiş ülkelerin kişi başına maden ürünleri tüketiminin yüksek olmasının da bunu gösterdiğini söyledi. 
     Türkiye'de madencilik üretiminin yıllık 140-150 milyon ton civarında olduğunu ifade eden Erdoğan, mevcut potansiyele göre sektörün GSMH içinde yüzde 1.1 olan payının ise çok düşük olduğunu kaydetti. 
     Hükümetin işbaşına geldiği günden beri, madencilik sektörünün gelişmesi için çalıştığını anlatan Başbakan Erdoğan, şöyle konuştu 
     ''Bugünkü verilerle 2 trilyon dolar düzeyindeki maden varlığımıza göre 2.3 milyar dolar olan yıllık maden üretim değerimiz çok düşüktür. Hükümetimiz önümüzdeki 5 yıllık dönemde sektörde 8 milyar dolar düzeyinde üretim hedeflemektedir. 
     Türkiye maden çeşitliliği bakımından zengin bir ülkedir. Bunlar arasında dünya bor rezervinin yüzde 72'si ülkemiz tarafından kontrol edilmektedir. Cam endüstrisinden sabun ve deterjanlara, gübre ve nükleer uygulamalara kadar geniş bir kullanım alanına sahip bor rezervini iyi değerlendirmeliyiz.'' 
     
     BOR ÜRETİMİNDE DE SIÇRAMA YAPILMASINI HEDEFLİYORUZ 

     Başbakan Recep Tayyip Erdoğan, hükümet olarak bor üretiminde de sıçrama yapmayı hedeflediklerini söyledi. 
     Başbakan Erdoğan, Kütahya'nın Emet ilçesinde Eti Maden İşletmeleri Genel Müdürlüğü'nce yaptırılan Emet Borik Asit Tesisi'nin açılışında yaptığı konuşmada, Türkiye'nin, dünyanın çok uzun yıllar ihtiyacını karşılayacak bor rezervleri olmasına rağmen, rezervlerin yeterince değerlendirilemediğini söyledi. 
     Erdoğan, ''Türkiye, bor ürünleri yatırımları kapsamında ham bor satarak yıllarca sömürüldü, bu da böyle biline'' dedi. 
     ''Dönemimizde bor üretiminde sıçrama yapılması hedeflenmiştir'' diyen Erdoğan, bor tüketiminin artırılması ve yurt dışına satılması için, yeni tüketim sahalarının bulunmasına yönelik tüm sanayi kuruluşlarıyla birlikte işbirliğine gidilmesi, özel bor kimyasallarının geliştirilmesi ve üretilmesi gerektiğini bildirdi. 
     Erdoğan, özellikle katma değeri yüksek cam elyafı, çinko boraks, bor karbür, bor nitrür gibi özel bor kimyasallarının, yatırım yapmak isteyen yerli ve yabancı özel sektör yatırımcılarına açıldığını söyledi. 
     Başbakan, bor madeninin sanayide yerini bulmasına dönük hükümetin Acil Eylem Planı'nda yer alan Ulusal Bor Araştırma Entitüsü'nün, yeni bor ürünlerinin geliştirilmesi için kurulduğuna işaret etti. 
     
     BORİK ASİT TESİSİNİN ÖNEMİ 

     Erdoğan bu arada, Türkiye bor rezervlerinin yaklaşık yüzde 50'sinin bulunduğu Emet'ten, ham bor satışı yerine katma değeri yüksek bir rafine bor ürünü olan borik asitin üretilmesi amacıyla bu tesisin yapıldığına dikkati çekti. Başbakan Erdoğan, tesisle ilgili şu bilgileri verdi 
     ''Tesisin kapasitesi yıllık 100 bin ton borikasit olup, toplam yatırım tutarı 120 milyon dolardır. Yıllık bürüt katma değeri 48 trilyon lira olan tesisin istihdam kapasitesi 213 kişidir. Tesiste retilecek borik asit ihraç edilerek yılda 40 milyon dolar gelir sağlanacak. 
     Bu yatırımla, en önemli yeraltı kaynağımız olan bor mineralleri, ham olarak ihrac edilmek yerine katma değeri yüksek, rafine bor ürünü olan borik asite dönüştürülecek ve dünya rafine bor pazarındaki payımız artırılacak.'' 
     
     TÖRENDEN İZLENİMLER 

     Tören alanına helikopter ile gelen Başbakan Erdoğan, Kütahya Valisi, milletvekilleri ve vatandaşlar tarafından karşılandı. 
     Başbakan Erdoğan, konuşmaya başlamadan önce yöreden gelen halk tarafından tutulan çeşitli taleplerin yer aldığı pankartları görerek, ''pankartları indirin de sizi rahat göreyim, bunlar teker teker yapılacak'' dedi. 
     Erdoğan ve beraberindekiler, açılış konuşmalarının ardından tesisin açılışını yaptılar. 
     Başında baretle tesisi gezen Erdoğan, daha sonra tesis içinde bulunan mescitte Cuma namazını kıldı. Erdoğan daha sonra, Kütahya'da düzenlenen mitinge katılmak üzere hareket etti. 
     
</TEXT>
</DOC>
