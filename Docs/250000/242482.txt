<DOC>
<DOCNO> 242482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/24/son/sontur45.html </URL>
<DATE> 2004/05/24/ </DATE>
<TIME> 19.36 </TIME>
<AUTHOR>  </AUTHOR>
<HEADLINE>
Siirt'te güvenlik gerekçesiyle kadınların peçe ile dolaşması yasaklandı 
</HEADLINE>
<TEXT>

     Siirt'in Pervari İlçesi'nde güvenlik gerekçesiyle kadınların ilçe merkezinde yüzlerinde peçeyle dolaşmaları yasaklandı. 
     Belediye hoparlörlerinden yapılan anonslarda, ilçe merkezinde kadınların peçeyle dolaşmalarının yasaklandığı, yasağa uymayanlar hakkında cezai işlem yapılacağı bildirildi. 
     Kaymakam Alp Arslan, AA muhabirine yaptığı açıklamada, bir süre önce Pervari ilçe merkezinde meydana gelen terör olayının soruşturulması kapsamında böyle bir uygulamaya gidildiğini söyledi. 
     Kadınların güvenlik nedeniyle peçe takmamaları yönünde anonslar yapıldığını belirten Arslan, ''İnsanları tanımak açısından kimin ne olduğunu bilelim. Bu nedenle çarşaf giyen kadınların peçelerini takmamalarını aksi takdirde cezai işlem yapılacağını duyuruyoruz'' dedi. 
     Belediye hoparlörlerinden yapılan anonsta, ''İlçemizde güvenlik nedeniyle kadınlarımız çarşı içinde çarşafla dolaştıklarında peçelerini açmaları gerekmektedir. Aksi tekdirde haklarında Kılık Kıyafet Kanunu'na aykırı davranmaktan yasal işlem yapılacaktır'' denildi. 
     Pervari'de terör örgütü üyeleri tarafından geçen salı günü akşam saatlerinde açılan taciz ateşi sırasında 1 polis memuru ve 1 infaz koruma memuru hayatını kaybetmiş, 1 polis memuru da yaralanmıştı. 
     
</TEXT>
</DOC>
