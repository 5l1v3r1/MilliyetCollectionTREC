<DOC>
<DOCNO> 231480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/son/sonyas32.html </URL>
<DATE> 2004/04/14/ </DATE>
<TIME> 18.50 </TIME>
<AUTHOR>  </AUTHOR>
<HEADLINE>
Kapkaç zanlısı çıkarıldığı mahkemede serbest bırakıldı, aynı suçu işledi 
</HEADLINE>
<TEXT>

     İzmir'de yarım saat arayla 2 kapkaç yaptıktan sonra yakalanan zanlı, çıkarıldığı mahkemeden serbest kalır-kalmaz yine kapkaç yaparken yakalandı. 
     Alınan bilgiye göre, Basmane İşçiler Caddesi'nde yürüyen Ayla Engin'in omzundaki çanta, bir kapkaççı tarafından çalındı. Bu olaydan yarım saat sonra Gaziler Caddesi'nde de Ercan Tükengün'ün cep telefonunu çalmaya çalışan Ali G. 20 , devriye gezen polis ekibince suçüstü yakalandı. Ali G'yi, karakola gelen Ayla Engin de teşhis etti. 
     İşlemlerinin ardından adliyeye gönderilen zanlı, nöbetçi mahkemece tutuksuz yargılanmak üzere serbest bırakıldı. 
     Öğle saatlerinde adliyeden çıkan Ali G, yine Gaziler Caddesi'nde Yunus Kara'nın cep telefonunu çalmak isterken, suçüstü yakalandı. 
     Aynı semtte bir günde 3 kez kapkaç yaparken yakalanan Ali G. gözaltına alınarak tekrar karakola götürüldü. 
     Zanlının, adliyeye sevk edileceği bildirildi. 
     
</TEXT>
</DOC>
