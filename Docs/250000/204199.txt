<DOC>
<DOCNO> 204199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/24/son/sonspo10.html </URL>
<DATE> 2003/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir zamanlar Siirtspor vardı... 
</HEADLINE>
<TEXT>

     Türk futbolunda, bir zamanlar kadrosunda Sergen, Oktay, Hamza ve Ceyhun gibi yıldız oyuncuları bulunduran Siirtspor, dağılma sürecinde. 
     İkinci Futbol Ligi B Kategorisi C Grubu'nun son sırasında yer alan Güneydoğu ekibinin Trabzonlu teknik direktörü Muammer Ayvaz, A.A muhabirine yaptığı açıklamada, sezon başında Siirtspor ile anlaştığını, ancak Ömer Faruk Helvacıoğlu başkanlığındaki yönetimin görevi bıraktığını ve daha sonra hem kendisinin hem de kulübün zor durumda kaldığını söyledi. 
     Ayvaz, ligin ilk yarısına dek çok sıkıntı çektiklerini ve kulübün dağılmaması için ellerinden geleni yaptıklarını belirterek, ''Kulüp adeta yalnızlığa terkedildi. Futbolcular traş olacak para dahi bulamıyorlar. Futbolcuların alışveriş yaptığı ve futbolculara veresiye yiyecek veren bakkal bile dükkanını kapadı. Bir zamanlar kadrosunda Sergen, Oktay, Hamza Ceyhun, Ersen Martin ve Timuçin gibi yıldız oyuncuları bulunduran kulübün bugünkü hali içler acısı'' diye konuştu. 
     İlk yarının son maçında, kent dışından 9 futbolcunun memleketlerine dönmekte zorluk çektiğini ifade eden Ayvaz, şöyle devam etti 
     ''Futbolcular şehirde mahsur kaldılar. Vali Nuri Okutan ile bu konuda konuştum ve futbolculara fakir fukara fonundan para verilerek memleketlerine gönderildiler. Kulüp dağılma sürecinde. Futbolcular teker teker ayrıldılar. Çalışacak imkanımız yok. Biz, Karadenizli olarak takımı terketmedik.'' 
     
     ''ERDOĞAN HABERDAR DEĞİL Mİ'' 
     Teknik direktör Muammer Ayvaz, AK Parti Siirt Milletvekili olan Başbakan Recep Tayyip Erdoğan'ın durumdan haberdar edilip edilmediğini merak ettiğini söyledi. 
     Siirtliler'in Erdoğan'ı milletvekili seçtiğini ve durumdan haberdar edilmesi durumunda Erdoğan'ın kulübe destek vereceğine inandığını belirten Ayvaz, şöyle konuştu 
     ''Siirtliler çok duyarsız. Ancak Başbakanımız futboldan gelmiş birisi. Spora değer veren bir insan. Siirt'in içine düştüğü durum ortada. Kulüp kapanma tehlikesiyle karşı karşıya. Siirt'te sivil toplum örgütleri ve taban birlikleri harekete geçirilmeli. Yoksa, bir kulübe yazık olacak. Başbakanımızdan kulübün ayakta kalması için yardım bekliyoruz.'' Ayvaz, Kurtalan'da çim sahada çalıştıklarını kaydederek, ''Orada çalışırken bile bizden idman başına 20 milyon lira ücret alıyorlar'' diye konuştu. 
     
</TEXT>
</DOC>
