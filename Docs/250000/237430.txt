<DOC>
<DOCNO> 237430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/05/son/sondun25.html </URL>
<DATE> 2004/05/05/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
11 Mart'ın Faslı muhbiri, İspanya'dan af istedi... 
</HEADLINE>
<TEXT>

     İspanya'nın başkenti Madrid'de 192 kişinin ölümüne neden olan 11 Mart terör saldırılarıyla bağlantısı olduğu gerekçesiyle gözaltına alınan, ancak muhbir olduğu söylenen Faslı Rafa Zhueir, Kral Juan Carlos ve Başbakan Jose Luis Rodriguez Zapatero'ya gönderdiği mektupta, ''Her zaman İspanya için çalıştım'' diye yazdı. 
     El Mundo gazetesinin yayınladığı mektupta Zhueir, Kral Carlos ve Başbakan Zapatero'ya ''İspanya ile her zaman yaptığım gibi işbirliği yapmaya devam etmek istiyorum. Bunun bedelini ödememeliyim, çünkü her zaman İspanya'nın iyiliği için mücadele ettim. Bunu, UCO'ya Jandarma Merkez Hareket Birliği sorun'' diye seslendi. 
     El yazısıyla yazdığı mektupta affını isteyen Faslı Zhueir, karısının İspanyol olduğunu, 11 Mart sabahı pazara gitmek için annesinin ve 4 yaşındaki kız kardeşinin de ''ölüm trenlerinde'' seyahat etmiş olabileceklerini ifade etti. 11 Mart saldırılarında kullanılan dinamitlerin teröristler tarafından alınmasında aracı olduğu iddiasıyla 19 Mart'ta gözaltına alınan Zhueir, dinamitleri çalarak uyuşturucu karşılığında teröristlere satmaya çalışan İspanyol Emilio Trashorras'ın tanıdığını, ancak pazarlığın sadece başlarında bulunduğunu belirtti. 
     24 yaşındaki Zhueir mektubunda, ''Çok az bir esrar için pazarlık yapmak kötü şans. Ben bir aziz değilim, her genç gibi kötü şeyler de yaptım. Tabii ki her zaman hiç kimseye zarar vermek istemedim. Ben dua etmiyorum, camiye de gitmiyorum. Sadece dünyadaki herkes gibi Tanrı'ya inanıyorum. Ve benim Tanrım bana kimseyi öldürme diyor'' açıklamasında bulundu. 
     Bu arada El Mundo, Zhueir'in UCO'nun yöneticilerinden eski İçişleri Bakanlığı Devlet Sekreteri Rafael Vera'nın muhbiri olarak çalıştığını öne sürdü. 
     Öte yandan El Pais gazetesi de bugün verdiği haberde, İspanyol polisinin 11 Mart saldırılarının ilk anlarından itibaren İslami terörizm olasılığı üzerinde durduğunu yazdı. 
     Polis kaynaklarına dayanılarak verilen haberde, 11 Mart saldırılarının ilk dakikalarında itibaren katliamının sorumlusu olarak İslami terör örgütlerinin pistinin izlendiği, o dönemde İçişleri Bakanı Angel Acebes'in dediği gibi önceliğin ETA'da olmadığı savunuldu. 
     11 Mart'ta görevde olan Aznar Hükümeti, saldırıların sorumlusu olarak terör örgütü ETA'yı göstererek, medyayı yanlış bilgilendirmekle eleştirilmişti. 
     
</TEXT>
</DOC>
