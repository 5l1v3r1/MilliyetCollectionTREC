<DOC>
<DOCNO> 226389 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/28/son/sonspo12.html </URL>
<DATE> 2004/03/28/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Adanaspor Yenilgiyi haketmedik, Fenerbahçe elimizden zor kurtuldu 
</HEADLINE>
<TEXT>

     Birinci Süper Lig'de, sahasında lider Fenerbahçe'ye 2-1 yenilen Adanaspor'da yöneticiler, sergilenen oyundan memnun kaldıklarını söylediler. 
     Adanaspor Teknik Sorumlusu Ahmet Ziya Yüce, Fenerbahçe karşısında özellikle ilk yarıda çok gol pozisyonu bulduklarını, ancak bunları değerlendiremediklerini belirterek, ''Yenilgiyi haketmedik. Fenerbahçe elimizden zor kurtuldu'' dedi. 
     Haftalardır iyi oynamalarına karşın bunu skora yansıtamadıklarını belirten Yüce, şunları söyledi 
     ''Yıldızlar topluluğu Fenerbahçe karşısında iyi direndik ve hayli zorladık. Rakibimizden daha çok gol pozisyonu bulduk. İlk golü de biz attık. Kaleci Volkan'ı sürekli rahatsız ettik. 
     Ancak diğer maçlarda olduğu gibi 2. golü bulamayınca yenilmekten de kurtulamadık. Takımın sergilediği oyunla puan cetvelindeki yeri ters orantıda. Bunu bütün Türkiye izledi. 
     Bundan sonraki hedefimiz ligi aynı ciddiyet ve disiplinle sürdürmektir. Genç oyunculara ağırlık vererek geleceğin Adanaspor'unu yaratmaya çalışıyoruz. Önümüzdeki maçlara bakacağız.'' Gençlerbirliği ile 31 Mart Çarşamba günü sahalarında erteleme maçında karşılaşacaklarını hatırlatan Yüce, ''Gürhan ile Umut Salgınoğlu, milli takımdan dönecek. Ayrıca, sakat olan İlker'in tedavisi sürüyor. Gençlerbirliği maçına tam kadro çıkacağız'' diye konuştu. 
     
</TEXT>
</DOC>
