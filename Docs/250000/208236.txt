<DOC>
<DOCNO> 208236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/13/siyaset/siy01.html </URL>
<DATE> 2004/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Transfer başlamış bile 
</HEADLINE>
<TEXT>

   İncirlik mutabakatının ayrıntıları ortaya çıktı. Üs, 4 ayda 120 bin askerin rotasyonunu öngören mutabakat uyarınca 7 Ocak'tan beri kullanılıyor 
      UTKU ÇAKIRÖZER, ELÇİN ERGÜN Ankara 

   
   ABD'nin Irak'taki askerlerinin İncirlik Üssü kullanılarak rotasyonuna ilişkin Ankara ile Washington arasında sağlanan mutabakatın ayrıntıları ortaya çıktı. 1 Ocak - 30 Nisan arasında toplam 120 bin Amerikan askerinin ABD'den Irak'a ve Irak'tan ABD'ye geçişinin sağlanacağı mutabakat doğrultusunda 7 Ocak'ta erken saatlerde başlayan trafikten bu yana 700 Amerikan askeri İncirlik'i kullandı. Üssün ABD askerlerinin için kullanımına ilişkin gelişmeler şöyle yaşandı 
   ABD, Irak'tan dönecek birliklerle onların yerini alacak yeni birliklerinin rotasyonunun İncirlik üzerinden yapılması için aralık ortasında Türkiye'ye resmi başvuruda bulundu. Dışişleri ve Genelkurmay dahil, ilgili makamlar, "talebin teknik nitelikli rotasyon olduğu, yabancı silahlı kuvvetlerin Türkiye'de konuşlanmayacağı ve trafiğin Türkiye üzerinden transit geçişle sınırlı olduğu" gerekçesiyle Anayasa'nın 92. maddesindeki TBMM iznine gerek olmadığı görüşünü benimsedi.Talebin, yeni bir tezkere yerine Bakanlar Kurulu'nun üs ve limanların lojistik destek amaçlı kullanımına izin veren 23 Haziran 2003 tarihli gizli kararı kapsamında değerlendirilmesi kararı alındı.Aralık sonunda Genelkurmay ile ABD Savunma Bakanlığı arasında yapılan görüşmelerde rotasyonun teknik düzenlemesi belli oldu. Genelkurmay - Pentagon anlaşmasına göre rotasyon 60 bin askerin Irak'tan ABD'ye dönüşü ve 60 bin askerin ABD'den Irak'a geçişi olmak üzere 1 Ocak - 30 Nisan arasında toplam 120 bin askerin transferini kapsıyor.Askerler "prensipte" İncirlik'te gecelemeyecek, ikmal süresi olan birkaç saati üste geçirecek.Askerlerin rotasyon sırasında kişisel teçhizatlarını yanlarında bulundurmalarına silah vs. izin verilecek. 
   Hükümet Sözcüsü Cemil Çiçek, uygulamayla ilgili TBMM kararına gerek duymama gerekçesini şöyle açıkladı 
   "Daha önce alınmış kararlar var. Dışişleri Bakanlığı'nın yaptığı incelemeler sonucunda ne Meclis ne de Bakanlar Kurulu kararına ihtiyaç olmadığı anlaşıldı. Konu sadece tahmil yükleme ve tahliye boşaltma ile ilgilidir." 
   
   
</TEXT>
</DOC>
