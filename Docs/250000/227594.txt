<DOC>
<DOCNO> 227594 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/son/soneko29.html </URL>
<DATE> 2004/04/01/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Koç Finansal Hizmetler CEO'su 2003'te hedeflerimizin üstüne çıktık 
</HEADLINE>
<TEXT>

     Koç Finansal Hizmetler CEO'su Kemal Kaya, 2003 yılının hedeflerinin üzerinde sonuçlandığını bildirdi. 
     Organik büyümeyi hedeflediklerini, fırsat çıkarsa banka satın almanın da gündeme gelebileceğini belirten Kaya, Pamukbank'ın şubeleri ile ilgilendiklerini açıkladı. 
     Kaya, Koç Finansal Hizmetler A.Ş.'nin 2003 sonuçları ve 2004 yılına ilişkin beklentilerini konu alan bir basın toplantısı düzenledi. 
     Kemal Kaya, krizlerin ardından bankaların hızlı ve yapısal düzenleme sürecine girdiğini, enflasyonla mücadelede elde edilen başarı ve bütçe disiplininin korunması durumunda bankacılık ürünlerine olan talebin olumlu yönde etkileneceğini kaydetti. 
     2004 yılında yüksek büyüme ve düşük enflasyon senaryosunun devam edeceğine işaret eden Kaya, faizlerin düşmesinin etkisiyle tüketimin artacağını söyledi. 
     Kaya, bunun sonucunda bireysel bankacılık hizmetlerinin daha da önem kazanacağını, kredilerde belirgin bir canlanma yaşanacağını, rekabetin yoğunlaşacağını, tüketici kredilerinde bir patlama olabileceğini ifade etti. 
     
     197 TRİLYON LİRA KAR 

     CEO Kaya, Koç Finansal Hizmetler ve iştiraklerinin toplam aktiflerin 9.4 katrilyon liraya, özkaynaklarının 1 katrilyon liraya, toplam gelirlerinin 812 trilyon liraya, net karının 197 trilyon liraya ulaştığını bildirdi. Kaya, Koçbank'ın 2003 yılı karının 96.4 trilyon lira, Koç Lease'in karının 67.9 trilyon lira, Koç Portföy'ün karının 19.3 trilyon lira olduğunu açıkladı. 
     Başarılı bir yılı geride bıraktıklarını ifade eden Kaya, ''2003, hedeflerimizin üstünde sonuçlandı'' dedi. 
     Koç Finansal Hizmetler stratejileri ve önceliklerini de anlatan Kaya, hedefe odaklanmış ticari büyüme planı ve muhafazakar bir risk profili yaklaşımıyla piyasalardaki paylarını önemli ölçüde artırmayı amaçladıklarını kaydetti. 
     
     PAMUKBANK ŞUBELERİNE TEKLİF VERECEĞİZ 

     Kemal Kaya, gelirleri artırırken etkin risk yönetimi ve maliyetlerde kontrol ile değer yaratacaklarını belirterek, ''amacımız, müşterilerin tercih ettiği birinci finansal kuruluş olmak'' diye konuştu. 
     Bu yıl 20 yeni şube açmayı hedeflediklerini dile getiren Kaya, Pamukbank'ın şubeleri ile ilgilendiklerini, inceleme yaptıklarını açıkladı. Kemal Kaya, ''Satış gündeme geldiği takdirde bunları almak için teklif vereceğiz. 50 şubeyi almayı planlıyoruz'' dedi. 
     Soruları da yanıtlayan Koç Finansal Hizmetler CEO'su Kaya, bankanın büyümesiyle ilgili olarak, ''öncelik organik büyüme. Ancak fırsat çıkarsa banka satın alma da gündeme gelebilir'' dedi. 

     
</TEXT>
</DOC>
