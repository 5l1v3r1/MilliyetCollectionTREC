<DOC>
<DOCNO> 212613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/02/dunya/dun01.html </URL>
<DATE> 2004/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Şeytan taşlarken birbirlerini ezdiler 
</HEADLINE>
<TEXT>

   Mina'daki Camarat Köprüsü'nde şeytan taşlamak için toplanan hacı adayları arasında çıkan arbedede 244 kişi öldü yedisi ağır, 244 kişi de yaralandı... 
      DIŞ HABERLER SERVİSİ 

   
   İki milyon hacı adayının, şeytanı simgelediğine inanılan sütunlara taş atmak üzere toplandığı Camarat Köprüsü'nde meydana gelen arbede, bayramın ilk günü büyük bir faciaya yol açtı. Olayın ardından basın toplantısı düzenleyen Suudi Arabistan Hac Bakanı İyad Bin Emin Medeni, yaklaşık yarım saat süren ve 244 kişinin ölümüne neden olan izdihamda yedisi ağır olmak üzere 244 kişinin de yaralandığını söyledi. 
   
   Çoğunun resmi izni yok 
   Ezilen hacı adaylarının çoğunun Suudi vatandaşı olduğu açıklandı. Bu arada Suudilerin büyük kısmının hac için resmi izni bulunmadığı belirtildi. 
   Hac Bakanı Medeni, izdihamın bazı hacı adaylarının yanlarında fazla eşya taşıyıp yolları tıkaması sonucu meydana geldiğini belirterek, "Tüm önlemler alınmıştı ama Allah'ın ne istediğini her zaman bilemeyiz. Olay incelenecektir" dedi. Güvenlik güçlerinin ve sağlık birimlerinin kurtarma çalışmalarına devam ettiğini belirten Medeni, hac sırasında 272 hacı adayının da doğal nedenlerden öldüğünü söyledi. Arbedenin ardından yüzlerce hacı adayı şeytan taşlamaya devam etti. 
   
   Daha önce de olmuştu 
   Türk hacı adayı yakınlarını rahatlatmak için açıklama yapan Diyanet İşleri Başkanlığı yetkilileri de, olay sırasında Türklerin bölgede bulunmadığını, öğle saatlerinde şeytan taşlamaya gideceklerini açıkladı. Dört gün önce başlayan hac farizasının üçüncü günü olan cumartesi gecesini dua ederek geçiren hacı adayları, Kurban Bayramı'nın ilk gününde taş toplayarak şeytan taşlamak üzere Mina'daki Camarat Köprüsü'ne yürümeye başlamıştı. 
   Yedi kere "Allahu Ekber" ve "Bismillah" diye bağırarak şeytanı simgelediğine inanılan sütunları taşlayan hacı adaylarından bir Mısırlı'nın, üzerine "ABD" yazılı sütuna taş atarak "En büyük şeytan Amerika" diye bağırdığı görüldü. Hacı adaylarının bir kısmı, şeytan taşlamadan sonra K be'yi tavaf etmek üzere Mekke'ye gitti. 
   Bugüne kadar Hac sırasında yaşanan en büyük izdiham 1990 yılında Mekke'de meydana gelmiş, tam 1426 hacı adayı bir tünelde çıkan arbedede yaşamını yitirmişti. Ölenlerin çoğu Malezyalı, Endonezyalı, Pakistanlı ve Türk hacı adaylarıydı. 
   
   Türkler yoktu... 
   Camarat Köprüsü'ndeki arbedede yüzlerce hacı adayı yerlerde kaldı. Ezilen hacı adaylarına ilk müdahale olay yerinde yapıldı. Türk hacı adaylarının olay sırasında bölgede olmadığı, birkaç saat sonra şeytan taşlamaya geleceği belirtildi. 
   
   
   
</TEXT>
</DOC>
