<DOC>
<DOCNO> 214617 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/12/ekonomi/eko08.html </URL>
<DATE> 2004/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Tatneft'in küçük ortağı mahkemeye gidiyor 
</HEADLINE>
<TEXT>

   CENK BAŞLAMIŞ Moskova 
   
   Zorlu Grubu ile Tüpraş'ın özelleştirme ihalesini kazanan Rus petrol şirketi Tatneft'in azınlık hissedarları ihalenin iptal edilmesi için Başbakan Recep Tayyip Erdoğan'a başvurdu. Tatneft'in azınlık hissedarları adına Imanagement Services'ten yapılan açıklamada, şirketin Tüpraş'a talip olmasının mali risklere yol açabileceği bildirildi. Azınlık hissedarları, ihalenin iptal edilmesi için Rus ve ABD mahkemelerinde dava açabilecekleri uyarısında bulundu. 
   Imanagement Services iptal isteğine gerekçe olarak, Tatneft'in Tüpraş ihalesinde bazı kurallara uymamasını gösterdi. Rus yasaları uyarınca şirket varlığının yüzde 25'ini aşan anlaşmaların uygulanabilmesi için yönetim kurulun onay vermesi gerektiği bildirildi. Buna bağlı olarak, şirket varlığını yüzde 50 oranında aşan anlaşmaların ise hissedarların çoğu tarafından onaylanması gerektiği hatırlatıldı. Öte yandan CHP'li Birgen Keleş ve arkadaşları Tüpraş ihalesi konusunda TBMM'de genel görüşme açılmasını istedi. 
   
   Ruslar Tekel ve Telekom'a talip 
   Antalya Sanayici ve İşadamları Derneği'nin toplantısında konuşan İstanbul Rusya Konsolosluğu Ticaret Ataşesi Viktor Ilskiy ise Tüpraş ihalesinden sonra Rus şirketlerinin Tekel ve Telekom ihalelerine de girebileceklerini belirtti. 
   
   
</TEXT>
</DOC>
