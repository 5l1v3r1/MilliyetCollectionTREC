<DOC>
<DOCNO> 204592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/26/son/soneko11.html </URL>
<DATE> 2003/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Vestel, savunma sanayiinde de iddialı... 
</HEADLINE>
<TEXT>

     VESTEL İcra Kurulu Başkanı Ömer Yüngül, savunma sanayi sektöründe önce yazılım, daha sonra imalat yapmak üzere çalışma başlattıklarını söyledi. 
     Yüngül, yabancı ortaklarından gelen talepler üzerine ''savunma sanayiine de girme kararı'' aldıklarını kaydetti. Yüngül, Bunun için 1 trilyon lira sermaye ile ''VESTEL Savunma Sanayii A.Ş''yi kurduklarını kaydederek, 2004 yılından itibaren ihalelere gireceklerini söyledi. 
     İsrail, ABD, Fransa ve Almanya'dan şirketlerle proje ortaklığı için temasa geçtiklerini kaydeden Ömer Yüngül, şunları söyledi 
     ''Türk Ordusu'nun ihtiyacı olacak her tür konuda önce yazılım, sonra imalat yapacağız. Türk Ordusu için planlıyoruz ama bunlar elinizde olduğunuz sürece her yere satarsınız. Bizim hiçbir işimiz sadece Türkiye için değil. Kesin hedef, bunu diğer ülkelerin ordularına da satmak. Bunun döviz girdisi dışında başka avantajları da var.'' 
     
     YENİ YILDA İHALELERE GİRİLECEK 
     Savunma alanındaki yatırımlarını grubun en önemli işlerinden biri haline getireceklerini kaydeden Yüngül, ''Grubumuzda hiçbir girişim, milyar doların altında değil. 2004 yılından itibaren ihalelere girmeye başlayacağız. 1 trilyon sermayeyle kurduğumuz şirketimizde ihalelerden alınacak sonuçlara göre ne lazımsa yapılır. İhale alırsak, imalat olur. Software ile imalat yatırımlarını hemen yapmak lazım. Bununla ilgili İzmir ve Manisa'da birşeyler yapmayı planlıyoruz. Çok değişik ve her Türk'ün gururla izleyeceği bir takım tesisler oluşturacağız'' dedi. 
     
</TEXT>
</DOC>
