<DOC>
<DOCNO> 207015 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/07/son/sondun43.html </URL>
<DATE> 2004/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Çıplak yürüyüşçülere 3 ay hapis 
</HEADLINE>
<TEXT>

     İngiltere'de, kamuya açık alanlarda çıplak dolaşma hakkını savunmak amacıyla, çıplak halde ülkeyi dolaşmaya çalışan bir kişi, toplum huzurunu bozduğu gerekçesiyle 3 ay hapis cezasına çarptırıldı. 
     İskoçya'daki Dingwall mahkemesinde görülen davada yargılanan Stephen Gough 44 , ülkenin güneybatısındaki Land's End'den kuzeydeki John O'Groats'a uzanan 1363 kilometrelik mesafeyi, geçen Haziran ayında çıplak olarak yürümeye başladı. 
     Yolculuğu sırasında defalarca gözaltına alınan Gough, en son 29 Kasım'da İskoçya Dağlıkları'ndaki Evanton köyünde, üzerinde sadece botları ve sırt çantasıyla yürüdüğü için, köylülerin polise şikayet etmesi üzerine tutuklandı. 
     Mahkemeye, üzerinde polis kemeriyle bağlanmış bir battaniyeyle gelen Gough, İnsan Hakları Sözleşmesi ile garanti altına alınan ifade özgürlüğü hakkını kullandığını söyleyerek kendini savundu. 
     Gough, ''Çıplak gezemezsiniz'' diyen bir yasa olmadığını söyledi ve ''Tek yaptığım, ne istiyorsam onu giymek ve neye inanıyorsam onu yapmak. Bir görüşü savunuyorum ve yaptığımın başkalarına da ilham vermesini umuyorum'' dedi. 
     Bu zorlu yürüyüşü, insanı yüceltmek için üstlendiğini belirten Gough, ''İnsanlara çıplak bedenin iğrenç değil, güzel olduğunu göstermek istiyorum'' şeklinde konuştu. 
     İngiltere'de kamuya açık alanlarda çıplaklığa karşı bir yasa bulunmuyor, ancak ahlaka aykırı teşhir ve toplumda endişe, huzursuzluk ve heyecan yaratmayı yasaklayan çeşitli yasalar bulunuyor. 
     
</TEXT>
</DOC>
