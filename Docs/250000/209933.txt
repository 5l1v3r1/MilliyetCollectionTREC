<DOC>
<DOCNO> 209933 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/20/son/sonspo08.html </URL>
<DATE> 2004/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İspanya'da 1 numaralı gündem Rüştü... 
</HEADLINE>
<TEXT>

     FC Barcelona takımında 3. kaleciliğe düştükten sonra takımdan ayrılacağı iddiaları ortaya atılan Rüştü Reçber, bugün İspanya gazetelerinde yayınlanan demeçlerinde ''Dönmek istemiyorum. Sonuna kadar mücadele edeceğim. Ama gitmemi istedikleri an gelirse ne yapacağımı biliyorum. Başka bir yol arayacağım'' dedi. 
     İspanya'daki tüm spor gazeteleri, bugün Rüştü ile yapılan röportajlarla doldu. As, Marca ve El Mundo Deportivo gazetelerinde yer alan demeçlerinde Türk kaleci, ''Zor bir durumda olduğumu biliyorum ama gitmeyi düşünmüyorum. Benim düşüm burada oynamak ve bu hala gerçekleşmedi. Bu takımda kalitemi göstermek istiyorum. Şimdiye kadar bu olmadı. Sadece çalışmaya devam etmeyi arzulayıp, daha fazla fırsat verilmesini bekliyorum. Sonuna kadar mücadele edeceğim'' açıklamasında bulundu. 
     Oynamadığı zaman kızmadığını önemli olanın takımın kazanması olduğunu söyleyen Rüştü, Athletico Bilbao maçında kaleyi koruyan Joquera'nın önemli olan bir maçta çok iyi oynadığını kaydetti. Türk kaleci ''Ben suçu hep kendimde ararım. Kulübün bende gördüğü umuda karşılık veremedim. Ve iki maç arka arkaya hatalar yaptım. Rijkaard'ın seçimine saygı gösteriyorum. Tüm profesyonel hayatımda yaşadığım en şansız anlardan biri bu. Başka zor anlar da yaşadım ama yaş size tecrübe veriyor. Sonuna kadar güçlü olmalıyım'' şeklinde konuştu. 
     31 yaşındaki tecrübeli kaleci, Barcelona Kulüp Başkanı Joan Laporta'nın her zaman kendisine destek ve güven verdiğini ifade etti. Rüştü, ayrıca İspanya'daki AB dışından 3'ten fazla yabancı oyuncunun oynayamaması kuralını anlayamadığını belirterek, ''İtalya'da Emre ve Okan AB oyuncusu gibi oynayabiliyorlar'' örneğini verdi. 
     Milli kaleci, Fenerbahçe'ye döneceği iddiaları üzerine ise ''Buraya geldiğimden beri Türkiye'den bana farklı işaretler yolladılar. Ben ne şimdi ne de haziran da dönmek niyetinde değilim. Buraya kalitemi göstermek için geldim ve Barcelona önceliğim'' dedi. 
     
     ''YÜZÜKLERİN EFENDİSİ'' 
     Bu arada parmağındaki turkuaz renkli taşlı yüzüğüyle ilgi çeken Rüştü, El Mundo Deportivo'nun sorusu üzerine ''Bu Barcelona'ya geldikten kısa bir süre sonra isimsiz birinden hediye geldi. Türk taşı, denizin sembolü. Her zaman yanımda götürüyorum, çünkü bana şans vereceğine inanıyorum'' açıklamasını yaptı. 
     Gazete, ''Yüzüklerin Efendisi'' yakıştırması yaptığı Rüştü'nün Barcelona'da ailesi ile birlikte mutlu olduğunu ve halkı sevdiğini belirtti. 
     
     RÜŞTÜ BEDAVAYA GELDİ 
     Öte yandan, Barça'nın Başkan Yardımcısı Sandro Rosell, ''Rüştü'nün transferi Barça'ya paraya mal olmadı. Serbestti. Rüştü'nün geleceğini ne yeniden çizdiğimiz ne de Fenerbahçe'nin bizimle konuştuğu doğru değil. İlk defa 3 tane büyük kaleciyi tutuyoruz ve kadrosunda 3'ten fazla yabancı oyuncu bulunduran her takımın yaşadığı problemleri yaşıyoruz. Kaleyi sağlamlaştırmak istiyoruz ve doğrudan ya da dolaylı olarak bunu sağladık'' şeklinde konuştu. 
     
</TEXT>
</DOC>
