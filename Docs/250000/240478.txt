<DOC>
<DOCNO> 240478 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/16/son/soneko11.html </URL>
<DATE> 2004/05/16/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Bebek maması reklamlarına tepki... 
</HEADLINE>
<TEXT>

     Tüketiciler Birliği, televizyon ve radyolarda yayınlanan bebek maması reklamlarının, toplum sağlığını olumsuz yönde etkilediği gerekçesiyle yasaklanmasını önerdi. 
     Tüketiciler Birliği Genel Başkan Yardımcısı Kemal Özer, AA muhabirine yaptığı açıklamada, bebek maması ve bisküvisi sektörünün son yıllarda önemli bir gelişme kaydettiğini söyledi. 
     Gelişmeye paralel olarak artan rekabet nedeniyle firmaların birbirinden etkileyici reklamlara ağırlık verdiğini belirten Özer, son aylarda televizyon ve radyolarda çok sayıda bebek maması reklamının yapıldığını anlattı. 
     Bu reklamların toplum sağlığını olumsuz yönde etkilediğini ifade eden Özer, şunları kaydetti 
     ''Bebeklerin en az bir yaşına kadar anne sütü alması gerekiyor. Ancak anneler emzirmenin zahmetli olması nedeniyle çoğunlukla vazgeçmek için bahane arıyor. Televizyon, radyo ve gazetelerde yapılan bebek maması reklamları, anneleri anne sütünden bebek mamasına özendiriyor. Küçük yaşlarda anne sütünden uzaklaştırılan çocuğun ruhsal ve fiziksel gelişimi olumsuz etkiliyor. Avrupa'da yıllardır bebek maması reklamları yasak. Anneler emzirmeye teşvik ediliyor.'' Türkiye'de ise televizyon, radyo ve gazetelerin yanı sıra hastanelerde bile bebek maması reklamlarının yapıldığını vurgulayan Özer, ''Toplum sağlığını olumsuz etkileyen bu reklamların yasaklanması gerekir. Bu konuda Sağlık Bakanlığı ile Sanayi ve Ticaret Bakanlığı'nın gerekli çalışmaları yaparak, anneleri bebek mamasına değil anne sütüne teşvik etmeleri gerekir'' dedi. 
     Emziren Anneleri Destekleme ve Aile Sağlığını Koruma Derneği EMAS Başkanı Jinekolog Sema Soysal ise Dünya Sağlık Örgütü ve UNICEF'in ortaklaşa hazırladığı bebek mamasıyla ilgili önerilerin Avrupa'nın bir çok ülkesinde yasalaştığını anlattı. 
     Soysal, ''Yasa ile ayrıca bu alandaki firma elemanları, reklam bir yana annelere öneride bile bulunamıyor. En önemlisi de bebek maması ürünlerinin ambalajları üzerinde, anne sütüyle beslenmenin yararları ile yapay beslenmenin maliyeti ve zararlarına ilişkin bilgilere yer veriliyor'' diye konuştu. 
     Soysal, Türkiye'de de bu konuda çalışmalar yapıldığını ifade ederek, bu çalışmaların kısa sürede sonuçlandırılmasını ve bebek maması reklamlarının yasaklanmasını istedi. 
     
</TEXT>
</DOC>
