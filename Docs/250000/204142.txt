<DOC>
<DOCNO> 204142 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/24/son/sondun27.html </URL>
<DATE> 2003/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Papadopulos Neyi oylayacağımızı bilmeden referandum olmaz 
</HEADLINE>
<TEXT>

     Kıbrıs Rum yönetimi lideri Tasos Papadopulos, Annan planında ''neyi oylayacaklarını bilmeden referanduma gitmeyeceklerini'' söyledi. 
     Rum basınına göre Papadopulos, Noel nedeniyle Yeşilhat'taki Rum Milli Muhafız Ordusu mevzilerini ziyareti sırasında yaptığı açıklamada, BM Genel Sekreteri Kofi Annan'a gönderdiği mektuba hala yanıt almadığını belirtti ve Annan'ın yanıtını ''doğru olduğuna inandığı zaman'' göndereceğini kaydetti. 
     Papadopulos, gazetecilerin soruları üzerine, ABD Dışişleri Bakanlığı Kıbrıs Özel Koordinatörü Thomas Weston ile yaptığı görüşmede, Genel Sekreter'in iki şartına ilişkin Rum tutumunu ortaya koyduğunu anlattı. Papadopulos, ''Haklıyız ve argümanlarımız dayanaklıdır. Weston'un Annan'a bu argümanları iletip iletmeyeceğini bilmiyorum'' dedi. 
     Rum lider, başka bir soruyu yanıtlarken, ''neyi oylayacaklarını bilmeden referanduma gitmelerinin mümkün olmadığını'' söyledi. 
     Bir soruya karşılık, Cumhurbaşkanı Rauf Denktaş'ın Annan'ın kayıplar konusundaki mektubuna yanıt verip vermediğini bilmediğini ifade eden Papadopulos, ''BM Genel Sekreteri'nin her ikimize de gönderdiği mektubuna biz olumlu yanıt verdik, ancak Denktaş'tan hiçbir yanıt gelmedi'' dedi. 
     Papadopulos, KKTC'deki hükümet kurma çalışmaları hakkında ise bir bilgisinin olmadığının belirtti. 
     
</TEXT>
</DOC>
