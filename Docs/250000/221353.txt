<DOC>
<DOCNO> 221353 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/10/son/sontur40.html </URL>
<DATE> 2004/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan-Baykal söz düellosu hız kesmiyor... 
</HEADLINE>
<TEXT>

     Başbakan Recep Tayyip Erdoğan, ''Biz, vatandaşlarımız arasında asla ayrım yapmayız'' dedi. 
     Erdoğan, Ağrı'nın Patnos İlçesi'nde, Atatürk Bulvarı'nda düzenlenen mitingde yaptığı konuşmada, birlik ve beraberliğin en büyük sermaye olduğunu söyledi. Kalkınmanın ve adaletin yolunun birlik ve beraberlikten geçtiğini ifade eden Erdoğan, ''Asla bizi içimizden parçalamak isteyenlere izin vermeyeceğiz'' diye konuştu. 
     ''Biz, vatandaşlarımız arasında asla ayrım yapmayız'' diyen Erdoğan, bölgesel milliyetçilik, ırka dayalı milliyetçilik ve millete dayalı milliyetçilik yapamayacaklarını kaydetti. 
     
     PATNOS İL OLSUN DENİLİNCE... 
     ''Patnos il olsun'' denildiğinde, Patnos'un sorunlarının ortadan kalkmayacağını bildiren Erdoğan, şöyle konuştu 
     ''Türkiye'de birçok yer oldu. Hakkari il oldu il oldu da modern bir şehir olabildi mi, olmadı. Mesele şehirlerimize adil şekilde, ayrıma tabi tutmadan modern şehir anlayışını getirmektir. Öyle bir belediye başkan adayı getirdim ki bu belediye başkan adayımızla birlikte Patnos'u modern ve çağdaş bir noktaya taşıyacağız.'' 3 Kasım öncesi Türkiye'de bir gecede yüzde 8 bin 500 faiz ödendiğini ve devletin borçlanma faizinin yüzde 69 olduğunu ifade eden Erdoğan, şimdiki borçlanma faizinin yüzde 24 olduğunu söyledi. Aradaki yüzde 45'lik farkın daha önce hortumcuların cebine gittiğini kaydeden Erdoğan, ''İşte bu hortumculara 'çağdaş hırsız', 'modern hırsız' diyoruz. Şimdi bu paralar halkın cebine döndü. Bu, cebinizdeki paranın yüzde 35 değer kazanması demektir'' dedi. 
     Başbakan Erdoğan, 100 bin nüfuslu Patnos'ta bir banka bulunduğunu ve bunun yetersiz kaldığını belirterek, bu nedenle Patnos'a PTTbank kurulacağı sözünü verdi. 
     Erdoğan, daha sonra Milli Eğitim Bakanı Hüseyin Çelik, Bayındırlık ve İskan Bakanı Zeki Ergezen ve beraberindekilerle Patnos Tugay Komutanlığı'ndan bir helikopterle Bitlis'e hareket etti. 
     BAYKAL 72 MİLYONUN MAAŞINI MUKAYESE ET 
     CHP Genel Başkanı Deniz Baykal, ''Sayın Başbakan, kendi maaşını değil, 72 milyon insanın maaşının mukayese et de öyle konuş'' dedi. 
     Çorum mitinginin ardından Yozgat'ın Boğazlıyan İlçesi'ndeki Şeker Fabrikası Pancar Alım Bölgesi'ne helikopterle gelen Baykal, ilçe merkezine parti otobüsüyle gitti. 
     Cumhuriyet Meydanı'nda yağmur altında vatandaşlara hitap eden Baykal, Başbakan Erdoğan'ı eleştirerek şöyle konuştu 
     ''Başbakan geçenlerde Almanya başbakanıyla karşılaşmış. İlk sorduğu soru 'Ne kadar maaş alıyorsun' olmuş. Kendi maaşının Alman başbakanın maaşının dörtte biri olduğu öğrenince, 'Türkiye'de biz kazıklanıyormuşuz' demiş. Sayın Başbakan, kendi maaşını değil, 72 milyon insanın maaşını mukayese et de öyle konuş. Toplumun her kesimi sıkıntı içinde. Onların sıkıntısı bitti de başbakanın maaşı mı kaldı İki şirketi vardı, şimdi üçüncüsünü kurmuş. Başbakan seçimden önce böyle miydi İktidara gelince bir haller oldu. Siyasi iktidar insanı bazen şaşırtabilir. Başbakan çıkmış çiftçiye, gence bağırıp, çağırıyor. Sen çocuğunu ABD'de okutuyorsun, gör bakalım Boğazlıyan'da çiftçi çocuğunu nasıl okutuyor Vatandaş çocuğunu okutmuş, memuriyet sınavında 200 puan almış. Bunu tayin etmiyorlar, sıfır puan alanı tayin ediyorlar. Bu hak mıdır, adalet midir, Müslümanlık mıdır '' 
     
     ÇİFTÇİLER... 
     Hükümetin göreve geldiğinde yaptığı ilk icraatın ''çıkardığı kanunla kendini aklamak'' olduğunu öne süren Baykal, şöyle devam etti 
     ''Bunlar göreve geldiklerinde ilk çıkardıkları kanun, kendilerini affettirmek içindi. Maliye Bakanı kendi çocuğunun sahte fatura suçunu affettirmek için yasa çıkardı. Vergisini ödeyemeyen işadamları için çıkarılan kanundan, başta başbakan olmak üzere tüm hükümet üyeleri yararlandı. Başbakan 'Pancarın bir sorunu yok, kota da yok' diyor. Başbakan ya yanlış söylüyor ya da bilmiyor. Kotayı bırak, ABD'den ithal ettiğin mısırın hesabını ver. Anadolu'da pancar kotaya bağlanıyor. Çiftçi açlığa mahkum ediliyor. ABD'nin mısır üreticileri Türkiye'ye mısır gönderiyorlar. Bu mısırdan yapılacak tatlandırıcı ile şeker ihtiyacı karşılanıyor. Bu politika mı İthalatı da Maliye Bakanı'nın oğlu yapıyor. 'Bizim çocuk tavuklarına mısır almış' diyor. 4 bin ton mısır getirmiş. İster tavuk yesin, ister otur kendin ye. Banane.'' ''Başbakan ne dediğinin farkında değil'' diyen Baykal, şunları söyledi 
     '' Sulamadan dolayı çiftçiye faiz işletmeyeceğiz diyor. Bir araba için bankadan yüzde 1.9 faizle kredi alınıyor. Çiftçi ise sulamadan dolayı elektrik borcunu yüzde 4 faizle geri ödüyor. İşte manzara bu. Ancak elinizde çok kıymetli bir şey var. Medya, basın, işadamları onların elinde. Hepsini kontrol ediyorlar. Bilmiyorlar ki kendilerini göreve bu millet getirdi. Bu millet geri almasını da bilir. Herkesi yıldırdılar. Ama umut Anadolu'da, umut sizde. Bunun kıymetini bilin. Bu tanktan, toptan, paradan puldan, medyadan daha kıymetli.'' 
     
     DURDUK YERE CHP'YE ÇATIYOR 
     Baykal, Başbakan Erdoğan'ın ''durduk yere CHP'ye çattığını'' ifade ederek, şunları kaydetti 
     ''Çok yakışıksız, haksız şekilde 'CHP'nin kökü bereketsiz' dedi. CHP'li olmak zorunda değilsiniz, bizi beğenmeyebilirsiniz ama bu CHP'yi değil bütün Türkiye'yi rahatsız eder. O kök Gazi Mustafa Kemal Atatürk'tür, o kök Kuvayı Milliye'dir. Allah Başbakan'ı şaşırtmasın. Bir kere şaşırdı. Önüne gelene saldırıyor. Millet sana oy verdi, 'başbakan ol' dedi. O ise CHP'nin köküne laf atmaya kalkıyor. 
     Başbakan gerçekten değişti. Kendisi de bunu söylüyor. Eskiden din istismarı yapardın. Erbakan'ın dizinin dibinden kalkmazdın. Şimdi 'değiştim' diyor. Korkarım 5 yıl sonra da şimdi din istismarı yaptığını itiraf eder. Asıl önemli olan sen iktidar sarhoşu oldun. Bunun doktoru millet, reçetesi oy, tedavisi sandıktır. Bugüne dek kimler geldi geçti ama CHP 80 yıldır dimdik ayakta.'' 
     
</TEXT>
</DOC>
