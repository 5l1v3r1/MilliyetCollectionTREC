<DOC>
<DOCNO> 248241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/15/son/sonyas08.html </URL>
<DATE> 2004/06/15/ </DATE>
<TIME> 07.20 </TIME>
<AUTHOR>  </AUTHOR>
<HEADLINE>
İspanyol ve Asya kökenli Amerikalılar daha hızlı çoğalıyor 
</HEADLINE>
<TEXT>

     Bülent Keneş 

ABD'de yaşayan İspanyol ve Asya kökenlilerin 2000-2003 yılları arasında Amerikan nüfusunun geri kalan kısmına göre dört kat arttığı açıklandı. 
     ABD nüfusunun ırk ve etnisite açısından her geçen gün daha da çeşitlendiğinin belirtildiği ABD Nüfus Ofisi'nden yapılan bir açıklamada, ABD nüfusu içerisinde yer alan azınlık gruplarındaki nüfus patlamasına dikkat çekildi. 
     2003 Temmuz ayı verilerine göre sayıları 39.9 milyonu bulan ve ABD'nin en büyük azınlık grubu durumunda olan İspanyol kökenlilerin nüfusunun, 2000 Nisanı'ndan bu yana yüzde 13 oranında arttığı açıklanırken, aynı süre zarfında sadece yüzde 3 oranında artan ABD genel nüfusu ise 290.8 milyona ulaştı. 
     Asya kökenliler hızlı nüfus artışı bakımından İspanyolları takip eden ikinci grubu oluşturuken, üç yıllık süre zarfında yüzde 12.6 artış gösteren nüfusları 11.9 milyona ulaştı. Nüfus artış hızı yüzde 4'ü bulan zencilerin toplam nüfusunun ise 37 milyonu bulduğu kaydedildi. 
     İspanyol ve Asya kökenlilerin nüfus artışındaki temel sebebin 1990'lardaki hızlı göç olduğu belirtilirken, 11 Eylül saldırılarından sonra da bu tırmanmanın devam ettiğine dikkat çekildi. İspanyol kökenlilerin nüfus artışındaki bir diğer faktörün de, diğer gruplara nazaran, yüksek doğum oranları olduğuna işaret edildi. 
     2000-2003 yılları arasında nüfuslarında yüzde 1 oranında bir artış kaydeden beyazlar 197 milyonluk nüfuslarıyla hala en büyük grubu oluştururken, bu sayı içinde kendisini beyaz kabul eden herkesin bulunduğu ifade edildi. Bu rakamla, her 10 Amerikalı'dan 7'sinin hala beyaz olduğuna işaret ediliyor. 
     Nüfus Bürosu tarafından daha önce yapılan bir açıklamada beyazlarla renkli insanlar arasındaki dengenin 2050 yılında birbirine eşit hale geleceği kaydedilmişti. 
     
</TEXT>
</DOC>
