<DOC>
<DOCNO> 201378 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/11/son/soneko28.html </URL>
<DATE> 2003/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Damat-Tween, Berlin şubesini açtı... 
</HEADLINE>
<TEXT>

     Damat-Tween adlı erkek giyim mağazası Almanya'nın başkenti Berlin'de yeni şubesinin açılışını yaptı. 
     Berlin'deki moda merkezi olan Kudamm caddesindeki şubenin açılışını, Türkiye'nin Berlin Büyükelçisi Mehmet Ali İrtemçelik ile birlikte ORKA Group Yönetim Kurulu Başkanı ve İstanbul Hazır Giyim Konfeksiyon İhracatçıları Birliği İHKİB Başkanı Süleyman Orakçıoğlu yaptı. 
     Açılışta mağazanın ortakları Levent Tan, Hakan Arduç ve Hertha BSC Berlin futbol takımının oyuncusu Zecke ile aynı takımdan çok sayıda futbolcu ve Türk-Alman İşadamları Derneği TDU Başkanı Bahattin Kaya da hazır bulundu. 
     Damat-Tween'in sözcüsü, 18 ülkede 31 mağazaya sahip olduklarını ve Berlin'deki şube ile birlikte Almanya'da 2 mağazaları bulunduğunu ve sadece erkek kıyafetleri sattıklarını belirtti. 
     Kudamm caddesinde alışveriş potansiyelinin yüksek olduğuna dikkati çeken sözcü, burada Chanel, Prada, Cartier, Tod's, Burberry, Yves St. Laurent ve Louis Vuitton gibi dünyaca tanınan markalara yakın olduklarını kaydetti. 
     
</TEXT>
</DOC>
