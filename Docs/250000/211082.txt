<DOC>
<DOCNO> 211082 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/25/son/sontur15.html </URL>
<DATE> 2004/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Muğla ve Denizli'de ulaşım güçlükle sağlanıyor... 
</HEADLINE>
<TEXT>

     Tüm yurdu etkisi altına alan soğuk ve yağışlı hava, Ege Bölgesi'nde de yaşamı olumsuz etkiliyor. Denizli ve Muğla'da etkili olan kar yağışı çok sayıda köy yolunun trafiğe kapanmasına, şehirlerarası yollarda da ulaşımın aksamasına yol açıyor. 
     Sıcak iklimi ve tatil beldeleriyle bilinen Muğla da kış koşullarının etkisi altına girdi. Kar manzarasına alışık olmayan Muğlalılar, dün akşam saatlerinde yağmaya başlayan karın aralıklarla sürmesi sonucu, güne beyaz örtüyle ''merhaba'' dedi. 
     Kar kalınlığının kent merkezinde 10, yüksek kesimlerdeyse 25 santimetreye ulaştığı ilde, merkez ilçeye bağlı 23, Fethiye'ye bağlı 10 ve Kavaklıdere İlçesi'ne bağlı 6 köy yolu kar yağışı nedeniyle kapandı. 
     Kar yağışı ve soğuk hava şehirlerarası karayollarında da ulaşımı olumsuz etkiliyor. Yollardaki buzlanma nedeniyle Muğla-Denizli karayolunda ulaşım güçlükle sağlanabilirken, Marmaris ve Bodrum'dan İzmir ve İstanbul'a gitmekte olan yolcu otobüsleri buzlanma nedeniyle Gökova Sakattepe mevkiinde bekletiliyor. 
     
     DENİZLİ'DE 300 KÖY YOLU KAPANDI 

     Denizli'de de dün gece başlayan kar yağışı nedeniyle 300 köyde ulaşım sağlanamıyor. 
     AA muhabirinin Köy Hizmetleri İl Müdürlüğü'nden aldığı bilgiye göre, yolların yeniden açılabilmesi için 14 ekiple aralıksız çalışma sürdürülürken, yağışın devam etmesi açılan köy yollarının kısa sürede yeniden kapanmasına yol açıyor. 
     Kar kalınlığının, kent merkezinde 10 santimetre, yüksek kesimlerdeyse 30 santimetreye ulaştığı Denizli'de de şehirlerarası yollarda ulaşım güçlükle sağlanıyor. 
     Karayolları yetkilileri, yollarda tuzlama çalışmasının aralıksız sürdürüldüğünü, ancak yine de sürücülerin buzlanmaya karşı dikkatli olmaları ve zincirsiz yola çıkmamalarını istedi. 
     Denizli-Acıpayam karayolunda etkili olan buzlanma nedeniyle Cankurtaran Mevkii'nden itibaren zincirsiz araçların yola devam etmelerine izin verilmediği bildirildi. 
     
</TEXT>
</DOC>
