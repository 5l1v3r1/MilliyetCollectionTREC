<DOC>
<DOCNO> 224110 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/21/ekonomi/eko01.html </URL>
<DATE> 2004/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Sanayi elektriğinde yüzde 4 indirim 
</HEADLINE>
<TEXT>

   Sanayide kullanılan elektrikte yüzde 4 indirime hazırlanılıyor. İndirim kararı Başbakan Erdoğan tarafından önümüzdeki hafta açıklanacak 
      SEÇKİN ÜREY Abant 
   
   Hükümet sanayide kullanılan elektik fiyatında yüzde 4 indirim yapmaya hazırlanıyor. 
   Enerji Bakanı Hilmi Güler'in Abant'ta dün düzenlenen "Enerji Piyasası'nın Serbestleştirilmesi" konulu toplantıda hidroelektrik santrallarındaki üretimi 38 milyar kilovat saatten 49 milyar kilovat saate çıkararak 450 trilyon liralık tasarruf sağladıklarını söyledi. 
   
   Önlemler zammı engelledi 
   Güler, "Bu önlemler alınmasaydı geçmiş dönemlerde alışılagelen yüzde 3-5 gibi otomatiğe bağlanmış zamlara gidecektik" diye konuştu. 
   Güler'in 450 trilyon liralık tasarruf sağlandığını açıklamasının ardından elektrikte indirim müjdesi geldi. Bakanlık yetkilileri, Güler'in konuşmasının ardından gazetecilere, elektrikte önümüzdeki hafta içinde indirim yapılacağı bilgisini verdi. Kaynaklar, sanayi elektriğinde yüzde 4 oranında gerçekleşecek indirimin Başbakan Recep Tayyip Erdoğan tarafından açıklanacağını belirtti. 
   
   'Babayiğitlik yapmadık'    Güler, Abant'taki toplantıda yaptığı konuşmada enerji ürünlerine zam yapmamalarının babayiğitlik olmadığını vurgularken, "Eğer zam yapsaydık enflasyonda bu noktaya gelemezdik" dedi. 
   
   'El koymasak yük artacaktı'    Çeaş ve Kepez'e el konulmasının İmar Bankası'yla bağlantılı olduğunu söyleyen Enerji ve Tabii Kaynaklar Bakanı Hilmi Güler, "Geçmiş dönemlerde olduğu gibi bu konuyu erteleseydik 8 katrilyon liralık yük katlanarak artacaktı" dedi. 
   
   
</TEXT>
</DOC>
