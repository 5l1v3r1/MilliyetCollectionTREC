<DOC>
<DOCNO> 209853 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/20/son/sondun06.html </URL>
<DATE> 2004/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'un rakibi kim olacak .. Kerry bir adım önde... 
</HEADLINE>
<TEXT>

     ABD'de Demokrat Parti'nin, Kasım 2004'te yapılacak ABD başkanlık seçimine aday göstereceği ismi belirleme sürecinin ilk adımı olan Iowa eyaleti ön seçimini, Massachusetts Senatörü John Kerry açık farkla kazandı. 
     Iowa ön seçimi anketlerinde son haftalara kadar, eski Vermont Valisi Howard Dean önde görünüyordu. Seçim haftasına girildiğinde Dean, rakip Cumhuriyetçi Parti'nin başarılı karşı taktiklerinin de etkisiyle, anketlerde hızlı bir düşüşe geçti. 
     Senatör Kerry, oyların yüzde 37'sini alırken, North Carolina Senatörü John Edwards yüzde 33, favori gösterilen Dean ise yüzde 18 oy alabildi. 
     Iowa ön seçimine katılan güçlü 4 adaydan, ABD Temsilciler Meclisi'nin eski azınlık lideri, Missouri Milletvekili Dick Gephardt ise yüzde 11'lik oyla sonuncu oldu. 
     Gephardt, bu bozgunun ardından, Demokrat Parti başkan adaylığı yarışından çekildiğini açıkladı. Diğer Demokrat Partili aday Dennis Kucinich ise yüzde 1 oy alabildi. 
     Howard Dean, ancak üçüncü olabildiği Iowa ön seçimlerinin ardından pes etmeyeceği mesajını verirken, 27 Ocak'ta New Hampshire'da yapılacak ön seçimde kendisinin kazanacağını söyledi. 
     Iowa ön seçimini açık farkla Senatör Kerry'nin kazanmasına karşın, ABD'deki medya kuruluşları, haberi, Dean'in seçimi kaybetmesi açısından sundu. Vietnam Savaşı gazisi Kerry, seçim kampanyasına para sağlamak için evini ipotek ettirmişti. 
     Dean, rakip Cumhuriyetçi Parti mensubu ABD Başkanı George W. Bush'a karşı, Kasım 2004 başkanlık seçimini kazanabilecek güçte bir Demokrat Partili olarak sunuluyordu. 
     Howard Dean de, Iowa ön seçimlerindeki yenilgisini, bu güçlü görüntüsü ve uzun süre önde gitmesine bağladı. Dean, anketlerde birinci göründüğü için, Cumhuriyetçi Parti'nin seçim analistleri bizzat Iowa'ya giderek, Howard Dean'e karşı örgütlü bir savaşa girmişlerdi. 
     Iowa ön seçimini kazanan aday, medyanın ilgisi dolayısıyla güçlü bir konuma geçiyor. Senatör Kerry, New Hampshire ön seçiminde, parti içindeki güçlü rakiplerinden Emekli General Wesley Clark ile karşı karşıya gelecek. 
     Clark, Connecticut Senatörü Joe Lieberman ile birlikte, geç açıklanan adaylıkları dolayısıyla kampanyaya zaman kalmadığı gerekçesiyle Iowa ön seçimine katılmamıştı. Clark ve Lieberman, bunun yerine New Hampshire'da kampanyalarını yoğunlaştırmışlardı. 
     Dean, Irak Savaşı'na karşı tutumu ve Bush yönetiminin politikalarına yönelik, saldırgan denebilecek yaklaşımıyla dikkati çekiyor. 
     Pek çok Demokrat Partili, Dean'i, Bush'u yenebilecek kapasitede görüyor. Iowa ön seçimini kazanan Senatör Kerry ise Bush'un Irak Savaşı kararını kongrede desteklemişti. 
     Yapılan anketlere göre, Kerry ve Senatör Edwards'ın destekçilerinin neredeyse yarısı, bu adayları destekleme kararını geçen hafta içinde verdiler. Kerry ve Edwards'ın başarısını, kararsızların oyları getirdi. 
     Iowa'dan sonra 27 Ocak'ta New Hampshire'da, 3 Şubat'ta ise South Carolina'da ön seçimler yapılacak. Iowa ile birlikte, her bir eyaletten seçilen delegeler, Temmuz ayında Demokrat Parti'nin Boston'da yapacağı ulusal kongresinde, partinin ABD başkan adayını seçmek üzere toplanacak. 
     
     GEPHARDT ÇEKİLDİ 
     Deneyimli politikacı Gephardt ise Iowa'da aldığı sonuçtan sonra yarıştan çekildiğini açıkladı. 
     Gephardt, ''Diğer bütün adayları, sergiledikleri güçlü kampanya dolayısıyla tebrik ediyorum. Bu adaylardan biri, seçimlerde Demokrat Parti'yi sırtlayacak. Partimin adayını, yapabileceğim her şekilde destekleyeceğim'' dedi. 
     
</TEXT>
</DOC>
