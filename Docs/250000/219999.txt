<DOC>
<DOCNO> 219999 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/05/son/sondun27.html </URL>
<DATE> 2004/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Afganistan'da bir Türk mühendis öldürüldü 
</HEADLINE>
<TEXT>

     DIŞ HABERLER SERVİSİ 

Afganistan'ın güneyindeki Kabil - Kandahar yolunun 282. kilometresinde bir Türk mühendisi öldürüldü, bir Türk şirket yöneticisi ile bir Afgan tercüman kaçırıldı. 
     Türkiye'nin Kabil Büyükelçisi Bülent Tulun, yaptığı açıklamada, Kabil -Kandahar yolunun yapımını üstlenen firmalardan biri olan Kolnat adlı Türk şirketinin yol inşaatında çalışan Tolga Erdem 29 adlı inşaat mühendisi ile firma yöneticisi Salih Aksoy'un 50 dün öğle saatlerinde Zabul bölgesindeki inşaat güzergahında görev yaparken kimliği belirsiz kişilerin saldırısına uğradıklarını bildirdi. Silahlı saldırı sonucu Erdem olay yerinde hayatını kaybederken, firmanın Ankara merkezinde görevli Aksoy ve Afgan tercüman kaçırıldı. Büyükelçi Tulun, olayla ilgili Afgan makamlarının soruşturma başlattığını, kaçırılan firma yöneticisi Aksoy'un bulunması için çaba sarfedildiğini belirtti. 
     Zabul Valisi Muhammed Hüseyni, olayın ardında teröristlerin olduğunu söyledi. Zabul, son haftalarda Taliban militanlarının saldırıların artttığı bir bölge. 
     Kabil - Kandahar otoyolu, Taliban rejiminin 2001'de devrilmesinin ardından Afganistan'da gerçekleştirilen en büyük inşaat projesi olarak değerlendiriliyor. Türk mühendis Hasan Önal, 30 Ekim 2003'te Taliban tarafından kaçırılmış, 29 Kasım 2003'te serbest bırakılmıştı. 
     
     ANKARA SESSİZLİĞİNİ KORUYOR 

     Afganistan'da Kabil-Kandahar yolunun yapımını üstlenen firmalardan Kolnat adlı Türk şirketinin Ankara'daki merkezinde, yetkililer sessizliğini koruyor. 
     Öldürülen Türk mühendis Tolga Erdem'in annesi ise oğlunun öldüğünü henüz bilmiyor. 
     Bugünkü saldırıda bir mühendisi öldürülen diğeri ise kaçırılan Kolin Nafter JV Kolnat şirketi, merkezi Ankara'daki Kolin İnşaat Turizm San ve Tic. A.Ş'nin bir yan kuruluşu olarak faaliyet gösteriyor. 
     Horasan Sokak'taki şirkette görevli hiç kimse sorulara yanıt vermezken, toplantı olduğu ya da yetkililerin yerinde olmadığını söylüyor. ASO'ya kayıtlı şirketin yetkilileri ise verilerde Naci, Veysi Akın ve Celal Koloğlu olarak gözüküyor. 
     Şirket, her türlü inşaat taahhüt, imalat ve ticaretin yanı sıra ithalat ve ihracat konularında faaliyet gösteriyor. 
     
     ANNESİ, ÖLDÜĞÜNÜ BİLMİYOR 

     Bu arada öldürülen mühendis Erdem'in Ankara'da oturan ailesi büyük acı yaşıyor. 
     A.A muhabirinin görüştüğü ve adını vermek istemeyen Erdem'in erkek kardeşi, büyük acı yaşadıklarını, annelerinin ölüm olayından haberi olmadığını söylerken, gerekli bilgi için şirket yetkilileriyle temas kurulmasını istedi. 
     
     ERDEM VE AKSOY, İMO ANKARA ŞUBESİ'NE KAYITLI 

     Öte yandan, öldürülen inşaat mühendisi Tolga Erdem ile kaçırılan şirket yöneticisi Salih Aksoy, İnşaat Mühendisleri Odası İMO Ankara Şubesi üyesi. 
     Kayıtlara göre 18 Haziran 1975 doğumlu olan Erdem ile 1 Ocak 1954 doğumlu olan Aksoy, bekar gözüküyor. 
     Türkiye'nin Kabil Büyükelçisi Bülent Tulun, yaptığı açıklamada, Kabil-Kandahar yolunun yapımını üstlenen firmalardan Kolnat adlı Türk şirketinin yol inşaatında çalışan 1975 doğumlu Tolga Erdem adlı inşaat mühendisi ile firma yöneticisi 1954 doğumlu Salih Aksoy'un, bugün öğle saatlerinde inşaat güzergahında görev yaparken kimliği belirsiz kişilerin saldırısına uğradığını açıklamıştı. 
     Silahlı saldırı sonucu Tolga Erdem olay yerinde hayatını kaybederken, firmanın Ankara merkezinde görevli Salih Aksoy ve Afgan tercüman kaçırıldı. 
     
     AFGAN ASKERİ DE ÖLDÜ 

     Afganistan'da mühendis Tolga Erdem'in öldüğü saldırıda bir Afgan askerinin de öldüğü bildirildi. 
     Zabil ili ordu komutanı Naimatullah Han, Zabil'in Şahcoy bölgesinde, Kabil-Kandahar yolundaki saldırıyı Taliban'ın yaptığını, öldürülen Afgan askerinin Türk mühendisleri korumak için otomobilde bulunduğunu söyledi. 
     Zabil Valisi Heyal Muhammed Hüseyini de, yaptığı açıklamada, ''Bu trajik olayın öğleden hemen sonra meydana geldiğini, saldırının arkasında teröristlerin bulunduğunu'' söyledi. 
     
     TALİBAN MI 

     Hüseyini, saldırıdan Taliban üyelerini ya da eski başbakanlardan Gülbeddin Hikmetyar'a bağlı güçleri sorumlu tuttu. 
     Gazne Valisi Haci Hasadullah ise Kabil-Kandahar yolunda meydana gelen saldırıda Taliban üyelerinin pusu kurduklarını söyledi. Hasadullah, ''Bir asker de öldürüldü, bir Türk teknisyeni ile Afgan şoför kaçırıldı'' dedi. 
     Olayın, başkent Kabil'in 250 kilometre güneybatısındaki, Zabil bölgesinin Şahcoy yerleşim biriminin 3 kilometre uzağında meydana geldiğini kaydeden Hasadullah, Türklerin çalışmalarını tamamladıktan sonra silahlı kurama eşliğinde Şahcoy'dan döndüklerini, Taliban üyelerinin yol üzerinde tuzak kurduklarını belirtti. Hasadullah, rehinelerin nereye götürüldüğünü ise bilmediğini kaydetti. 
     Kabil-Kandahar yolunun yapımını üstlenen firmalardan Kolnat adlı Türk şirketinde çalışan Tolga Erdem adlı inşaat mühendisi ile firma yöneticisi Salih Aksoy, inşaat güzergahında saldırıya uğramışlar, Erdem ölürken Aksoy ve Afgan tercüman da kaçırılmıştı. 
     

     
</TEXT>
</DOC>
