<DOC>
<DOCNO> 234233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/23/son/sontur19.html </URL>
<DATE> 2004/04/23/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Amanos Dağları'ndaki operasyonda çok sayıda silah ve döküman ele geçti 
</HEADLINE>
<TEXT>

     Hatay'ın Erzin İlçesi'nde dün düzenlenen operasyonda ölü ele geçirilen 3 teröristle birlikte çok sayıda silah ve örgütsel dokümanın da bulunduğu bildirildi. 
     Hatay Valiliği'nden yapılan açıklamaya göre, son günlerde meydana gelen terör eylemlerini gerçekleştiren PKK Kongra-Gel örgütüne yönelik olarak İl Jandarma Komutanlığı ile Emniyet Müdürlüğü ekiplerince operasyon başlatıldığı belirtildi. 
     Açıklamada, operasyon sırasında Erzin İlçesi kırsal kesiminde dün bir grup terör örgütü mensubu ile karşılaşıldığı, örgüt mensuplarınca açılan ateş sonucu silah çatışmanın çıktığı belirtilerek, şöyle denildi 
     ''Çatışma sonucu 3 terörist silahları ile birlikte ölü ele geçirilmiş olup, operasyona katılan güvenlik kuvvetlerinde herhangi bir zaiyat meydana gelmemiştir. Teröristlerle birlikte 3 kalaşnikof, 12 şarjör, 370 kalaşnikof fişeği, 5 el bombası, bomba ve mayınlama eylemlerinde kullanılan bol miktarda çivi, patlayıcı yapımında kullanılan çeşitli malzemeler, 2 cep telefonu, bir telsiz, bir el radyosu ile çeşitli örgütsel dokümanlar ele geçirilmiştir. 
     Halkımızın huzur ve güvenliğinin sağlanması, bölgemizde faaliyet gösteren teröristlerin ele geçirilmesi amacıyla Nisan 2003 tarihinden bu güne kadar icra edilen operasyonlarda toplam 5 terörist ölü, 8 terörist sağ olarak ele geçirilmiştir. Ayrıca, teröristlere yardım ve yataklık yapan 19 kişi de yakalanmıştır.'' Açıklamada, operasyonların Şubat ayında Erzin ilçesinin Kuyuluk köyü bölgesinde orman muhafaza memurlarının yolunun kesilmesi, Mart ayında aynı ilçede TEDAŞ'a yönelik saldırı sonrası yoğunlaştığı kaydedildi. 
     
</TEXT>
</DOC>
