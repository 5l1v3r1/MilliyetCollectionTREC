<DOC>
<DOCNO> 244634 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/02/spor/axspo02.html </URL>
<DATE> 2004/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan'da büyük korku 
</HEADLINE>
<TEXT>


Galatasaray'da Özhan Canaydın yıldız avına çıkarken, bazı yöneticiler bu adım yanlış buluyor. Sarı-Kırmızılılar, borç nedeniyle az para harcanması gerektiğini savunuyor 

HALİL ÖZER 


'Avrupa'da yokuz' 
100. yılını kutlamaya hazırlanan Galatasaray, yeni sezonu Avrupa Kupaları'na da katılamayacağı için geçiş dönemi olarak değerlendirmenin planlarını yapıyor. Başkan Özhan Canaydın ve Ergun Gürsoy'un, transfer yapma önerisine ısrarla karşı çıkan bazı yöneticilerin, "Eldeki kadroya bir iki genç takviye edersek bu takım ayağa kalkar" görüşünü savunduğu öğrenildi. 

Durum zorlaşır 
FUTBOLCULARA olan 14 milyon dolarlık borcunu halen ödemeyen yönetimin, yeni transferler için ayrı bir borç sayfası açmaya kesinlikle sıcak bakmadığı iddia edildi. Rakamların giderek kontrol dışına çıkması nedeniyle yeni sezonda minimum harcama yapılmasının daha sağlıklı olacağı fikri ağırlık kazanmaya başladı. Yönetimin büyük bölümü Canaydın'ın aksine bu görüşü destekliyor. 

Yıldızlara teklif 
BAŞKAN Özhan Canaydın'ın tüm zorluklara karşın kamuoyu baskısı nedeniyle sürekli yıldız futbolcularla temasta olduğu öğrenildi. Ancak Canaydın'ın da ucuz transfer politikasına sıcak bakmasına karşın bu konuyu gündeme getirmediği iddia edildi. Bu arada yaşanan sıkıntıların taraftarlara anlatılması ve yeni sezonda da destek istenmesi gerektiği savunuldu. 

Tugay'da pürüz var 

Peşinat sorun oldu 
GALATASARAY'IN yuvaya döndürmek için girişimlerde bulunduğu Tugay Kerimoğlu'nun transferi zora girdi. Özhan Canaydın ile görüşen yıldız futbolcunun, ödemelerde ortak bir nokta bulamadığı öğrenildi. Tugay'ın, peşinat istediği, Sarı - Kırmızılılar'ın ise maç başına ödeme planı teklif ettiği bildirildi. Tugay'ın İngiltere'ye dönmeye sıcak baktığı açıklandı. 

Emre'den yeşil ışık 
INTER'DE forma giyen Emre Belözoğlu ise 100. yılda kiralık olarak Galatasaray'a dönebileceğini açıkladı. Milli futbolcu, "Öncelikle kulübümle anlaşmaları gerekiyor. Bu gerçekleşirse seve seve gelirim" dedi. Bu arada Galatasaray, Beşiktaş ile anlaştığı iddia edilen Okan Buruk için dün yeniden girişimde bulundu. Ancak bu transferden de sonuç çıkmadı. Cim-Bom Gallardo konusundaki temaslarını da hızlandırdı. 

Kritik toplantı 
TRANSFERDE seri girişimler yapmasına karşın, henüz net bir anlaşma sağlayamayan Galatasaray Yönetimi, bugün durum değerlendirmesi yapacak. Başkan Özhan Canaydın ve yönetiminin saat 17.00'de Mecidiyeköy'deki Sportif A.Ş. binasında bir araya geleceği ve başta transferler olmak üzere, Ali Sami Yen ile mali konularda kritik kararlar alabileceği açıklandı. 



</TEXT>
</DOC>
