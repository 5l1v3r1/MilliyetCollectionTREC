<DOC>
<DOCNO> 201141 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/10/son/soneko18.html </URL>
<DATE> 2003/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Arap işadamları, fuarların gözdesi oldu... 
</HEADLINE>
<TEXT>

     Avrupa ülkelerinde, 11 Eylül saldırısından sonra yaşanan vize sorununun, fuarlara katılımda ilgiyi Türkiye'ye çevirdiği, son 2 yılda 5 büyük ildeki fuara sadece Suriye'den yaklaşık 2 bin işadamının katıldığı bildirildi. 
     Tüm Fuarcılık Yapım A.Ş TÜYAP Bursa Grup Başkanı Murat Özkaya, AA muhabirine yaptığı açıklamada, Türkiye'de son 3 yılda fuarcılık kültürünün yaygınlaştığını, iş çevrelerinin artık fuara katılımın kendilerine getireceği ekonomik kazanımları gördüğünü belirtti. 
     Özkaya, fuarcılık kültürünün gelişiminin, bu alanda faaliyet gösteren sektörlere de güç verdiğini, fuarların, sadece katılımcı ile ziyaretçinin buluşup ticari bir anlaşma yaptığı ortam değil, bulunduğu yörenin ekonomisine büyük katkı sağlayan bir araç olduğunu bildirdi. 
     Özkaya, 2002 yılının Haziran ayından itibaren Bursa'da 12 fuar açtıklarını, bu fuarlara yurtiçinden 350 bin ziyaretçinin geldiğini, çoğunluğu Arap ülkelerinden olmak üzere bin 300 de yabancı katılımcıyı konuk ettiklerini anlattı. 
     Avrupa ülkelerinde, 11 Eylül 2001 günü yaşanan terör saldırısının ardından ortaya çıkan vize sorununun, Türkiye'deki fuarlara ilgiyi artırdığına işaret eden Özkaya, ''Fuarlarımızın gözdesi Arap işadamları oldu. Sektör bazında düzenlediğimiz fuarlarda çok ciddi iş bağlantıları kuruluyor'' dedi. 
     
     SURİYE İLE YAKINLAŞMA 
     Türkiye'nin Halep Başkonsolosluğu'nun katkılarıyla Bursa fuarına katılan Suriyeli işadamlarına refakat eden konsolosluk temsilcisi Mehmet Ali Kalaycı ise son 2 yılda İstanbul, Gaziantep, Bursa, Adana ve Konya'da düzenlenen fuarlara yaklaşık 2 bin Suriyeli işadamının katıldığını bildirdi. 
     Bursa'daki fuara katılan 40 kişilik Suriye ticaret heyetinde yer alan Ermeni asıllı işadamı Joseph P. Arslanyan da, Türk işadamlarına güvendiklerini, bu nedenle ticarette öncelikli tercihlerinin Türkiye olduğunu söyledi. 
     Arslanyan, Suriye hükümetinin son dönemlerde yatırımcıyı teşvik ettiğini, Türkiye'nin Halep Başkonsolosluğu'nun da bu konuda son derece duyarlı davranması sayesinde Türkiye ile ilişkilerinin geliştiğini anlattı. 
     Türk işadamlarının bilgi ve deneyimlerinden faydalanmak istediklerini vurgulayan Arslanyan, şunları kaydetti 
     ''Türk işadamları, Suriye üzerinden Arap dünyasına açılsınlar, kendileriyle birlikte çağı yakalamaya biz de kararlıyız. Bu nedenle Türkiye'deki tüm fuarlarda geniş katılımla yer alıyoruz. Ticari ilişkilerimizde Türkiye'den kaynaklanan hiçbir sıkıntı yaşamamız bizim önümüzü açıyor.'' Arslanyan, başta Hatay'ın Yayladağı İlçesi olmak üzere sınır kapıları yakınlarında serbest bölgelerin oluşturulmasını arzu ettiklerini, bu gerçekleştiğinde ticari ilişkilerin büyük ivme kazanacağını savundu. 
     
     TÜRK İŞADAMLARINA ÖNERİ 
     Arslanyan, şu anda tekstil ve makine sanayi ağırlıklı Türkiye- Suriye işbirliğinin önümüzdeki yıllarda diğer sektörlerde de görüleceğini belirtti. Türk işadamlarına Suriye'de yatırım çağrısında bulunan Arslanyan, şöyle devam etti 
     ''Türkiye ile Suriyeli işadamları birbirleriyle uyuşuyor. Bizim kültürel yaklaşmamız var, iş anlayışımız aynı. Bu nedenle önümüzdeki yıllarda farklı sektörlerde işbirliği yapabiliriz. Türk işadamları Suriye'de, özellikle tekstil, gıda ve turizm sektöründe yatırım yaparlarsa kazançlı çıkarlar.'' Arslanyan, Türkiye'nin Halep Başkonsolosu Hulusi Kılıç'ın ticaretin gelişmesi konusundaki özel gayretlerinin Türkiye-Suriye yakınlaşmasına güç kattığını, önümüzdeki yıllarda bu işbirliğinin doruğa ulaşacağına inandığını sözlerine ekledi. 
     
</TEXT>
</DOC>
