<DOC>
<DOCNO> 225428 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/25/son/sondun19.html </URL>
<DATE> 2004/03/25/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
AB Komisyonu Liderler Türkiye sorumluluklarını üstlensin... 
</HEADLINE>
<TEXT>

     Avrupa Birliği Komisyonu'nun dış ticaretten sorumlu temsilcisi Pascal Lamy, AB üyesi ülkelerin liderlerinin, Türkiye ile tam üyelik müzakerelerine başlanması konusunda üzerlerine düşen sorumluluğu artık üstlenmeleri gerektiğini söyledi. 
     Lamy, Le Figaro gazetesine verdiği demeçte, AB'nin, 60'lı ve 90'lı yıllarda Türkiye'nin üyelik hakkı olduğuna ilişkin iki kez taahhütte bulunduğunu hatırlattı. 
     Helsinki zirvesinde Türkiye'nin adaylığına ''evet'' diyen AB liderlerini, daha sonra bu tavırlarının arkasında yeteri kadar durmamakla suçlayan Lamy, ''Artık herkesin üzerine düşen sorumluluğu yerine getirmesinin zamanı geldi'' dedi. 
     AB Komisyonu'nun Türkiye ile müzakerelerin başlaması konusunda ekim ayında görüş belirteceğini hatırlatan Lamy, ''Bu zor olacak. Sadece teknik değil, AB'nin geleceği konusunda yapılacak siyasi tartışma da çok önemli'' ifadesini kullandı. 
     
</TEXT>
</DOC>
