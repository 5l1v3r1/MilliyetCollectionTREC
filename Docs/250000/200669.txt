<DOC>
<DOCNO> 200669 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/08/son/sontur13.html </URL>
<DATE> 2003/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
"Kızamık Aşısı Kampanyası" başladı... 
</HEADLINE>
<TEXT>

     Sağlık Bakanı Recep Akdağ, gelecek yıl çocukluk çağına ilişkin bütün aşıları yapmayı ve en yüksek rakamlara ulaşmayı hedeflediklerini söyledi. 
     Sağlık Bakanlığı, Milli Eğitim Bakanlığı ve UNICEF'nin katkılarıyla ''Kızamık Aşısı Kampanyası'' başlattı. 
     Kampanyanın başlaması dolayısıyla, Maltepe İlköğretim Okulu'nda tören düzenlendi. 
     Törende konuşan Akdağ, kampanyanın, bu hastalığa neden olan virüsün toplumdaki dolaşımını azaltmayı amaçladığını belirtti. Kızamıktan aşıyla korunulabileceğini vurgulayan Akdağ, böyle bir hastalıktan çocukların etkilenmelerinin ve hatta yaşamlarını kaybetmelerinin, 21. Yüzyıl'da kabul edilmesinin mümkün olmadığını söyledi. 
     Türkiye'de aşı konusunda ciddi mesafeler kaydedildiğini belirten Akdağ, ''Son birkaç sene içinde aşı konusunda küçük gerilemelerin olduğunu tespit ettik. Sağlık Bakanlığı ve hükümet olarak, 2004 yılı hedefimiz, yalnızca kızamık aşısı için değil bütün çocukluk çağı aşıları için ulaşılabilecek en yüksek hedeflere ulaşmaktır. Bunun için gerekli çalışmaları yaptık'' dedi. 
     
     20 MİLYON ÇOCUK AŞI OLACAK 
     Kızamık aşısı kampanyasıyla 20 milyon çocuğa aşı yapmayı hedeflediklerini anlatan Akdağ, bunun Avrupa'da gerçekleştirilen en yüksek rakamlı aşı kampanyası olduğunu söyledi. Akdağ, ilk aşamada ilköğretim okullarında okuyan çocuklara iki hafta içinde kızamık aşısı yapılacağını, ikinci aşamada da okul öncesi çağdaki çocuklara ulaşacaklarını ifade etti. Akdağ, okul öncesi çağdaki çocuklara diğer aşıların da yapılacağını söyledi. 
     Türkiye'de her yıl 1.5 milyon bebeğin dünyaya geldiğini, bunun da önemli bir rakam olduğunu belirten Akdağ, anne-çocuk sağlığını korumak için el birliği yapılması gerektiğini söyledi. 
     
     ''TERÖRLE MÜCADELEYE BENZER'' 
     Milli Eğitim Bakanı Hüseyin Çelik de, hastalıklara karşı tedbir alınması gerektiğini anlattı. ''Hastalıklarla mücadele etmek, bugünlerde aktüel olduğu için belki benzetmek tuhaf gelebilir ama terörle mücadele etmeye benzer'' diyen Çelik, sözlerini şöyle sürdürdü 
     ''Eğer bir insan terör örgütü kurmuş ve silahı eline almışsa, onlarla mücadele etmenin maliyeti çok daha pahalıdır. Ama mühim olan o terör örgütü biraraya gelmeden ona mani olabilmektir. Elbette eline silah almış, size saldırmak üzere yola çıkan insanları çiçekle karşılamazsınız. Silaha karşı kısa vadede silahla mücadele olur. Ancak uzun vadede bu işi tamamen ortadan kaldırmanın yolu başkadır, daha etkin önlemler alınır. 
     Orman yangını çıktıktan sonra, orman yangınının yarattığı tahribat, ormanı söndürmenin maliyeti her zaman yangına karşı alınması gereken önlemlerin maliyetinden daha fazladır. İşte aşılama faaliyeti, orman yangını çıkmadan önce önlem almaya benzer.'' Türkiye'nin nüfusunun genç olduğuna işaret eden Çelik, sağlıklı nesiller yetiştirmenin, sağlık hizmeti götürmekten geçtiğini söyledi. Çelik, ''Eğitim mi daha önemli, sağlık mı daha önemli şeklinde bir tartışmaya girmiyorum. Ama sağlık konularına duyarlı bir neslin yetişmesinin mutlaka eğitim gerektiğinde sanırım hepimiz birleşiriz'' dedi. 
     Kampanyaya UNICEF'in de destek verdiğini kaydeden Çelik, yine UNICEF'in desteklediği ''Haydi Kızlar Okula'' kampanyasından olumlu sonuçlar alındığını, bu kampanyadan da olumlu sonuç alınacağına inandığını dile getirdi. UNICEF Türkiye Temsilcisi Edmond McLoughney de, 5 yaşın adındaki çocukların ölümüne en fazla yol açan hastalıklardan birinin kızamık olduğunu belirterek, kampanyanın bu hastalığın ortadan kaldırılmasını sağlayacağını kaydetti. Kızamık aşısının ucuz olduğunu ifade eden Mcloughney, aşısı olan bir hastalık nedeniyle çocukların ölmemesi gerektiğini söyledi. 
     Sağlık Bakanlığı Temel Sağlık Hizmetleri Genel Müdürü Mehmet Uğurlu da, kızamığın Türkiye'de yaygın görüldüğünü ve her 3-4 yılda büyük salgınlara yol açtığını anlattı. Kızamığın en çabuk okullarda yayıldığını belirten Uğurlu, kızamık geçiren ortalama her 100 çocuktan 3'ünün yaşamını yitirdiğini kaydetti. 
     
     İLK AŞIYI SAĞLIK BAKANI YAPTI 
     Konuşmaların ardından, Sağlık Bakanı Akdağ ile Milli Eğitim Bakanı Çelik, aşı için hazırlanmış sınıfa geçtiler. 
     Akdağ, burada iki öğrenciye aşı yaparak, kampanyayı başlattı. Akdağ, aşı yaptığı çocuklarla sohbet ederken, Milli Eğitim Bakanı Çelik de iğneyi görmemeleri için çocukların başını çevirdi. Akdağ, aşı yaptığı öğrenciye yönelttiği ''acı hissedip hissetmediği'' sorusuna, ''Aşı rahat geçti. Hiçbir şey hissetmedim'' yanıtını aldı. 
     Çelik, gazetecilerin sorusu üzerine, okula gittiği yıllarda hiçbir zaman aşıdan kaçmadığını belirterek, ''Aşı yapılacağı zaman ilk talip olanlardan biri bendim. Bunu öğretmenlerimden öğrenebilirsiniz'' dedi. 
     Gazetecilerin, ''Ertesi gün tatil olduğu için mi '' sözleri üzerine, Çelik, gülerek, ''Ertesi gün tatil olduğu için değil, daha sonrasını bildiğim için'' yanıtını verdi. 
     
</TEXT>
</DOC>
