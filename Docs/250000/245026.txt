<DOC>
<DOCNO> 245026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/03/son/soneko51.html </URL>
<DATE> 2004/06/03/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
ATO Başkanı Vatandaş, devlete güvenerek aracını hurdaya çıkardı 
</HEADLINE>
<TEXT>

     Ankara Ticaret Odası ATO Başkanı Sinan Aygün, hurda araç indirimi konusunda alınan son kararı eleştirerek, ''Vatandaş devlete güvenerek hurda aracını sattı, inşallah devlet aldığı bu yanlış karardan döner diye düşünüyorum'' dedi. 
     Armada Alışveriş Merkezi fuar alanında düzenlenen ''Auto Show 2. Armada Otomobil ve Otomobil Aksesuarları Fuarı'' açıldı. 
     ATO Başkanı Aygün Fuar'ın açılışında, gazetecilerin yeni otomobil alımlarında uygulanan 4.5 milyar liralık hurda araç indiriminin 2 milyar 250 milyon liraya düşürülmesiyle ilgili sorularını yanıtlarken, söz konusu uygulamanın geçerlilik süresinin ilk başta 31 Aralık 2004 olarak belirlendiğini, ancak daha sonra ani bir kararla indirim miktarının 2 milyar 250 milyon liraya çekildiğini söyledi. 
     Söz konusu uygulama yanlış yapılmışsa başta bunu yapanlardan hesap sorulması gerektiğini belirten ATO Başkanı, ''Yanlış değilse neden vazgeçildi. Bütün yabancı firmalar Türkiye'ye yabancı sermayenin gelmeyeceğini, çünkü güven ortamının olmadığı söylediler. Ben de buna katılıyorum'' dedi. 
     Vatandaşların devlete güvenerek araçlarını hurdaya çıkardığını, banka kredisi aldığını anlatan Aygün, vatandaşların mükteseb hakları için söz konusu uygulamanın en azından 30 Temmuz tarihine kadar devam etmesi gerektiğini kaydetti. 
     Aygün, ''Bir takım yolsuzluklar yapılmışsa, bunları yakalamak devletin görevidir. Kim yolsuzluk yaptıysa bunların kamuoyuna açıklanması lazım'' dedi. 
     
     BAŞBAKAN ERDOĞAN'IN HURDA ARAÇ AÇIKLAMASI 
     Bir gazetecinin, ''Başbakan Recep Tayyip Erdoğan bugün Otomotiv Sanayi Derneği'nin 30. Kuruluş Yıldönümü töreninde yaptığı açıklamada konuyla ilgili verilen kararın usulsüz uygulamaların yanında bir de dış ticaret açığından dolayı verildiğini söyledi. Siz buna katılıyor musunuz '' şeklindeki sorusu üzerine Aygün, şunları söyledi 
     ''Şu anda ithalatımız 60-62 milyar dolar civarında. Araba ithalatının bu oran içindeki payı yüzde 5, yani 3-3.5 milyar dolar. Peki o zaman bütün ithal malları yasaklasınlar dış ticaret açığını kapatmak için. Bu bir çözüm değildir. Çözüm ihracatı ve Türk üretiminin önündeki engelleri kaldırmaktır. İthalatın artmasına arabayla yasak getirecekseniz, bunu baştan yapacaktınız. Hataydı demek ki yaptığınız. Bu şuna benziyor, öğrenciler olmasaydı Milli Eğitim Bakanlığı çok güzel yönetilirdi, eğer ithalat olmasaydı dış ticaret açığı kapanırdı...'' 
     
</TEXT>
</DOC>
