<DOC>
<DOCNO> 227313 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/son/sonspo33.html </URL>
<DATE> 2004/03/31/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Atalay Şenol Güneş'in gönderilmesi şık olmadı... 
</HEADLINE>
<TEXT>

     Gençlik ve Spor Genel Müdürü Mehmet Atalay, Şenol Güneş'ten boşalan A Milli Futbol Takımı teknik direktörlüğü için yerli-yabancı teknik adam ayrımı yapmak istemediğini vurgulayarak, ''Türkiye'ye katkıda bulunacak her insanı bağrımıza basarız'' dedi. 
     Avrupa Şampiyonası hazırlıklarını İstanbul Sarıyer Mersinli Ahmet Tesisleri'nde sürdüren Grekoromen Güreş Milli Takımı kampını ziyaret eden Mehmet Atalay, burada gazetecilerin milli takım teknik direktörlüğüyle ilgili sorularını yanıtladı. 
     Atalay şunları kaydetti 
     ''Bizim yerli hocalarımız gerçekten de çok başarılı oluyorlar. Fatih Terim, Mustafa Denizli, Şenol Güneş, Ersun Yanal, Raşit Çetiner, Ünal Karaman ve diğerleri. Hepsi de birer değer ve yıldız olmaya aday. Türkiye'ye yeni başarılar kazandırabilirler. Bunlar, yabancı teknik adama karşı olduğumuz manasına gelmiyor. Yerli-yabancı ayrımı yapmak istemiyorum. Çünkü dünya artık çok küçük bir köy haline geldi. Başarılı yabancılara da hiçbir zaman hayır demiyoruz. Perreira, Daum, Lucescu'nun başarıları ortada. Türkiye'ye katkıda bulunacak her insanı bağrımıza basarız. Futbol Federasyonu'nun tercihine her zaman saygılıyız.'' 
     
     ''GÜNEŞ'İN GÖNDERİLİŞİ ŞIK OLMADI'' 
     Atalay, görev süresinin bitmesine birkaç ay kala Şenol Güneş'in gönderilmesini şık bulmadığını kaydetti. 
     Atalay, şöyle konuştu 
     ''Bence uygun olmadı, şık da kaçmadı. Başarılı olmuş insanları, başarılı olmasa dahi böyle bir sonla göndermek ne Türkiye'ye, ne de bu kişilere yakıştı, şık kaçmadı. İnsanların birbirlerini onore etmesi lazım. Buna inanıyorum. Şenol Güneş, Türkiye'yi dünya üçüncüsü yaptı ve çok da başarılıydı. Federasyon başkanlığı seçiminde göreve devam edilmesi halinde veya yeni gelecek federasyon başkanı, yeni bir hocayla anlaşabilirdi. Şenol hocayla devam etmeyebilirlerdi. Bunlar normal. Ama şu anda gönderilmesi bence uygun olmadı.'' 
     
</TEXT>
</DOC>
