<DOC>
<DOCNO> 222075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/13/son/sontur10.html </URL>
<DATE> 2004/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal'daki saldırı... Gözaltına alınanların sayısı 15'e yükseldi.. 
</HEADLINE>
<TEXT>

     Hür ve Kabul Edilmiş Masonlar Büyük Locası Derneği'nin Kartal Yakacık Şubesi'ndeki bombalı saldırı olayına ilişkin soruşturma çerçevesinde gözaltına alınanların sayısı 15'e yükseldi. 
     Alınan bilgiye göre, İstanbul Emniyet Müdürlüğü'nce, soruşturma kapsamında 6 kişi daha gözaltına alındı. 
     Bu kişilerden 2'sinin yurtdışında silahlı eğitim gördüğü ve Afganistan'da bir süre kaldığı belirtildi. 
     Olay yerinden elde edilen silahlardan birinin, geçen yıl Şişli'de diş hekimi Yasef Yahya'nın öldürülmesi olayında kullanıldığının anlaşıldığını hatırlatan polis yetkilileri, bu olayı ölen eylemci Nihat Doğruel ya da yaralanan eylemci Engin Vural'ın gerçekleştirip gerçekleştirmediğinin ise henüz tespit edilemediğini bildirdiler. 
     Öte yandan, daha önceden gözaltına alınan 9 kişi ile yeni gözaltına alınan 6 kişinin sorguları için İstanbul DGM'den süre alındığı öğrenildi. 
     
</TEXT>
</DOC>
