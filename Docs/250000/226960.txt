<DOC>
<DOCNO> 226960 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/30/son/sonspo32.html </URL>
<DATE> 2004/03/30/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Bulak Milli takım teknik direktörlüğünü düşünüyorum henüz teklif almadım 
</HEADLINE>
<TEXT>

     Denizlispor Teknik Direktörü Giray Bulak, milli takım teknik direktörlüğünü düşündüğünü, ancak henüz teklif almadığını söyledi. Bulak ve Denizlispor kalecisi Süleyman, Özel Servergazi İlköğretim Okulu'nda öğrencilerin sorularını cevaplandırdı. Bulak, iyi bir futbolcu olmak için erken yaşlarda düzenli yaşamaya alışmak gerektiğini, ''disiplin, kontrollü yaşam ve özel hayata dikkat edilmesinin'' ön koşul olduğunu belirtti. 
     Bulak, ''Profesyonel futbolcularla aranızdaki tek fark, onların sporcu olabilmesi için gereken titizliği, sizin yaşlarınızda göstermiş olmalarıdır. Sizler de iyi birer futbolcu olabilirsiniz. Ancak, dengeli ve düzenli beslenmeniz gerekir'' dedi. 
     
     MİLLİ TAKIM ANTRENÖRLÜĞÜ 
     Bir öğrencinin sorusu üzerine, milli takım teknik direktörlüğünü düşündüğünü, ancak henüz kendisine teklif gelmediğini ifade eden Bulak, şöyle konuştu 
     ''Her antrenörün gönlünde bu yatar. Ancak bir teklif almadım. Alırsam değerlendiririm. Türkiye'de bu konuda yetenekli arkadaşlarımız var. Bu işi rahatlıkla yaparlar. Yabancı bir antrenörün olmasını istemem.'' Bu arada yoğun ilgiyle karşılaşan kaleci Süleyman, öğrencilere imza dağıttı. 
     
</TEXT>
</DOC>
