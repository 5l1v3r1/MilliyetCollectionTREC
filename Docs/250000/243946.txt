<DOC>
<DOCNO> 243946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/30/son/sondun16.html </URL>
<DATE> 2004/05/30/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
İran'ın dini lideri Hamaney, Kerrubi'yi danışmanlığa getirdi... 
</HEADLINE>
<TEXT>

     İran'ın dini lideri Ayetullah Ali Hamaney, 20 Şubat meclis seçiminde milletvekili seçilemeyen eski Meclis Başkanı Mehdi Kerrubi'yi danışmanlığına getirdi. 
     İran resmi haber ajansı İRNA'nın haberine göre, Hamaney, Kerrubi'yi ayrıca, meclis ve muhafazakar Anayasayı Koruyucular Konseyi AKK arasındaki uyuşmazlıkların son çözüm yeri Düzenin Yararını Teşhis Heyeti DYTH üyesi olarak atadı. 
     Hamaney, Kerrubi'yi görevi süresince gösterdiği büyük çabalar, ülkenin önemli konularındaki işbirliği ve danışmanlığı nedeniyle takdir ederek, İran rejiminin Kerrubi'nin hizmetlerinden yararlanacağını umduğunu belirtti. 
     İran'da, AKK'nın 20 Şubat'ta yapılan meclis seçimine reformcuların büyük çoğunluğunun girmesini engellemesi, muhafazakarların meclisin denetimini ele geçirmesine yol açmış, Kerrubi, adaylığı onaylanmasına rağmen meclise girememişti. 
     
</TEXT>
</DOC>
