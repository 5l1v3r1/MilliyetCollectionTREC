<DOC>
<DOCNO> 238385 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/08/son/sonsiy09.html </URL>
<DATE> 2004/05/08/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Gül "Anayasa değişikliklerinde gizli kapaklı hiçbirşey sözkonusu değil" 
</HEADLINE>
<TEXT>

     Dışişleri Bakanı ve Başbakan Vekili Abdullah Gül, son günlerde Anayasa değişiklikleri konusundaki tartışmalara ilişkin, ''Gizli kapaklı hiçbir şey söz konusu değildir. Tartışmalara herkesin katılımından tabii birşey olamaz'' dedi. 
     Gül, Kayseri Erciyesspor-Türk Telekomspor maçını izlemek için geldiği Kayseri'de, gazetecilere yaptığı açıklamada, dün TBMM'den çıkan reform paketlerinin Türkiye'yi, dünyanın modern ve gelişmiş demokrasilerine daha çok yaklaştırdığını belirtti. 
     Reform paketlerinin birbiri ardına TBMM'den çıkması ile hem hükümet, hem TBMM olarak hem de Türkiye olarak onur duyduklarını ifade eden Gül, şöyle konuştu 
     ''Türkiye'de çok önemli işler olmaya devam ediyor. Reform paketlerinin TBMM'den çıkmasıyla birlikte yapılan değişikliklerle TBMM'nin denetimi, kamunun, devlet yapısının her tarafına yansımış oldu. Bir diğer düzenleme ile Türkiye'de ara dönemlerde ve ne yazık ki sıkıntılı dönemlerde mecburiyetten gerçekleşen Devlet Güvenlik Mahkemeleri sona erdi. Yine 1934'den sonra ilk defa kadın ve erkek eşitliği ve kadın haklarıyla ilgili çok büyük adımlar atıldı. Almanya'da, Fransa'da veya Avrupa'nın en gelişmiş ülkelerinin yasalarında kadın ve erkek eşitliği ile ilgili ne varsa bunlar kendi Anayasamızda da gerçekleşmiş oldu. Bunun dışında fiilen uygulanmayan, kanunlarla ve protokollerle kaldırılmış olan ölüm cezasının kaldırılmış olması da Anayasamıza girmiş oldu.'' Reform paketleriyle yapılan değişikliklerin Türkiye'ye ve Türk halkına çok büyük itibar kazandıracağını belirten Gül, ''Türkiye, uluslararası hukuku kendi parçası haline getirdi. Şimdiye kadar Birleşmiş Milletler, Avrupa Konseyi nezdinde imzaladığı, onayladığı birçok protokolleri hukukunun bir parçası haline getirmiş oldu. Bunlar Türkiye'de son yılarda atılan en büyük demokratikleşme adımları ve atılımı olmuştur. Bunun dünyada yankıları olacaktır. Türkiye'yi gelişmiş, demokratik ülkelerle aynı safa getirmekten büyük bir onur duyuyoruz'' dedi. 
     Anayasa değişiklikleri konusundaki tartışmalara da değinen Gül, şöyle devam etti 
     ''Türkiye demokratik bir ülke. Herşey şeffaf ve demokrasi içinde oluyor, yapılıyor. Gizli kapaklı hiçbir şey söz konusu değildir. Tartışma süreci devam edecektir. Şüphesiz ki herkesin katılımı, herkesin fikrini söylemesinden daha tabii birşey olamaz. Ama demokratik ülkelerde süreçler nasıl işliyorsa, bizde de öyle işleyecektir.'' Bakan Gül, daha sonra İkinci Lig A Kategorisi'nde Birinci Süper Lig mücadelesi veren Kayseri Erciyesspor'un, Hürriyet Mahallesi'ndeki kulüp tesislerine gitti. 
     Futbolcularla ve Teknik Direktör Hüseyin Hamamcı ile bir süre sohbet eden Gül, bugün oynayacakları Türk Telekomspor maçında başarılar diledi. 
     Melikgazi Belediye Başkanı ve Kayseri Erciyesspor Kulüp Başkanı Memduh Büyükkılıç da Bakan Gül ile TBMM Başkanvekili Sadık Yakut'a kulübün renklerini taşıyan kırmızı-beyaz kravat hediye etti. 
     
</TEXT>
</DOC>
