<DOC>
<DOCNO> 213504 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/06/son/sondun27.html </URL>
<DATE> 2004/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Gerhard Schröder, parti başkanlığından ayrılıyor... 
</HEADLINE>
<TEXT>

     Almanya Başbakanı Gerhard Schröder, Sosyal Demokrat Parti SPD genel başkanlığından ayrılacağını açıkladı. 
     Schröder, düzenlediği basın toplantısında, Mart ayında SPD başkanlığından ayrılacağını belirtti. 
     Schröder, parti içinde ekonomik reform programına tepkiler ve düşen halk desteği yüzünden parti başkanlığından ayrılacağını söyledi. 
     Schröder, genel başkanlığı, partinin grup başkanı Franz Müntefering'e devredeceğini bildirdi. 
     Schröder, nisan 1999'da, parti başkanlığını Oscar Lafontaine'den aldı ve başbakanlık yapıyor. 
     
     SCHRÖDER ''BAŞBAKANLIK GÖREVİM ÜZERİNDE YOĞUNLAŞMAK İSTİYORUM'' 

     Başbakan Gerhard Schröder, başbakanlık görevi üzerinde yoğunlaşmak istediğini söyledi. 
     Schröder, başkent Berlin'de düzenlediği basın toplantısında, yarın parti başkanlık divanıyla yapacağı toplantıda Mart ayı sonunda düzenlenmesini isteyeceği özel parti kurultayında, SPD federal meclis grup başkanı Franz Müntefering'i parti başkanlığına aday göstereceğini belirtti. 
     Müntefering ile görevlerin paylaşımını kararlaştırdığını ifade eden Schröder, ''Genel başkanlık görevimden istemeyerek ayrılıyorum, ancak bu ülkedeki reform süreci için gerekli. Reform sürecini başbakan olarak izlemek istiyorum'' dedi. 
     SPD Genel Sekreteri Olaf Scholz'un da görevinden ayrılacağını kaydeden Schröder, ''Bu kararı kendisi verdi. Kararına saygı duyuyorum. Aldığı karar karakter gücünün bir işareti'' diye konuştu. 
     Müntefering ise geçen yıl başlattıkları reform sürecinde ilerlemeler kaydettiklerini, ancak daha yapılacak çok iş olduğunu, bu reform sürecine kendi katkısını sağlamak istediğini söyledi. 
     Uygulamada zorluklarla karşılaşılsa da iyi bir gelecek için şimdiden harekete geçilmesi gerektiğini belirten Müntefering, ''Ülkemizdeki standartların yüksek kalması için mücadelemizi sürdürmemiz lazım. SPD'nin genel başkanlığını üstlenmeyi kısa süre öncesine kadar düşünmüyordum. Ancak elimden gelen her türlü çabayı harcayacağım. Meclisteki görevimi de sürdüreceğim'' dedi. 
     
</TEXT>
</DOC>
