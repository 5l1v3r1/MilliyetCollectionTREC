<DOC>
<DOCNO> 214035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/09/son/sondun24.html </URL>
<DATE> 2004/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Polonya'dan Türkiye'ye AB için tam destek... 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Türkiye'nin AB'ye tam üyeliği konusunda yaptığı çalışmalarda Polonya'nın desteğini gördüğünü belirterek, ''Polonya'nın desteğini yanımızda gördük. Bir kez daha bunu ifade etmek istiyorum'' dedi. 
     Polonya'ya resmi ziyarette bulunan Gül, heyetler arası görüşmelerden sonra Dışişleri Bakanı Wlodzimierz Cimoszewicz ile ortak basın toplantısı düzenledi. 
     Türkiye-Polonya ilişkilerinin son yıllarda çok iyi seviyeye ulaştığını belirten Gül, ''Önümüzdeki aylarda Sayın Cumhurbaşkanımız ve Sayın Meclis Başkanımızın ziyaretleri olacaktır. Bütün bunlar aramızda ilişkileri çok daha geliştirecektir'' diye konuştu. 
     Cimoszewicz ile ekonomik ilişkilerin geliştirilmesi, yatırımların karşılıklı olarak artırılması ve turistik ziyaretlerin geliştirilmesini kararlaştırdıklarını belirten Gül, Polonya'nın AB'ye tam üyeliğinden de büyük memnuniyet duyduğunu söyledi. 
     Gül, bir soru üzerine, Polonya'ya NATO içinde bugüne kadar hep destek verdiklerini anımsattı ve ''Bundan sonra da destek vermeye devam edeceğiz'' dedi. 
     
     KIBRIS VE IRAK 
     Kıbrıs sorununa çözüm bulunabilmesi için Türk heyetlerinin New York'a iyi niyetle gittiklerini anlatan Gül, ''Referandum sonucu ne olur sizce '' sorusu üzerine, ''Umarım 1 Mayıs'dan önce bir sonuca varacaklardır. Eğer referandum yapılacaksa nasıl bir sonuç çıkacağına halk karar verecektir. Bu konuda bir şey söyleyemem'' dedi. 
     Gül, Türkiye'nin NATO çerçevesinde Irak'a asker gönderip göndermeyeceğini soran Polonyalı gazeteciye ise ''Türkiye Irak'ın istikrarına çok önem veren ülkelerden biridir, çünkü Irak'ın istikrarı bizim çıkarımızadır. İstikrara yönelik tüm girişimleri destekliyoruz. NATO şemsiyesi altında yapılacak tüm çabalara da tabii ki Türkiye katılır'' yanıtını verdi. 
     
     CIMOSZEWICZ'İN AÇIKLAMASI 
     Polonya Dışişleri Bakanı Wlodzimierz Cimoszewicz de, açıklamasında, ''Türkiye'nin AB üyeliğine tam destek verdiklerini'' söyledi. 
     Bir soru üzerine, Polonya'nın Türkiye'nin tam üyeliğine karşı olduğu yolundaki iddiaların doğru olmadığını belirten Cimoszewicz, ''Türkiye'nin AB perspekitifine her türlü desteği vereceğiz. Son aylarda olduğu gibi, eğer Polonya ciddi bir şey söylüyorsa bunu devam ettirecektir. AB'nin genişlemesinin devam ettirilmesi sadece bizim değil, üye tüm ülkeler için yararlıdır ve Türkiye bu çerçevede önemli bir ortaktır. Türkiye, Müslüman dünyasını temsil eden demokratik bir ülkedir. 1 Mayıs'tan sonra da bu görüşümüz değişmeyecektir'' diye konuştu. 
     Cimoszewicz, ''Türkiye'nin AB'ye tam üye olma isteğini tamamen desteklediklerini burada bir kez daha söylemek istediğini'' belirtti ve Türkiye'nin Kopenhag kriterlerini yerine getirmek için çok önemli hamleler yaptığını söyledi. 
     NATO zirvesinin İstanbul'da yapılmasının da çok önemli olduğunu belirten Cimoszewicz, 26 müttefiğin NATO'nun geleceği üzerinde durmaları gerektiğini ve NATO'nun Irak sorununa dahil edilmesini istediklerini kaydetti. 
     Polonya'yı 11 yıldan beri ilk kez bir Türk dışişleri bakanının ziyaret etmesinden büyük memnuniyet duyduğunu anlatan Cimoszewicz, önümüzde aylarda yapılacak üst düzey ziyaretlerle ikili ve ekonomik ilişkilerin daha da geliştirileceğini belirtti. 
     Gül, ortak basın toplantısından sonra Cimoszewicz'in onuruna verdiği öğlen yemeğine katıldı. Gül daha sonra Parlamento Başkanı Yardımcısı Tomasz Nalecz tarafından kabul edilecek. 
     
</TEXT>
</DOC>
