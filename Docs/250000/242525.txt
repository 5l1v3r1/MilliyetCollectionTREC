<DOC>
<DOCNO> 242525 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/25/guncel/gun02.html </URL>
<DATE> 2004/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Taşra profesör fakiri 
</HEADLINE>
<TEXT>


Üniversiteler arasında öğretim üyesi dağılımında büyük dengesizlik yaşanıyor. Taşrada binlerce öğrenciye birkaç profesör düşüyor 

Sibel Kahraman 

Milletvekillerinin bölgelerine üniversite kurulması için verdikleri önerilerin sayısı artarken, mevcut üniversiteler profesör fakiri çıktı. Özellikle son açılan taşra üniversitelerinde profesör sayısı 9'a kadar iniyor. 
YÖK'ün 2002- 2003 öğretim yılı rakamlarına göre, Kars'ta bulunan Kafkas Üniversitesi'ndeki toplam 6 bin 698 öğrenciye karşılık 9 profesör görev yapıyor. 
Toplam öğrenci sayısı 23 bin 332 olan Kütahya Dumlupınar Üniversitesi'nde 16 profesör var. Üniversitenin 3 bin 982 öğrencili Fen Edebiyat Fakültesi'nde 6, 2 bin 423 öğrencili mühendislik fakültesinde 4 profesör bulunuyor. 
Balıkesir Üniversitesi'nde 16 bin 780 öğrenciye karşılık 26 profesör görev yapıyor. Üniversitenin 827 öğrencili İktisadi İdari Bilimler Fakültesi'nde ise 1 profesör var. 
Kahramanmaraş Sütçü İmam Üniversitesi'nde de 11 bin 210 öğrenci öğrenim görüyor. Üniversitedeki profesör sayısı ise 23. Fen - Edebiyat Fakültesi'nde 3, Orman Fakültesi'nde 1, Tıp 
Fakültesi'nde ise 1 profesör bulunuyor. Afyon Kocatepe Üniversitesi'nin profesör sayısı 19. Üniversitenin öğrenci sayısı ise 19 bin 938. Üniversitenin teknik eğitim fakültesinde 1, Fen Edebiyat Fakültesi'nde 3 profesör görev yapıyor. Bolu Abant İzzet Baysal Üniversitesi'nin toplam öğrenci sayısı 16 bin iken profesör sayısı 49. 
36 bin 685 öğrencisi bulunan Atatürk Üniversitesi'ndeki profesör sayısı ise yalnızca 193. 

20 bine 20 profesör 
Milli Eğitim Bakanı Hüseyin Çelik, üniversitelerimizde öğretim üyesi dağılımı açısından çok büyük bir dengesizlik bulunduğunu ifade ederek, "Niğde Üniversitesi'nin 20 bine yakın öğrencisi, buna karşın 20 profesörü var. Ancak İstanbul ve Cerrahpaşa tıp fakültelerinde 661 profesör bulunuyor. Bunlar bizim problemlerimiz" dedi. 


</TEXT>
</DOC>
