<DOC>
<DOCNO> 242053 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/23/guncel/axgun02.html </URL>
<DATE> 2004/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
'AİHM'ye gitmem' 
</HEADLINE>
<TEXT>


İşadamı Malki cinayetinde azmettirmekten ceza alan Evcil, "Hüküm giyersem, cezaevinde yatarım. Devletimi AİHM'de zor durumda bırakmam" dedi 

FUAT KARS Bursa DHA 

İşadamı Nesim Malki cinayetinde azmettirmekten ömür boyu hapis cezasına çarptırılan ve Yargıtay'ın cezasını onaması halinde yaklaşık 3 yıl daha cezaevinde yatması gereken Erol Evcil, "Vicdanen rahatım" dedi. Bursa'daki bir arkadaşının evinde DHA muhabiriyle konuşan, ancak fotoğraf ve görüntü alınmasını istemeyen Evcil, kendisine hak etmediği kadar ağır bir ceza verildiğini iddia etti. 

'Karara saygılıyım' 
Evcil, sözlerini şöyle sürdürdü "Ben ilkönce ilahi adalete inanıyorum. Bu adalet bir gün tecelli edecektir. Vicdanen rahatım. Hem de çok rahatım. Yerel mahkemenin aldığı kararı saygıyla karşılıyorum. Yargıtay'dan çıkacak karara da şimdiden saygı duyuyorum. 
Hüküm giyersem, cezaevine girer yatarım. Ama, davayı Avrupa İnsan Hakları Mahkemesi'ne taşımam. Çünkü, ülkesini seven bir insan olarak, devletimi bu mahkemelerde zor durumda bırakmam." 
Gündemde kalmaktan rahatsız olduğunu da vurgulayan Evcil, Yargıtay'ın kararını açıklamasına kadar işlerinin başında olacağını söyledi. 


</TEXT>
</DOC>
