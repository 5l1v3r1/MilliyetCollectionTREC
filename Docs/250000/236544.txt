<DOC>
<DOCNO> 236544 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/01/son/sontur29.html </URL>
<DATE> 2004/05/01/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
İstanbul Büyükşehir Belediyesi'nden "dolandırıcı" uyarısı .. 
</HEADLINE>
<TEXT>

     İstanbul Büyükşehir Belediyesi, vatandaşları, Başkan Kadir Topbaş ve Başkan Vekili İdris Güllüce'nin isimlerini kullanarak para toplayan dolandırıcılara karşı uyardı. 
     Büyükşehir Belediyesi'nden yapılan yazılı açıklamada, Topbaş ve Güllüce'nin isimleri ile belediyenin kurumsal kimliğini kullanarak vatandaşların iyi niyetlerini suiistimal eden bir dolandırıcılık çetesi olduğunun belirlendiği kaydedildi. 
     Açıklamada, şöyle denildi 
     ''Bu kişilerin, bastırdıkları sahte davetiyelerde sayın Topbaş ve Güllüce'nin isimlerini kullanarak, sünnet töreni ve yemek organizasyonu düzenlemek için yardım maksadıyla halktan para topladıkları tespit edildi. 
     Büyükşehir Belediyesi'nin şu anda düzenlediği herhangi bir sünnet şöleni ya da yemek organizasyonu bulunmamaktadır. İstanbullular'ın, iyi niyetlerini suiistimal eden bu tür kişilere itibar etmemeleri ve bu konuda tereddüde düşen vatandaşlarımızın Büyükşehir Belediyesi'nin 0212 449 47 25 ve 26 numaralı Beyaz Masa birimine başvurmaları kamuoyunun bilgisine önemle sunulur.'' 
     
</TEXT>
</DOC>
