<DOC>
<DOCNO> 241487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/20/son/sontur13.html </URL>
<DATE> 2004/05/20/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
MEB, öğretmenlerin atamalarını yaptı... Sonuçlar internette... 
</HEADLINE>
<TEXT>

     Milli Eğitim Bakanlığı MEB , 21 bin 440 öğretmenin iller arası atamasını yaptı. 
     Milli Eğitim Bakanı Hüseyin Çelik, öğretmenliğe kariyer sistemi getiren yasa taslağını bugün TBMM'ye sevk edeceklerini bildirdi. 
     Öğretmenlerin iller arası yer değiştirme atamalarını gerçekleştirmek amacıyla, MEB Başöğretmen Salonu'ndan tören düzenlendi. 
     Törende konuşan Çelik, öğretmenlere yönelik çalışmalarını anlattı. Uzun süredir öğretmenlik mesleğine ''aday öğretmenlik'', ''uzman öğretmenlik'', ''başöğretmenlik'' gibi kariyer sistemi getirilmesine ilişkin yasa çalışması yürütüldüğüne işaret eden Çelik, bu konudaki imza işlemlerinin Bakanlar Kurulu'nda tamamlandığını söyledi. Çelik, öğretmenliğe kariyer sistemi getiren yasa taslağını bugün TBMM'ye sevk edeceklerini bildirdi. 
     Çelik ayrıca, az gelişmiş yörelerde kaliteli öğretmen istihdamına yönelik çalışmalarının da sürdüğünü kaydetti. Özellikle geri kalmış yörelerde öğretmenlik yapmayı maddi açıdan cazip hale getirmeyi amaçladıklarını belirten Çelik, çalışmada ilçe bazındaki gelişmişlik düzeyini baz aldıklarını anlattı. Çelik, ''Sadece doğu illerinde değil Balıkesir, Antalya, Çankırı, Kastamonu gibi illerin geri kalmış ilçeleri de bu kapsama dahil edildi'' dedi. 
     Türkiye'de 2 milyon 400 bin kamu çalışanının yüzde 40'a yakınının MEB'e bağlı olduğunu belirten Çelik, bunun, personelle ilgili iş ve işlemlerin ne kadar önem taşıdığını ortaya çıkardığını ifade etti. 
     Atamalarla ilgili işlemlerin artık elektronik ortamda yürütüldüğünü belirten Çelik, bunun aslında uzun süre önce yapılması gerektiğini kaydederek, ''Demek ki istediğiniz zaman, azim ve kararlılıkla üzerine gittiğiniz zaman olmaması için hiçbir sebep yok'' diye konuştu. 
     Atamalara ilişkin düzenlemelere değinen Çelik, öğretmenlerin eş durumu özrüne bağlı yer değiştirme işlemlerinin önceden ilan edilecek bir takvim çerçevesinde yarıyıl ve yaz tatillerinde gerçekleştirileceğini anlattı. 
     İlk kez bu yıl öğretmen nakillerinin öğretim yılı tamamlanmadan gerçekleştirildiğini, bunun da öğretmenlere kolaylık sağlayacağını bildiren Çelik, şunları kaydetti 
     ''Öğretmenler, bundan önceki yıllarda olduğu gibi yaz tatillerinde nakillerinin olup olmadığı konusunu takip etmeyecekler, eski görev yerlerine tekrar dönerek ikinci üçüncü bir masraf yapmayacaklar, tatillerini rahatça geçireceklerdir. Postayla kararname gönderme dönemi de kapanmıştır. Nakilleri yapılan öğretmenlerimizin kararnameleri, direkt olarak milli eğitim müdürlüklerimize bilgisayar ortamında çıkarılarak, öğretmenlerimize tebliğ edilecektir. Sadece bu dönem için, bu uygulamalarla iş ve zaman tasarrufu hariç trilyonlarca lira tasarruf sağlanacaktır.'' Atamaların elektronik ortamda gerçekleştirilmesi nedeniyle hiçbir müdahalede bulunulmayacağını kaydeden Çelik, illere ayrılan kontenjan ölçüsünde puan üstünlüğü esasına göre atama yapılacağını anlattı. 
     MEB Personel Genel Müdürü Remzi Kaya da, atamalara ilişkin bilgi verdi. 
     Kaya'nın verdiği bilgiye göre, 10 bin 800 öğretmen zorunlu yer değiştirmeye tabi tutuldu. Zorunlu değiştirmeye tabi 6 bin 277 öğretmen, belgeyle mazeret beyan ettiği için kuraya alınmadı. 25 bin 144 öğretmen ise isteğe bağlı yer değiştirme talebinde bulundu. Böylece, bilgisayar kurasına 35 bin 924 öğretmenin katılması planlandı. 
     Remzi Kaya, atama sonuçlarının e-mail adresi bildiren 10 bin 840 öğretmene e-mail aracılığıyla gönderileceğini söyledi. 
     Kaya'nın konuşmasının ardından Bakan Çelik, bilgisayarın tuşuna basarak atamaları başlattı. Kura sonucunda, 35 bin 924 öğretmenden 21 bin 440'ının ataması yapıldı. Bu öğretmenlerden 19 bin 648'i tercih ettikleri 5 ilden birine atandı. Diğerlerini ise zorunlu atamaya tabi olduğu halde MEB'e başvurmayan öğretmenler oluşturdu. 
     Atama sonuçları, http personel.meb.gov.tr internet adresinden öğrenilebilecek. 
     
</TEXT>
</DOC>
