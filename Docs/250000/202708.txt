<DOC>
<DOCNO> 202708 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/17/son/sondun36.html </URL>
<DATE> 2003/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollanda'da Avrupa Parlamentosu'na Türk aday... 
</HEADLINE>
<TEXT>

     Hollanda'da koalisyon ortaklarından Hıristiyan Demokrat Parti, gelecek Haziran'da yapılacak Avrupa Parlamentosu seçimleri için hazırladığı taslak listede, Ogün Osman Elmacı'yı 11. sıradan aday gösterdi. 
     Parti seçim komisyonu tarafından belirlenen geçici listedeki adayların yerleri, partinin 14 Şubat'ta yapılacak kongresinde kesinlik kazanacak. 
     Hıristiyan Demokrat Parti'nin halen AP'de 9 milletvekili bulunuyor. 
     Isparta'nın Yalvaç ilçesinden 1969'da Hollanda'ya işçi olarak gelen bir ailenin oğlu olan Elmacı, 1972'de Gorinchem kentinde doğdu. Elmacı, yüksek öğrenimini endüstri mühendisi olarak Rotterdam'da tamamladı. 
     Osman Elmacı, ülkenin en büyük sendikal kuruluşu Hollanda Sendikalar Federasyonu'na bağlı ''FNV Bondgenoten'' adlı sendikada yönetici olarak çalışıyor ve halen aynı partiden Gorinchem Belediyesi'nde meclis üyesi olarak görev yapıyor. 
     10 Haziran'da yapılacak AP seçimleri için, daha önce de Sosyal Demokrat İşçi Partisi, Emine Bozkurt'u 8. sıradan aday göstermişti. 
     
</TEXT>
</DOC>
