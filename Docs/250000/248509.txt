<DOC>
<DOCNO> 248509 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/16/son/sontur26.html </URL>
<DATE> 2004/06/16/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Bitlis'teki YİBO'lardan yalnızca 1 tanesi depreme dayanıklı... 
</HEADLINE>
<TEXT>

     Bingöl depreminin ardından Milli Eğitim Bakanlığı'nca ''depreme dayanıklılık'' bakımından incelenen Bitlis ve ilçelerindeki 13 Yatılı İlköğretim Bölge Okulu'ndan YİBO sadece birinin ''sağlam'' raporu aldığı bildirildi. 
     Bitlis Valisi M. Asım Hacımustafaoğlu, AA muhabirine yaptığı açıklamada, Bitlis ve ilçelerindeki 13 YİBO'nun incelendiğini, bunlardan sadece birinin sağlamlık ölçülerine uyduğunun belirlendiğini söyledi. Hacımustafaoğlu, bu okulların güçlendirilmesi için 22 trilyon liraya ihtiyaç olduğunu bildirdi. 
     Mevcut YİBO'ların onarılması ve güçlendirilmesinin yapımına eş değer bir bütçe gerektirdiğini kaydeden Hacımustafaoğlu, ''Özel İdare bütçesiyle bu okulları güçlendirmemiz mümkün değil. Çünkü, milli eğitime ayırdığımız bütçenin tamamı 3.5 trilyona yakın bir parayla sınırlı. Mevcut YİBO'ları onarmak için ise sadece ilk etapta 22 trilyon lira acil para gerekiyor'' dedi. 
     Müteahhitlerin okulları yeniden yaptırmalarının mevzuata göre mümkün olmadığını ifade eden Hacımustafaoğlu, şöyle konuştu 
     ''Müteahhitlerin bu paranın üstesinden gelmeleri mümkün değil. Dava açıp davayı kazansak bile bu işi bizim yaptırmamız gerekecek. Yeni ihale kanununa göre, müteahhitler, yaptıkları binayı sigortalıyor. Olası bir sorunda, ücretleri sigorta şirketi karşılıyor. Ancak bu uygulama, Bitlis'te yaşama geçirilmediği için sigorta şirketinin bu maliyeti karşılaması da söz konusu olmuyor.'' 
     
     MÜTEAHHİT PEKER ''OKULUN SAĞLAM ÇIKMASI BENİ SEVİNDİRDİ'' 
     13 YİBO arasında ''depreme dayanıklı'' raporu alan Bölükyazı Edip Safter Gaydalı Yatılı Bölge İlköğretim Okulu'nun müteahhidi Hüsamettin Peker, bu durumun kendisini sevindirdiğini söyledi. 
     Diğer YİBO'ların depreme dayanıksız çıkmasının çok üzücü olduğunu belirten Peker, şunları kaydetti 
     ''Bu tarihe kadar bine yakın bina yaptım. Her zaman yaptığım işin arkasında oldum. Bir binanın dış görünüşü pek önem arz etmiyor. Önemli olan, binanın sisteminin ve iskeletinin sağlam olması. Bu nedenle, müteahhitlerin mutlaka doğa afetlerini düşünmeleri gerekiyor. Müteahhit, yanlış ve eksik malzeme kullanıldığı zaman, depremlerde ölecek insanların katili olur.'' Hüsamettin Peker, binayı yapan müteahhidin iyi niyetli olmasının şart olduğunu belirtti. 
     
</TEXT>
</DOC>
