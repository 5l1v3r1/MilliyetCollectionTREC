<DOC>
<DOCNO> 214041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/09/son/sondun30.html </URL>
<DATE> 2004/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Rio Karnavalı öncesi 10 milyon prezervatif dağıtılıyor... 
</HEADLINE>
<TEXT>

     Brezilya, Rio karnavalı öncesinde cinsel yolla bulaşan hastalıklara karşı önlem olarak 10 milyon bedava prezervatifin dağıtımına bugün başladı. 
     Brezilya Sağlık Bakanı Humberto Costa, orta sınıf ve yoksul 18 ila 39 yaş arasındaki Brezilyalıları hedefleyen kampanyada ilk prezervatifi verirken, ''Karnavallar birçok ilişkinin olduğu, insanların çok az şey giydiği, bunun yoğun seks ilişkilerine yol açtığı dönemlerdir'' dedi. 
     Ülkede yürütülen oldukça başarılı AIDS'le mücadele programına, ''herkesi rastgele cinsel ilişkiye teşvik ettiği''ni ileri sürerek karşı çıkan Brezilya Katolik Kilisesi, bu yıl karnavalda ''hiçbir şey bir prezervatiften geçemez'' adlı kampanya çerçevesinde bedava prezervatif dağıtılmasına da kızdı. 
     Sağlık Bakanı Costa ise ''Biz bütün dinlerin tutumuna saygılıyız, biz halkın sağlığını düşünüyoruz'' dedi. 
     
</TEXT>
</DOC>
