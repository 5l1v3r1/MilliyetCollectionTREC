<DOC>
<DOCNO> 209690 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/19/son/sonspo19.html </URL>
<DATE> 2004/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe İstanbul hazırlıkları... Rebrov grip oldu 
</HEADLINE>
<TEXT>

     Birinci Süper Futbol Ligi'ndeki tekrar maçında Çaykur Rizespor'u farklı skorla yenen Fenerbahçe, ara vermeden hafta sonunda İstanbulspor ile yapacağı maçın hazırlıklarına başladı. 
     Samandıra Tesisleri'nde, antrenör Roland Koch yönetiminde gerçekleştirilen antrenmanda, dünkü maçta 90 dakika oynayan futbolcular kültür fizik çalışması ve koşunun ardından tesislere girdi. Öteki oyuncular ise tesislerin yanındaki ormanlık alanda koştuktan sonra yarı sahada çift kale maç yaptı. 
     Antrenmana, gripal enfeksiyon geçiren Rebrov'un yanı sıra tedavisi süren Kemal katılmadı. 
     Maçlardan sonraki ilk antrenmana çıkmayan teknik direktör Christoph Daum, çalışma öncesi futbolcularla tesislerde yaklaşık bir saatlik toplantı yaptı. 
     Bu arada, dünkü maçta 2 gol atan yeni transfer Brezilyalı Nobre, antrenman sonunda basın mensuplarına fotoğraf için poz verdi. 
     
     ANTRENMANLAR GÜNDÜZ YAPILACAK 
     Fenerbahçe, hafta sonundaki İstanbulspor maçını gündüz oynayacak olması nedeniyle bu haftaki tüm antrenmanlarını maç saatinde yapacak. 
     Fenerbahçeli futbolcular, yarını izinli geçirdikten sonra çarşamba, perşembe ve cuma günleri saat 14.00'te yapacakları çalışmalarla bu maça hazırlanacak. 
     Öte yandan, çarşamba günü yapılacak antrenmanın ardından futbolcular ve teknik heyetin, Fenerbahçe Burnu'ndaki sosyal tesislerin açılışına katılacağı bildirildi. 
     
</TEXT>
</DOC>
