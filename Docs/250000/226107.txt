<DOC>
<DOCNO> 226107 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/27/son/sondun39.html </URL>
<DATE> 2004/03/27/ </DATE>
<TIME> 23.10 </TIME>
<AUTHOR>  </AUTHOR>
<HEADLINE>
UAEA denetçileri İran'da... 
</HEADLINE>
<TEXT>

     BM'ye bağlı Uluslararası Atom Enerjisi Ajansı UAEA denetçileri, İran'a geldi. 
     UAEA kaynaklarına göre, bugün İran'a gelen BM denetçileri çalışmalarına başlarken, Tahran yönetimi de yakıt olarak ya da nükleer bombada kullanılması için uranyumun zenginleştirilmesinde kilit adım olan uranyum dönüşümünün yapıldığı tesisi İsfahan'da faaliyete geçirdiğini açıkladı. 
     BM denetçilerinin İran ziyaretleri sırasında başkent Tahran'ın 400 kilometre güneyindeki İsfahan'da bu ay içinde faaliyete geçen uranyum dönüşümü tesisini ve başkentin 320 kilometre güneyindeki Natanz kentinde bulunan uranyum zenginleştirme tesisini incelemesi bekleniyor. 
     BM denetçileri ve İranlı yetkililerin görüşmelerde, İran'ın UAEA'ya bildirmediği gelişmiş P-2 santrifüjlerin bulunması gibi bazı konuları açığa kavuşturması da planlanıyor. 
     İran yönetimi, geçen yıl, uluslararası baskıların artması üzerine, Nükleer Silahların Yayılmasını Önleme Anlaşması'nın NPT ek protokolünü imzalamış ve uranyum zenginleştirme çalışmalarını askıya almıştı. 
     ABD İran'ın uranyumla ilgili bütün faaliyetlerini durdurmasını isterken, uranyum zenginleştirme çalışmasını gönüllü olarak askıya aldığını ve bunu ajansla güven inşa etmek için yaptığını belirten Tahran yönetimi, uluslararası yasaların izin vermesi nedeniyle uranyum zenginleştirme programından vazgeçmeyeceğini belirtiyor. 
     UAEA Yönetim Kurulu, 13 Mart'ta aldığı kararda, İran'ın nükleer tesislerini kapsamlı denetimlere açmayı kabul etmesinden memnun olduğunu belirtirken, BM denetçilerinin yaptıkları denetimlerde ortaya çıkarılan P-2 santrifüjleri konusunda ajansa bilgi verilmemesinden ve İran'ın açıklamadığı şüpheli faaliyetlerde bulunmasından duyduğu rahatsızlığı dile getirmişti. 
     İran yönetimi, UAEA Yönetim Kurulu'nun kararını protesto için BM denetçilerinin 12 Mart'ta yapmayı planladıkları ziyareti iptal etmiş, daha sonra denetçilerin 27 Mart'ta gelmesine izin vermişti. 
     
</TEXT>
</DOC>
