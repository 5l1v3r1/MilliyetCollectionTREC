<DOC>
<DOCNO> 216425 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/20/yazar/altan.html </URL>
<DATE> 2004/02/20/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Kah kah kah, kih kih kih... 
</HEADLINE>
<TEXT>

   
   Kahkaha oranı çok düşük bir ülkenin çocukları olsak da, hiç enseyi karartmayın. Hiç enseyi karartmayın, Kıbrıs'la yatıp, Kıbrıs'la kalkmaktan usanmış olsanız ve bir eski zaman nüktesiyle, su isterken 
   - Lütfen Kıbrıs'sız olsun, demek ihtiyacını duysanız da... 
   
   Neden enseyi karartmayın 
   Çünkü, koşullanmalar dışı bir kamerayla bakıldığında onca asık ve ciddi surata rağmen, alabildiğine matrak bir ülkede yaşıyoruz. 
   İstanbul'dan Ankara'ya giden Fatih treninin lokomotifi bozuluyor ve trendeki 300 yolcu, ısı da kesildiğinden titremeye başlıyor. 
   Bir yardım lokomotifi gönderiliyor Fatih trenine ama o da bozuluyor. 
   
   Ankara Garı'nda trendeki yakınlarını karşılamaya gelenler, titreye titreye ve bağıra çağıra 4 saat bekliyorlar garda... 
   Şimdi böylesi bir çapaçulluğun, resmi dildeki plağını döndürelim 
   - Bunlar münferit olaylar. Dünyanın her yerinde olan şeyler. İran'da da tren patlamadı mı 
   Fatih treninde, küçük çocuk ağlamaları arasında cep radyosunu açan bir yolcunun duyduğu siyasal açıklamalar ise şöyle 
   - Kıbrıs'ta Rumlara gol attık ama, gol attık demeyelim... 
   
   İstanbul'da, İzmir'de eğlence lokallerinde ölümlü yangınlar ve daha başka tatsız yangınlar... 
   - Bunlar münferit olaylar. Dünyanın her yerinde oluyor. Moskova'da da bir eğlence merkezinin cam damı çökmedi, yüzlerce insan ölmedi mi 
   Sonra peş peşe siyasal yorumlar, öngörüler Kıbrıs konusunda... 
   
   Enseyi gerçekten karartmayın ve koşullanma dışı bir açıdan izleyin olup bitenleri... Matrakolojik bir lunaparka girmiş gibi olacaksınız... 
   TV'lerde siyasal bilimcilerin, eski diplomatların katıldığı açık oturumları kaçırmayın... 
   Göreceksiniz ki hiçbiri, ne Yunanistan'daki partilerle, Güney Kıbrıs'taki partilerin programlarından söz edecek ne de bütçe yasalarında Adalet bakanlıklarına yüzde kaç pay ayrılmış olduğundan... Hele hele deniz ticaretinden sağlanan ortak girdilerin toplamı, kesinlikle vurgulanmayacak... 
   
   Neden acaba 
   Acaba siyasal bilimcilerle, eski diplomatların pozörlükle maskelenmiş cehaletlerinden ötürü mü yoksa "Türk'e Türk propagandası yapma" geleneğiyle kul yığınlarını uyutmayı sürdürme alışkanlığından ötürü mü 
   Koşullanma dışı bir açıdan bakıldığında matrakolojik bir lunaparkta, yüzünü gözünü boyamış cambazların eşazlar üzerinde yürümeye çalışırken, müşterilere yapay çiçekler atmasına benzer bir manzara... 
   
   Bu yıl acaba yine Kuzey Kıbrıs'a Ankara'dan 300 - 400 milyon dolar gönderildi mi, gönderilecek mi, gönderilmeyecek mi 
   Göreceksiniz ki, bu soru es geçilecek, pas geçilecek, tıs geçilecek... 
   Şimdiye dek 30 yıldır gönderilen milyarlarca doların nerelerde kullanıldığı da nasıl hiç kurcalanmamışsa... 
   
   Neden acaba "Türklerin yaşam düzeyi"yle, 3000 mahkeme binası eksiğine hiç değinilmeden tartışılıyor ki, "milli çıkar" sorunları 
   Tarihimizde hangi militer 
   - En büyük düşman yoksulluktur, dedi. 
   Neden demedi acaba 
   
   Evet evet, bu tür soruları soranlar, "Türk düşmanları"dır en büyük yurtseverler de "milli çıkarlar"ı en çok düşünenler de Hazine'den geçinmelilerin üst takımıdır... 
   Hep birlikte alkışlayalım bu kutsal saptamayı arkadaşlar... 
   Şak şak şak... 
   Vaktiyle Faruk Nafiz de, döneminin demagoglarını azıcık fiskelemek için, Çamdeviren imzasıyla şöyle bir mısra yazmıştı 
   "Yaşasın... Kim yaşasın Ömrü olan... Şak şak şak." 
   
   Hamasi naralanmalarla göz boyama dönemlerinin denizleri bitiyor... 
   1 Mayıs'tan sonra AB ülkelerinin kentleri, bir avuç Kıbrıs Türk'ünün de kenti olacak... 
   Resmi törenlerdeki kırmızı halılar, bitpazarında satışa çıkacak... 
   
   Genç kuşaklar önümüzdeki 20 - 30 yılda, bitpazarında satışa çıkmış, daha bir yığın resmi saltanat artığı görecekler... 
   Hiç enseyi karartmayın ortaçağ uzantısı oligarşik bir yapıyı, sallamada 21. yüzyılın depremi... 
   
   Kar yağınca köy yolları da kapanmayacak, elektrikler de kesilmeyecek, yapılar da kendiliğinden çökmeyecek, lokomotifler de bozulmayacak... 
   Ve kargalar gülecek "milli çıkar" kakofonisinin zurnacılarıyla, davulcularına... 
   Demagogluğa soyunmadıysanız, kargalardan daha önce de başlayabilirsiniz gülmeye kah kah kah, kih kih kih... 
   
      
   
</TEXT>
</DOC>
