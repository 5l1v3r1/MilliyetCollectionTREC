<DOC>
<DOCNO> 207733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/10/son/sonspo03.html </URL>
<DATE> 2004/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Ronaldo Abromovich ile mi görüştü ... Real çok kızgın... 
</HEADLINE>
<TEXT>

     Dünyaca ünlü futbolcu Ronaldo'nun, kimseye haber vermeden İngiltere'ye gittiği için kulübü Real Madrid tarafından cezalandırılacağı bildirildi. 
     İspanya'nın Real Madrid kulübünde oynayan Ronaldo'nun, kimseye bir şey söylemeden 6 Ocak Salı günü İngiltere'ye gidip gelmesi tartışmalara yol açtı. Sözleşmesi gereği Madrid dışına çıkması halinde kulübüne haber vermesi gereken Ronaldo'nun ceza alacağı belirtilirken, neden böyle bir şeye gerek duyduğununsa bilinmediği kaydedildi. 
     Brezilyalı futbolcu, İngiltere'ye gitme sebebini sponsoru olduğu bir firmanın fotoğraf çekimleri olarak açıklamasına karşın, İspanyol basınında Ronaldo'nun Chelsea Kulübü Başkanı Abramoviç ile görüştüğü iddia edildi. 
     Söz konusu iddiaları reddeden yıldız futbolcu, Real Madrid dışında hiçbir kulüpte oynamak istemediğini vurguladı. 
     
</TEXT>
</DOC>
