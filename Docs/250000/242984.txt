<DOC>
<DOCNO> 242984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/26/son/sonsiy16.html </URL>
<DATE> 2004/05/26/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Çelik 1999'da alınan keyfi karardan dolayı mesleki eğitim kan kaybetti 
</HEADLINE>
<TEXT>

     Milli Eğitim Bakanı Hüseyin Çelik, katsayı uygulamasının başladığı 1999 yılından bu yana mesleki ve teknik eğitimin kan kaybettiğini söyleyerek, ''Buradaki çocuklarımız üvey evlat muamelesi gördükleri hissine kapılmaktadırlar. Bunu onlara yapmaya hakkımız yok'' dedi. 
     Çelik, Atatürk Kültür Merkezi'nde mesleki ve teknik lise öğrencilerinin el becerilerinin sergilendiği fuarın açılışına katıldı. 
     Bakan Çelik, açılışta yaptığı konuşmada, Cumhuriyet'in kuruluşundan bu yana büyük gelişme sağlandığını, ancak bunun yeterli olmadığını kaydetti. 
     Türkiye'de mesleki eğitime, gelişmiş ülkelerin aksine gereken önemin verilmediğini belirten Çelik, gelişmiş ülkelerde mesleki eğitim oranı yüzde 65 iken Türkiye'de bu oranın yüzde 30'da kaldığını anlattı. 
     Hükümet olarak mesleki teknik eğitimi daha cazip hale getirmek için çabaladıklarını kaydeden Çelik, iş dünyasının ihtiyacı olan nitelikli eleman yetiştirilmesi gerektiğini söyledi. ''Bizim problemimiz diplomalı insan yetiştirmek değil'' diyen Çelik, nitelikli meslek eğitimi almış eleman yetiştirilmesi halinde işsizliğin de önleneceğini belirtti. 
     
     ''KALİTE DÜŞTÜ'' 
     ÖSS'de meslek lisesi öğrencilerine uygulanan katsayı konusuna da değinen Çelik, şu görüşleri savundu 
     ''Üzülerek ifade edeyim ki 1999 yılından bu yana keyfi olarak alınmış bir karardan dolayı Türkiye'de mesleki ve teknik eğitim kan kaybetmektedir, adeta can çekişmektedir. 1999'dan bu yana her geçen yıl mesleki ve teknik eğitimdeki öğrenci kalitesinde bir düşüş yaşanmaktadır. Buradaki çocuklarımız üvey evlat muamelesi gördükleri hissine kapılmaktadırlar. Bunu onlara yapmaya hakkımız yok. Bu yanlışlığın mutlaka düzeltilmesi gerekiyor. Hükümetimizin, Bakanlığımızın çabası bu yöndedir.'' Fuarda öğrencilerin el becerilerinin yer aldığı ürünlerin sergilendiğini kaydeden Çelik, ''Cumhuriyetimizin 81. yılında, Cumhuriyet çocuklarının mesleki ve teknik eğitim kapsamı içinde neler yaptıklarını, el becerileriyle beyin gücünü birleştirerek neler ürettiklerini göreceğiz. Bu fuar aynı zamanda bağ bozumundan sonraki malların sergilendiği pazar gibi algılanmalıdır. Neler yapılmış neler, yapılabilir bir öz eleştiri yapmalıyız'' diye konuştu. 
     Çelik, daha sonra fuarın açılışını yaparak, öğrencilerin ürettiği ürünlerin yer aldığı standları gezdi. Çelik ve fuarı ziyarete gelenler, Konya Adil Karaağaç Teknik Lisesi öğrencilerinin yaptığı semazen robotları ilgiyle izledi. 
     Fuar, 1 Haziran'a kadar açık kalacak. 
     
</TEXT>
</DOC>
