<DOC>
<DOCNO> 220908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/09/yazar/guclu.html </URL>
<DATE> 2004/03/09/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Üniversiteler artık burs veremeyecek 
</HEADLINE>
<TEXT>

   
   AKP hükümeti ile üniversitelerin yıldızı, galiba hiç barışmayacak. Birbirlerinin o kadar uzağındalar ki ortak noktada buluşmaları adeta olanaksız. Bu durumu haklı kılan o kadar çok örnek var ki aksini iddia eden yalan söyler. 
   Üniversiteleri çileden çıkartan son örnek, perşembe günü ansızın çıkartılan bir yasa ile artık öğrencilerine burs vermelerinin yasaklanması. İşin daha da garibi, üniversitelere ve diğer tüm kamu kurumlarına burs verme yasağı getiren yasanın, belediyeleri bu kapsamın dışında tutması .. 
   Öğrencilere yönelik bursların tek elde toplanmasının yararları olabilir. Nitekim söz konusu yasanın gerekçeli kararında da neden böyle bir uygulamaya gidildiği ayrıntıları ile yazılmış. Ama yine de böyle bir yasa hazırlanırken üniversiteler ile konuşulmalıydı. AKP hükümeti, üniversitelere yönelik diğer konularda olduğu gibi bu konuda da bir dayatma içerisinde. Ben yaptım oldu mantığı güdüyor... 
   Üniversiteler, yasanın siz öğrencilere verdiğiniz bursları, Yurt - Kur'a gönderin, onlar sizin yerinize burs versin yaptırımını da samimi bulmuyorlar. Anlaşılan o ki olan yine öğrenciye olacak... 
   Yeni yasa, belki değişik kurumlardan birden fazla burs alan uyanıkların önünü kesebilir. Ama iyi öğrencilerin vakıf üniversitelerine yönelmelerini de teşvik etmiş olur. ODTÜ, Boğaziçi, İTÜ, Hacettepe, İstanbul, Anadolu gibi iddialı üniversitelerin çoğu, barınma ve yemek olanaklarının yanı sıra öğrencilerine ciddi anlamda burs olanakları da sunuyorlardı. Oysa şimdi öğrencilerine hiçbir şekilde burs, kredi ve nakdi yardımda bulunamayacaklar. 
   Söz konusu yasa çıkmadan önce tartışma açılsaydı, bu konuda bizim de söyleyecek çok sözümüz olurdu. Çünkü bu konuyu ısrarla gündeme getirenlerden birisi de bendim. Ama sanki iş işten geçti gibi. 
   Üniversiteler, bu konuda Cumhurbaşkanı Sezer'e de kırgınlar. Doğuracağı sonuçları hiç irdelemeden, hemen imzalamasını şaşkınlıkla karşıladıklarını söylüyorlar. 
   
   Ek kaynak yaratılmalıydı 
   Yükseköğrenim öğrencilerine burs ve kredi verilmesine yönelik yasa, bir anlamda kadük çıkmış. Zaten kıt olan kaynakların tek elden yönetimi öngörülmüş. Oysa yasada asıl yer alması gereken bölüm, ek kaynakların nasıl yaratılacağı olmalıydı. 
   Bugün için üniversite öğrencilerine verilen burs 90 milyon lira. Büyük kentlerde bu parayla bir öğrencinin ay sonunu getirmesi mümkün değil. Bu yüzden mutlaka bir yerlerden, örneğin at yarışlarından, sigaradan, milli piyangodan kesintiler yapılarak Yurt- Kur'a aktarılmalıydı. 
   Ayrıca öğrencinin öğrenim gördüğü kent ve okuduğu bölüme göre ek katsayılar uygulanmalıydı. İstanbul'da öğrenim gören bir öğrenci ile Siirt'teki bir öğrencinin masrafları bir olamaz. Tıpkı tıp ya da mühendislikte okuyan ile fen edebiyat fakültelerinde okuyanlar gibi... 
   Ayrıca, kampüste yurtta kalan bir öğrenci ile kent içinde kirada oturup iki, üç otobüsle okula giden öğrencilere, aynı oranda burs verilmeye devam edilmesi de soruna ciddi anlamda yaklaşılmadığının bir göstergesidir. 
   Özetin özeti Burs, yurt ve yemek konusu, üniversite gençliğinin önemli sorunlarının en başında geliyor. Her üç konuda da rahatsızlık had safhada. Hükümet konuya, üniversiteleri de rencide etmeden çok daha geniş bir perspektiften bakmalıydı. 
   
      
   
   
</TEXT>
</DOC>
