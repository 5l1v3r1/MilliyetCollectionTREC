<DOC>
<DOCNO> 240127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/14/son/sonyas04.html </URL>
<DATE> 2004/05/14/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Lise öğrencileri sorunlarını içlerine atıyor... 
</HEADLINE>
<TEXT>

     Sivas'ta lise öğrencileri arasında yapılan araştırmada, öğrencilerin yüzde 41.7'sinin psikolojik olarak kendilerini çıkmazda hissettikleri zaman, içlerine kapandıkları tespit edildi. 
     Sivas İl Sağlık Müdürlüğü'ne bağlı iletişim merkezi, kentte 25 lise ve dengi okulda, öğrenim gören 1600 öğrenci üzerinde, ''Ergen sağlığında durum tespiti'' konulu bir araştırma yaptı. 
     Araştırmada, öğrencilere yöneltilen psikolojik olarak kendinizi çıkmazda hissettiğinizde, en çok ne yaparsınız şeklindeki soruya öğrencilerin yüzde 41.7'si içime kapanırım şeklinde cevap verdi. 
     Öğrencilerden yüzde 35.9'u arkadaşlarıma anlatırım , yüzde 12'si aileme anlatırım şeklinde cevap verirken, yüzde 2.4'ü ise psikologa gitmeyi tercih edeceğini kaydetti. 
     Araştırmada, yüzde 40.1'inin çoğu zaman , yüzde 41.5'inin bazen çabuk kızıp, tepki gösterdiği tespit edilirken, öğrencilerin yüzde 20.5'i çoğu zaman , yüzde 62.1'i ise bazen kaygılı ve üzüntülü olduğunu söyledi. 
     
     HAYATIN ANLAMI 
     Öğrencilerden yüzde 12.1'i çoğu zaman , yüzde 47.1 bazen kendisini mutsuz bulduğunu belirtirken, yüzde 20.8'i çoğu zaman , yüzde 41.6'sı ise bazen topluluk içinde sıkıntı duyduğunu ve kendi başına kalmayı yeğlediğini ifade etti. 
     Araştırmadan çıkan bir diğer sonuca göre ise, öğrencilerin önemli oranı çoğu zaman hayatı yaşamaya değer bulmuyor. 
     Hayatın yaşanmaya değmez olduğunu düşünüyor musunuz sorusunu öğrencilerin yüzde 20.9'u çoğu zaman şeklinde yanıtlarken, yüzde 35.8'i ise bazen diye cevapladı. 
     Öğrencilerin yüzde 17.8'inin çoğu zaman , yüzde 39.7'sinin ise bazen uykusuzluk çektiğinin tespit edildiği araştırmada, ankete katılanların yüzde 19.2'sinin çoğu zaman , yüzde 46.7'sinin ise bazen zihnini ve dikkatini toplamakta zorluk çektiği saptandı. 
     
     CİNSELLİK 
     Araştırmada, öğrencilerin yüzde 13.2'sinin çoğu zaman , yüzde 39.7'sinin bazen cinsellik ve cinsel konulardan sürekli kaçtığı, nedenli, nedensiz korkulara kapıldığı, bu tür konular hakkında konuşmaktan veya düşünmekten utandığı, hatta nefret ettiği anlar olduğu saptandı. 
     Deneklerden yüzde 15.4'ü çoğu zaman , yüzde 27.4'ü bazen mastürbasyon yaptığını belirtirken, bu öğrencilerden yüzde 18.1'inin ise genellikle mastürbasyon sonrası kendini suçlu ve günahkar hissettiğini kaydetti. 
     Araştırmada, öğrencilere yöneltilen sizce cinsel eğitim ne zaman başlamalıdır sorusuna öğrencilerin yüzde 49.5'i ortaokul şeklinde cevap verirken, yüzde 21.6'sı lise, yüzde 12.5'i ilkokul, yüzde 4.4'ü de üniversite döneminde başlaması gerektiğini söyledi. 
     Öğrencilerden yüzde 8.3'ü ise cinsel eğitimin gereksiz olduğunu savundu. 
     
     ''SORUNLARA ACİL ÇÖZÜM ÜRETMELİYİZ'' 
     Araştırmayı değerlendiren Sivas Sağlık Müdürlüğü İletişim Merkezi Sorumlusu Ahmet Mahir Türk, bu anket sonucu Sivas'ta yaşayan ergenlerin karşılaşmış oldukları ve yaşadıkları problemlere acil çözümler üretilmesi gerektiğinin gözlendiğini kaydetti. 
     Bu doğrultuda iletişim merkezi olarak, ana çocuk sağlığı aile planlaması genel müdürlüğü ve Sivas Valiliği'nin desteğiyle 17-24 Mayıs arasında 10-19 yaşlarındaki ergenlerin, ergenlik sorunlarıyla başedebilme yöntemleri ve danışmanlık hizmetine başvurmalarını sağlamak, geleceğin anne ve babaları olacak gençlerin kendi çocuklarına bu konuda danışman olabilmelerini öğretebilmek amacıyla ''Gençlik Çağı Hızlandırılmış Medya Etkinlikleri'' adı altında kampanya düzenlemeye karar verdiklerini söyledi. 
     
</TEXT>
</DOC>
