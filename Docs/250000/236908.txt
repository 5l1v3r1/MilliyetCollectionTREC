<DOC>
<DOCNO> 236908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/03/son/sonsiy03.html </URL>
<DATE> 2004/05/03/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Ağar'dan başbaşa görüşme rekoru... 
</HEADLINE>
<TEXT>

     DYP Genel Başkanı Mehmet Ağar, 28 Mart belediye seçim sonuçlarını değerlendirme sürecinde "görüşme" rekoru kırdı. 
     Ağar, seçimin üzerinden geçen bir aylık süre içinde genel merkeze kapandı. Bu zaman diliminde yaklaşık 300 "teke tek" görüşme gerçekleştiren Ağar, bu yola görüştüğü partililerin istek, öneri ve şikayetlerini "Kendisine daha rahat bir ortamda" aktarabilmesi için başvurdu. 
     Ağar, bu şekilde seçim sonuçlarını sorgulama ve genel seçim öncesinde DYP'nin geleceğe ilişkin izleyeceği politika ve söylemlere ilişkin "yol haritası" çıkarmayı amaçladı. 
     Bu çerçevede 81 il başkanı, 80 ilin belediye başkan adayı, 70 Merkez Karar Kurulu, 40 Genel İdare Kurulu üyesi ile seçimde ipi göğüsleyen bazı belediye başkanları ile ayrı ayrı görüşen Ağar, son olarak konuyu bu hafta içinde seçimden sonra ilk kez toplayacağı Genel İdare Kurulu gündemine taşıyacak. 
     
</TEXT>
</DOC>
