<DOC>
<DOCNO> 208839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/15/son/sonspo01.html </URL>
<DATE> 2004/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Efes, Asvel'i deplasmanda devirdi 
</HEADLINE>
<TEXT>

     Basketbolda Erkekler Avrupa Ligi C Grubu'nda yer alan Efes Pilsen, gruptaki 9. maçında deplasmanda Fransa'nın Adecco Asvel takımını 73-67 yendi. 
     Fransa'nın Lyon kentinde oynanan karşılaşmanın ilk dakikalarında savunmasını oturtamayan Efes Pilsen, Giffa'nın sayılarına engel olamazken, Kaya ile pota altında bulduğu sayılarla 7. dakikayı 18-15 önde geçti. 
     Periyodun son dakikasında Langton'un arka arkaya attığı 2 tane 3'lük sayıyla farkı açan lacivert-beyazlılar, 1. periyodu 27-19 önde tamamladı. 
     2. periyotta Gulyas ve Toure ile sayılar bulan Adecco Asvel, 14. dakikada farkı 3 sayıya indirdi 30-33 
     Ancak bu dakikadan sonra hücumda daha etkili olan Efes Pilsen, Granger ve Prkacin'in sayılarıyla 16-7'lik bir seri yakaladı ve ilk yarıyı da, 12 sayılık bir farkla 49-37 önde tamamladı. 
     Bu arada, ilk yarının son dakikasında ayağı burkulan Kaya, maça devam edemedi. 
     İkinci yarıya Kaya'dan yoksun başlayan Efes Pilsen savunmada ve hücumda zorlandı. Evsahibi ekip, Owens ve Mrazek'in basketleriyle 25. dakikada farkı 4 sayıya indirdi 47-51 Periyodun son dakikalarında Fransız ekibi hücumlardan boş dönünce, Efes Pilsen Nikoliç ve Ermal'ın sayılarıyla 3. periyodu da 59-50 önde tamamladı. 
     Son periyotta Mrazek ve Frıgout'un sayılarına Granger ile cevap veren lacivert-beyazlılar, 35. dakikayı 64-55 önde tamamladı. Kaya'nın sakatlığından sonra Prkacin de son 3 dakikada 5 faulle oyun dışı kalırken, Efes Pilsen Ender'in kritik 3 sayılık basketiyle son 1.5 dakikaya 67-51'lik skorla önde girdi. 
     Tam saha pres yapan Adecco Asvel, Mrazek'in 3 sayılık basketleriyle bitime 39 saniye kala farkı yeniden 4 sayıya indirirken 65-69 son saniyelerde taktik faulleri sayıya çeviren Efes Pilsen karşılaşmadan 73-67 galip ayrıldı. 
     
</TEXT>
</DOC>
