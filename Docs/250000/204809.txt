<DOC>
<DOCNO> 204809 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/27/son/sontur04.html </URL>
<DATE> 2003/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Mehmet Akif Ersoy, 67. ölüm yıldönümünde anılıyor... 
</HEADLINE>
<TEXT>

     İstiklal Marşı Şairi Mehmet Akif Ersoy, ölümünün 67. yıldönümü dolayısıyla Hacettepe Üniversitesi Kampusu içindeki Mehmet Akif Ersoy Evi'nde Tacettin Dergahı anıldı. 
     Mehmet Akif Ersoy Fikir ve Sanat Vakfı tarafından düzenlenen anma törenine Kültür ve Turizm Bakanlığı Müsteşarı Mustafa İsen, Milli Eğitim Bakanlığı Müsteşarı Nejat Binici ile davetliler katıldı. 
     İstiklal Marşı'nın söylenmesi ile başlayan anma töreninde, Kuranıkerim okundu. 
     Mehmet Akif Ersoy Fikir ve Sanat Vakfı Genel Sekreteri Kazım Avcı konuşmasında, Ersoy'un milli kahraman olduğunu söyledi. Ersoy'un ölüm yıldönümlerinde yıllardır Tacettin Dergahı'nda az sayıda kişinin katılımıyla anıldığını belirten Avcı, anmak için artık daha büyük katılımlı toplantılar düzenlemek gerektiğini söyledi. Avcı, Ersoy'un Çanakkale Destanı'nı bir gecede yazdığını anlattı. 
     Törende, TBMM Başkanı Bülent Arınç'ın Vakfın Başkanı Mehmet Cemal Çiftçigüzeli'ne gönderdiği mesaj da okundu. 
     Arınç mesajında, vatan ve millet sevgisinin, bağımsızlık ve hürriyet aşkının en güzel ifadesi olan İstiklal Marşı'nı armağan eden Ersoy'u ölümünün 67. yıldönümünde saygı ve minnetle andığını kaydetti. 
     TBMM'nin ilk döneminde Burdur Milletvekili olarak görev alan Ersoy'un, benzersiz bir kahramanlık ve vatanseverlik destanı olan İstiklal Marşı ile milletin gönlünde seçkin bir yer aldığını ve bu yerini sonsuza dek koruyacağını belirten Arınç, mütareke ve istiklal mücadelesi döneminde esarete isyan eden, milletini uyanmaya ve davranmaya çağıran bir aksiyon adamı olan Ersoy'un en büyük meziyetinin, söylemi ile eyleminin örtüşmesi olduğunu ifade etti. Arınç, mesajında şunları kaydetti 
     ''Şair, edebiyatçı, fen adamı, gazeteci ve eğitimci gibi pek çok sıfatı taşıyan bir aydın kişi olan Mehmet Akif, tamamen vakıf olduğu Türkçesiyle içindeki adalet duygusunu da eserlerine yansıtmıştır. 
     O'nun kaleme aldığı ve dizeleri, coşkulu bir vatan sevgisini inanç, bağımsızlık ve hürriyet tutkusunu simgeleyen İstiklal Marşı, bizim moral gücümüzdür, milletimizin şanlı destanıdır. Her sabah çocuklarımız, gençlerimiz Akif'in muhteşem dizelerinden oluşan İstiklal Marşı'nı okumakta ve bağımsız ve özgür Türkiye için coşmaktadır. Ersoy'u, yürekten gelen bir sevgiyle, minnetle ve şükrana anıyorum. Allah rahmet etsin, mekanı cennet olsun.'' 
     
</TEXT>
</DOC>
