<DOC>
<DOCNO> 228776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/05/son/sonyas03.html </URL>
<DATE> 2004/04/05/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Köpekler ve sahipleri birbirine benziyor 
</HEADLINE>
<TEXT>

     Los Angeles Times gazetesinde yer alan haberde, California Üniversitesi'nin San Diego'daki araştırmacıları tarafından yapılan bir araştırmaya göre köpeklerle sahiplerinin zamanla birbirlerine benzediği belirtildi. 
     Araştırma sonuçlarını Psychological Science dergisinin mayıs sayısı için kaleme alan Profesör Nicholas J. S. Christenfeld, bu olguyu, ''birlikte olduklarımız sayesinde kendimizi yeniden yaratmaya çalışırız'' ifadesiyle açıklamaya çalışıyor. 
     Araştırmanın San Diego'da geçen yıl üç köpek parkında yapıldığı ve araştırmacıların 45 köpek ve sahiplerini ayrı ayrı fotoğraflayarak, 28 psikoloji öğrencisine hangi köpeğin kime ait olduğunun bulmalarını istedikleri kaydediliyor. 
     25 köpekten 16'sı öğrenciler tarafından başarılı şekilde sahipleriyle eşleştirilirken, sadece 9'unda hata yapıldı. 
     Christenfeld'e göre, köpeklerle sahipleri, bir ölçüde eşlerin zamanla birbirine benzemesi kadar birbirleriyle benzeyebiliyor. 
     Modern Veterinary Practice dergisinde yayınlanan araştırmada da aşırı kilolu insanların köpeklerini de aşırı kilolu hale getirmeye çalılştıkları ifade ediliyor. 
     Bu konuda yaptığı araştırmalarla tanınan Kanadalı Psikoloji Profesörü Stanley Coren de kadınların kendileri için ne tarz saç modeli seçiyorlarsa köpeklerine de benzerini uygulamaya çalıştığının altını çiziyor. 
     
</TEXT>
</DOC>
