<DOC>
<DOCNO> 243390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/27/son/sonyas09.html </URL>
<DATE> 2004/05/27/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Marlene Dietrich, Paltrow ile beyaz perdeye dönüyor... 
</HEADLINE>
<TEXT>

     Oscar ödüllü oyuncu Gwyneth Paltrow, sinema dünyasının efsanevi oyuncularından Marlene Dietrich hakkında çekilecek bir filmde başrolü üstlenecek. 
     Daily Variety'de bugün yer alan habere göre, Dietrich'in kızı Maria Riva tarafından yazılan ''Marlene Dietrich'' anıları beyaz perdeye aktarılacak. 
     Haberde, başrolü Paltrow'un üstlenmesini kabul eden Dietrich'in torunu Peter Riva'nın, Paltrow'un ''bir aristokratta olması gereken sükunete, Marlene'in alameti farikası olan çok fazla duygu içermeyen karakter derinliğini gösterebilecek yeteneğe sahip olduğunu'' söylediği kaydedildi. 
     ''Mavi Melek'' filmi ile sinema tarihine kazınan Dietrich, 1901 yılında Almanya'da doğmuş, 1939 yılında ABD vatandaşlığına geçmişti. Dietrich, 1992 yılında ölmüştü. 
     Paltrow ise ''Aşık Shakespeare'' adlı romantik komedi türündeki filmde canlandırdığı karakterle Oscar ödülünü kazanmıştı. 
     
</TEXT>
</DOC>
