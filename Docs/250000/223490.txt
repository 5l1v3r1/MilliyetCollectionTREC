<DOC>
<DOCNO> 223490 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/18/son/sonsiy12.html </URL>
<DATE> 2004/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal "Başbakan sizi kandırıyor" 
</HEADLINE>
<TEXT>

     CHP Genel Başkanı Deniz Baykal, Başbakan Recep Tayyip Erdoğan'ın, pancar ve tütün kotasının kaldırıldığını söylediğini, ancak bunun doğru olmadığını savundu. 
     Uşak İstasyon Meydanı'nda düzenlenen mitingde vatandaşlara hitap eden Baykal, hükümeti eleştirdi. Uşak'a büyük önem verdiklerini belirten Baykal, ''Çünkü Uşak, pancarın merkezidir. Başbakan, pancar kotası ve tütün kotasının kaldırıldığını söylüyor ama sizi kandırıyor. Şu anda bu kotalar kaldırılmamış durumda'' dedi. 
     Baykal, diğer taraftan Türkiye'nin ABD'den mısır ithal ettiğini belirterek, şöyle konuştu 
     ''Sebebi de pancar üretimini bloke etmek. Zira biz şekerimizi, Amerika'nın çiftçisinin ürettiği mısırdan elde ettiğimiz tatlandırıcıyla karşılıyoruz. Kendi çiftçimizin ürettiği pancarı kullanmıyoruz. Peki bu mısır ithalatını kim yapıyor Maliye Bakanı'nın oğlu... Bu yanlış olmayabilir, çünkü herkes istediği işi yapabilir. Ancak Maliye Bakanı, oğlu ithalat yapacağı zaman gümrük vergisini düşürüyor, ihracat yaparken yükseltiyor. Bu mudur adaletli kalkınma Diğer sanayiciler bu yüzden hep mağdur oluyor.'' Çiftçinin tarlasını sulamak için kullandığı ve ödeyemeyerek ertelettiği elektriğin borcu için yüzde 4 faiz uygulandığını kaydeden Baykal, ''Ama otomobil almak isterseniz yüzde 1.9 ile alıyorsunuz. Bu mu çiftçiyi desteklemek Bu yüzden siz 28 Mart'ta Hükümet'e gereğini yapın'' diye konuştu. 
     
     ''ÇİFTÇİYE MEDENİYET DERSİ VERMEYE ÇALIŞIYOR'' 
     CHP Genel Başkanı Baykal, Başbakan Erdoğan'ın ''çiftçiye medeniyet dersi vermeye çalıştığını'' savunarak, şöyle devam etti 
     ''Sen Uşak'a gel de Uşaklı çiftçiler sana medeniyet dersi versin. Türkiye, cumhuriyet tarihinin en büyük vergi zulmünü yaşıyor. Milletin cebinde, cüzdanında, elinde, kolunda ne varsa vergiye gidiyor. Esnaf vergi ödemekten, çocuğuna para veremiyor. Başbakan'a bir sorun, esnafın evine ne girip girmediğini biliyor mu Hükümet, esnafı, vatandaşı, çiftçiyi adam yerine koymuyor. Böyle adalet ve demokrasi olmaz ama hükümet olur diyor. Başbakan vatandaştan vergi alacağına, öncelikle işadamı dostlarından borçları tahsil etsin, sonra sıra vatandaşa gelsin. Zira vatandaş görevini hep yapıyor.'' Baykal, daha sonra Uşak belediye başkan adayı Erol Akgün ve ilçe adaylarını tanıttı. 
     
</TEXT>
</DOC>
