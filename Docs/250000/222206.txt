<DOC>
<DOCNO> 222206 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/14/son/sondun30.html </URL>
<DATE> 2004/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Rumlar çok kızgın İngiliz çelmesi yedik 
</HEADLINE>
<TEXT>

     İngiltere'nin Kıbrıs Rum yönetimine, garanti ve ittifak anlaşmalarının, 20 Nisan'da yapılacak referandumlardan önce Türk ve Yunan parlamentolarında onaylanmasının gerekmediği görüşünü ilettiği bildirildi. 
     Rum kesiminde yayımlanan Simerini gazetesi ''İngiliz çelmesi'' başlığıyla verdiği haberinde, İngiltere'nin bu tutumuyla, ''Kıbrıs sorununa yeni bir diplomatik çelme attığı'' yorumunu yaptı. 
     İngiltere'nin, '' Kıbrıs ın uluslararası statüsünü havada bırakmaya çalıştığını'' savunan gazete, İngilizlerin, herhangi bir onayın referandumlardan önce değil, sonra olması gerektiği şeklindeki Türkiye'nin tezini savunduğunu yazdı. 
     Gazeteye göre, İngilizler Rum tarafına, 1960 Zürih Anlaşması'nda bile anavatanların parlamentolarının garanti ve ittifak anlaşmalarını onaylamadıklarını belirterek, TBMM'nin onay için en az 3 aya ihtiyacı olduğunu ilettiler ve Başbakan Recep Tayyip Erdoğan'ın imzasının yeterli olacağını söylediler. 
     Ancak Londra tarafından kabul edilen görüş, kuruluş anlaşmasının İngiltere parlamentosu tarafından onaylanması gerektiği yönünde. Çünkü çözüm bulunması halinde İngilizler Kıbrıs'taki üslerinden bir bölümünü Kıbrıslı Türklere ve Rumlara iade edecek ve toprak kaybedecek. 
     Rum yönetiminin İngilizlere yanıtı ise üç nokta üzerinde odaklandı. Kuruluş anlaşmasının BM Genel Sekreteri Kofi Annan tarafından Lahey'de istendiği gibi referandumdan önce onaylanması gerektiğini, Başbakan Erdoğan'ın imzasının yeterli olmadığını savunan Rum yönetimi, TBMM'nin onayı olmazsa Türk askerinin, üzerinde uzlaşılan takvim temelinde Kıbrıs'tan çekilmeyeceğine inanıyor. 
     
     RUMLARIN KORKUSU 
     Rum tarafı, garanti ve ittifak anlaşmasının TBMM tarafından onaylanmazsa referandumlardan olumlu yanıt çıkması halinde, '' Kıbrıs Cumhuriyeti nin uluslararası statüsünün havada kalmasından'' korkuyor. 
     Rum yönetimi, referandum sonuçlarının resmileşeceği gece yarısından itibaren, ''Kıbrıs Cumhuriyeti''nin mevcut statüsünün sona ereceğini ve buna geri dönülemeyeceğini belirtiyor. 
     Gazete, Rum yönetimi lideri Tasos Papadopulos'un daha önce yaptığı açıklamada, sözleşmelerin Nisan ayına kadar onaylanmaması halinde ''Kıbrıs Cumhuriyeti''ni korumak için, referanduma gitme zorunluluğu olmadığını söylediğini hatırlattı. 
     Papadopulos'un şimdi, alternatif bir öneri ortaya koyarak, referanduma gideceğini, ancak bundan önce, ''Annan planında, anlaşmanın, garanti ve ittifak anlaşmasının parlamentolarda onaylanmasından sonra hayata geçirilmesini sağlayacak değişikliklerin yapılması gerektiğini'' söylediğini belirtti. Bu durumda ''Kıbrıs Cumhuriyeti'' var olmaya devam edecek ve referandumların sonuçlarının onaylanmasından 24 saat sonra lağvedilmeyecek. 
     
</TEXT>
</DOC>
