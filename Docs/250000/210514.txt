<DOC>
<DOCNO> 210514 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/22/son/sontur60.html </URL>
<DATE> 2004/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
TRT Haber Dairesi Başkanı Aydoğan Kılınç kızağa alındı 
</HEADLINE>
<TEXT>

     TRT Genel Müdürlüğü Haber Dairesi Başkanı Aydoğan Kılınç, görevden alınarak APK'ya atandı. Kılınç'ın yerine TRT'nin İstanbul Haber Müdürlüğü muhabirlerinden Tuğrul Utku vekaleten getirildi. 
     Edinilen bilgiye göre, Aydoğan Kılınç, TRT'de bu akşam sunulan 20 00 haber bülteninin ardından görevi bıraktı. 
     APK'ya atanan Kılınç'ın yerine, TRT'nin İstanbul Haber Müdürlüğü muhabirlerinden Tuğrul Utku vekaleten getirildi. 
     
     NE OLMUŞTU 

     Aydoğan Kılınç, TRT Genel Müdürlüğü'ne adaylığını koymuştu. Cumhurbaşkanı Sezer'e sunulacak listede isminin yer almasını gerektirecek kadar oy almasına karşın Kılınç'a listede yer verilmemişti. Bunun üzerine Kılınç, yargıya başvurarak yapılan seçimin tekrarlanmasını istemiş ve TRT Genel Müdürlüğü adaylığında tekleşen ve Hükümetin de desteklediği Şenol Demiröz'ün göreve atanmasını geciktirmişti. Konu, bugünkü TBMM KİT Komisyonu'nda da gündeme gelmiş, Atatürksüz Çanakkale belgeseli çekmesi ve Gutbettin Hikmetyar'la çektirdiği fotoğrafla tanınan, Sezer'in atamasını geciktirdiği Şenol Demiröz, Meclis'te CHP'lilerin protestosuyla karşılaşmıştı. 
     
</TEXT>
</DOC>
