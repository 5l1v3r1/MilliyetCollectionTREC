<DOC>
<DOCNO> 229243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/son/sondun31.html </URL>
<DATE> 2004/04/07/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Erdoğan Referandumu destekliyorum, birinci gündemimiz AB 
</HEADLINE>
<TEXT>

     Başbakan Recep Tayyip Erdoğan, üyelik müzakerelerinin başlaması için Avrupa Birliği AB tarafından öne sürülen şartların tümünü yerine getirdiklerini belirterek, hükümetin en öncelikli hedefinin aralık ayından itibaren üyelik müzakerelerinin başlaması olduğunu söyledi. 
     Erdoğan, 11-14 Nisan'da Japonya'ya yapacağı ziyaret öncesinde, ülkenin önde gelen gazetelerinden, 3 milyon 962 bin günlük tiraja sahip Mainiçi Şimbun'a demeç verdi. 
     Üyelik müzakerelerinin başlaması için AB tarafından öne sürülen şartların tümünü yerine getirdiklerini belirten Erdoğan, hükümetin en öncelikli hedefinin bu yılın aralık ayından itibaren üyelik müzakerelerinin başlaması olduğunu vurguladı. Erdoğan, ''Gayretlerimiz gözardı edilmemelidir'' dedi. 
     Başbakan Erdoğan, AB üyeliği müzakerelerinin başlatılmasının ön şartı olan ''Kopenhag Kriterleri''ni yerine getirmek için, Türkiye'nin aday olduğu 1999 yılından bu yana, anayasanın 3'te 1'inin revize edildiğini ve insan haklarını iyileştirici yasalar çıkarıldığını kaydederek, Türkçe dışındaki yerel dillerde eğitim ve yayın gibi reformların olumlu sonuçlarına dikkat çekti. 
     Erdoğan, ''Üst düzey askeri yetkililerin de katılımıyla önemli gündem maddelerini görüşen Milli Güvenlik Kurulu'nu, demokratik idarenin istekleriyle uyumlu istişari bir yapıya getirdik. Kopenhag Kriterleri'ne uyumu tamamladık'' diye konuştu. 
     
     KIBRIS 
     Kıbrıs sorunuyla ilgili soru üzerine de Erdoğan, BM Genel Sekreteri Kofi Annan'ın arabuluculuğunu ve 24 Nisan'da yapılması planlanan referandumu desteklediğini kaydetti. 
     Erdoğan, ''Türkiye kalıcı ve uygulanabilir bir çözümü arzuluyor. Uluslararası toplumun, Rum kesimi ve Yunanistan'dan daha yapıcı bir tavır takınmasını istemesini bekliyoruz'' dedi. 
     
     IRAK 
     Savaş sonrası Irak'ın yeniden yapılanması konusunda da görüşlerini belirten Erdoğan, ''Irak'ın, kuzeyde bağımsızlığı hedefleyen Kürt güçlerin niyetini yansıtan federal sistem çerçevesinde yeniden inşası'' hakkında, ''Arzu edilmeyen gelişmeleri beklemektense Irak'ın istikrarı ve birliği için işbirliği yapmalıyız'' dedi. 
     Erdoğan, ''Irak'ın toprak bütünlüğü ve siyasi birliğinin önemini güçlü bir şekilde savunageldik. Çünkü parçalanma, tüm bölgeye istikrarsızlık getirir'' diye konuştu. 
     Başbakan Erdoğan, Japonya ile ilişkiler konusunda da dostluk ilişkilerini her alanda geliştirmeye ve çeşitlendirmeye büyük önem verdiklerini bildirdi. Japonya'nın, Ortadoğu'da barışı sağlama yönünde önemli katkıda bulunduğunu kaydeden Erdoğan, ''Japonya da dahil tüm ülkelerle barış sürecinin yoluna girmesi için işbirliği yapmaya hazırız'' dedi. 
     
</TEXT>
</DOC>
