<DOC>
<DOCNO> 202183 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/15/son/sondun19.html </URL>
<DATE> 2003/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
"Cumhurbaşkanı Denktaş sonuçlardan memnun değil" 
</HEADLINE>
<TEXT>

     KKTC Ulusal Birlik Partisi UBP Genel Başkanı Başbakan Derviş Eroğlu, seçim sonuçlarında dış müdahalenin etkisinin büyük olduğunu belirterek, ''Biz biraz da dünyayla yarıştık'' diye konuştu. 
     Eroğlu, gazetecilere yaptığı açıklamada, partisinin aldığı sonucun başarısızlık olarak nitelenemeyeceğini belirterek, ''Halk muhalefette kal derse muhalefette kalacağız'' dedi. Eroğlu, Cumhurbaşkanı Rauf Denktaş'ın da seçim sonuçlarından memnun olmadığını da bildirdi. 
     Eroğlu, sonuçların açıklanmasından sonra Denktaş'la herhangi bir temasının olup olmadığına ilişkin soruya karşılık, ''Telefon görüşmemiz oldu. Seçim sonuçlarını kısaca değerlendirdik. Memnun olduğunu söyleyemem'' dedi. 
     Seçim sonuçlarında dış müdahalenin etkili olduğunu ifade ederek, bu nedenle sonuçların zafer olarak değerlendirilmemesi gerektiğini kaydeden Eroğlu, UBP'nin yüzde 40'tan yüzde 32'ye inmesinin büyük bir oy kaybı olmadığını söyledi. 
     Eroğlu, ''Nasıl bir tutum izleyeceksiniz'' sorusuna, ''Halk bize muhalefette kal derse, muhalefette kalacağız. Biz her zaman halkın iradesine saygı göstereceğimizi söyleyen bir partiyiz'' dedi. 
     ''Bu kilitlenme erken seçim yolunu açar mı'' sorusuna da Eroğlu, ''Erken seçime gitmenin kuralları var. Şu anda Meclis'e giren 4 parti var. Bu 4 parti başkanlarına hükümeti kurma görevi sırayla verilir. Kurulamazsa, 3 ay içinde erken seçime gidilir. Buna gerek duyulup duyulmayacağını önümüzdeki günlerde göreceğiz'' karşılığını verdi. 
     
</TEXT>
</DOC>
