<DOC>
<DOCNO> 224639 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/23/guncel/agun.html </URL>
<DATE> 2004/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Ölüme giderken onu okudular 
</HEADLINE>
<TEXT>
   Bu da bombacının başucu kitabı 
   İstanbul'daki bombalı saldırıları düzenleyen intihar eylemcilerinin "Selefi Salihin Akidesi" adlı kitabı okudukları ve bu kitaptan 'Selefilik' dersi verdikleri belirlendi 
      Belma Akçura 
   
   İstanbul'da, 15 - 20 Kasım günleri gerçekleşen ve 57 kişinin ölümüyle sonuçlanan bombalı saldırıları düzenleyen intihar eylemcileri Mesut Çabuk, Gökhan Elaltuntaş, Feridun Uğurlu ve İlyas Kuncak'ın ölmeden önce 'Selefi Salihin Akidesi' adlı kitabı okudukları ortaya çıktı. 
   Bombalı saldırılardan sonra El Kaide'nin Türkiye yapılanması içinde yer aldıkları iddiasıyla tutuklanan ve haklarında dava açılan Ahmet Aydoğmuş, Bülent Tozoğlu, Muhammedül Emin Baskın, Murat İdrak, Yusuf Dural ve diğer sanıkların polis ifadelerinde 'Selefilik' üzerine gruplar halinde Feridun Uğurlu'dan ders aldıklarını söyledikleri öğrenildi. 
   
   İnsanlar üçe ayrılıyor 
   El - Kaide örgütünün Türkiye Emiri Habib Aktaş ile üst düzey yöneticilerinden Gürcan Baç ile Harun İlhan'dan 'Selefilik' üzerine ders alan Uğurlu'nun daha sonra Yusuf Polat ve örgütle bağlantılı birçok kişiye ev toplantılarında 'Abdullah b. Abdülhamit' adlı yazarın 'Selefi Salihin Akidesi' adlı kitabı başta olmak üzere Selefilik üzerine dersler verdiği anlaşıldı. 
   Uğurlu'nun gruplar halinde ders verdiği "Selefi Salihin Akidesi" adlı kitap ilk Müslümanları anlatıyor. Kitapta, insanlar üç kısma ayrılıyor mutlak dostluğu hak edenler, biraz dostuluğu biraz uzaklaşmayı hak edenler, bir de hiç hak etmeyenler. Hiç hak etmeyenler 'Yahudiler, Hıristiyan ve küfre götüren işleri yapan Müslümanlar' diye sıralanan kitapta şöyle deniliyor "Bu kafirler ve münafıklarla cihad et ve onlara karşı sert davran. Varacakları yer cehennemdir." 
   Kitapta, Allah için düşmanlık etmenin yollarından bazıları "Kafirleri dost edinmemek, onları sevmemek, yakın akrabalardan olsalar dahi onlardan tam anlamıyla ayrılmak gereken şekliyle ilişkiyi kesmek", "Bayram ve sevinçlerinde onlara katılmamak, tebrik etmemek, onlara 'efendim' ve benzeri kelimelerle hitap etmemek" diye sıralanıyor. 
   
   Beyaz Küfür sayarlar 
   Kitabı değerlendiren Prof. Dr. Zekeriya Beyaz, Selefilerin tasavvufa, Arap kültürünün dışındaki İslam anlayışına inanç ve tavırlara karşı olduğunu belirterek, "Örneğin bizim mevlidi kabul etmez, küfür sayarlar. Tarikatları k firlik sayarlar. Çeşitli örf ve detlerimizi çok sert biçimde reddederler. Milli bayramlarımızı tanımazlar. Salihin Akidesi 'İlk Müslümanların İnançları' anlamına gelir. Kitabın yazarı gerçek olmayabilir, önemli olan konusu" dedi. 
   
   
   
</TEXT>
</DOC>
