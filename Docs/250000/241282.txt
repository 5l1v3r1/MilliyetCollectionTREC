<DOC>
<DOCNO> 241282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/20/guncel/gun01.html </URL>
<DATE> 2004/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İŞTE GURUR TABLOSU 
</HEADLINE>
<TEXT>


19 Mayıs, tüm yurtta coşkulu törenlerle kutlandı. İmam hatip ve türban gerginliği, Ankara'daki törenlere yansıdı ancak Gençlik ve Spor Bayramı sevincini gölgeleyemedi 

ANKARA Milliyet 

19 Mayıs Atatürk'ü Anma ve Gençlik ve Spor Bayramı, bütün yurtta törenler ve şenliklerle kutlandı. Tüm yurttaki törenlerde gençlerin gösterileri göz doldururken, vatandaşların törenlere katılımı da oldukça yüksekti. 
Ankara'da açılış konuşmasını Milli Eğitim Bakanı Hüseyin Çelik'in yaptığı törende, Atatürk'ün Gençliğe Hitabı'nın ardından gençliğin Atatürk'e cevabı Tevfik İleri Anadolu İmam Hatip Lisesi öğrencisi Mustafa Keleş tarafından okundu. Protokol tribünündeki Cumhurbaşkanı Ahmet Necdet Sezer ile Genelkurmay Başkanı Orgeneral Hilmi Özkök, öğrenciyi kısa bir süre alkışladı, ancak kuvvet komutanları alkışlamadı. 

'Hepimiz Atatürkçüyüz' 
Babası Diyanet İşleri Başkanlığı Din İşleri Yüksek Kurulu'nda uzman olarak çalışan Keleş, gazetecilerin soruları üzerine "Gereksiz bir tartışma çıkarılıyor. Şiir, sunuş, konuşma, Atatürk'ün Gençliğe Hitabesi, Gençliğin Atatürk'e Cevabı konusunda MEB'in düzenlediği yarışmalara katıldım. İl birincisi oldum. Genel, anadolu, imam hatip liselerinin hepsi aynı statüde. Hepimiz Atatürkçüyüz. Böyle bir ayrım yapılmamalı" dedi. 
Bakan Çelik de, sorular üzerine, "Fantezi aramayın. Teknik komite seçimi yapmış. Bu öğrencinin okuyacağını ben de sizinle birlikte öğrendim" açıklamasını yaptı. 
Törenler sürerken yabancı misyonun bulunduğu bölümde oturan türbanlı iki kadın da protokol tribününden çıkarıldı. Aynı bölümde oturan AKP Trabzon Milletvekili Cevdet Erdöl'ün türbanlı eşi Şaziye Erdöl ise herhangi bir müdahale olmadan programı izledi. 

Sessiz buluşma 
Ankara'daki törende, Cumhurbaşkanı Ahmet Necdet Sezer ve Başbakan Recep Tayyip Erdoğan, yan yana durmalarına karşın tören boyunca hiç konuşmadı. Törende İstiklal Marşı sırasında çalan cep telefonları tepki çekti. 

Komutanlar alkışlamadı 

FOTOĞRAF ALTAN BURGUCU 

Ankara'daki 19 Mayıs töreninde, imam hatip lisesi öğrencisi Mustafa Keleş solda , gençliğin Atatürk'e cevabını okudu. Kuvvet komutanlarının alkışlamadığı gözlenirken, öğrenci, "Yarışmalarla seçildim" dedi. 

Yanlış yere oturdular 

Ankara'daki tören sırasında, yabancı misyona ayrılan bölümde oturan iki türbanlı kadın, askerlerin uyarısıyla dışarı çıkarıldı. Türbanlı kadınların yakını, "Bilmeden oturduk, bizden rahatsız oldular" dedi. 

'Saat' talihsizliği 

TOLGA AKINER 
Erdoğan, dün kabul ettiği bazı öğrencilere saat hediye ediyordu. Bu sırada karşısına kolları olmayan Yusuf Akgün sağda geldi. Erdoğan ona da kol saati verdi. Akgün, Erdoğan'a ağzıyla yaptığı bir suluboya resim hediye etti. 

Provokasyona soruşturma 

DOĞAN HABER AJANSI 
Yalova'da Endüstri Meslek Lisesi'nden 30 kişilik grup, stadyumdaki törene katılmak için kale arkasındaki kapıdan çıktıkları sırada "Ya İstiklal, Ya Allahüekber" sloganları attı. Grup vatandaşların uyarıları üzerine slogan atmayı kesti. Diğer öğrenciler de tepki gösterdi. Yalova Milli Eğitim Müdürü İsmail Kocaçalıkoğlu, bu öğrenciler hakkında idari soruşturma başlatılacağını açıkladı.Ege Ordu Komutanı Orgeneral Hurşit Tolon'un da katıldığı İzmir Atatürk Stadyumu'ndaki törende Maltepe Askeri Lisesi Öğrencisi Erçin Yanık, "Ata'nın Gençliğe Hitabesi"ni, İmam Hatip Lisesi öğrencisi Mustafa Koçak da "Gençliğin Ata'ya Cevabı"nı okudu.Anıtkabir çevresinde cüppe, sarık ve şalvarlı dolaşan Cemil Aslan ile Şinasi Nurzad Cengiz gözaltına alındı. Kılık Kıyafet Yasası'na aykırılıktan işlem yapılan Cengiz ve Aslan, "Atatürk'e dua etmeye geldiklerini, sonra Hacıbayram Camii'ne gitmeyi planladıklarını" öne sürdü. Şanlıurfa 11 Nisan Şehir Stadyumu'ndaki etkinliklerde, vali yardımcılarının bulunduğu protokol sıralarında oturan bazı türbanlı kadınlar, kaldırılarak, başka yerlere alındı.Türkiye'nin çeşitli illerinden Ankara'ya gelen CHP Gençlik Kolları'na üye yaklaşık 5 bin genç de, genel merkez önünde "Türkiye laiktir, laik kalacak", "Katil ABD, işbirlikçi AKP" sloganları attı.Diyarbakır'daki törenlerde akrobasi grubundaki öğrenciler ayakkabılarının farklı renklerde olması nedeniyle yalınayak gösteri yaptı.Samsun'da Atatürk'ün Samsun'a çıkışını sembolize eden Bayrak, müze gemi Bandırma Vapuru'ndan törenle karaya çıkarıldı. 


</TEXT>
</DOC>
