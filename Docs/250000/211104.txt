<DOC>
<DOCNO> 211104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/25/son/sontur37.html </URL>
<DATE> 2004/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Davacı olmak için geldi, tutuklandı... 
</HEADLINE>
<TEXT>

     Sivas'ta 15 yaşındaki kızları ile imam nikahıyla birlikte yaşamaya zorladıkları gerekçesiyle, kızın ailesi hakkında savcılığa suç duyurusunda bulunan genç, tutuklandı. 
     17 yaşındaki M. K, Sivas Cumhuriyet Başsavcılığı'na başvurarak, kendisini evlerinde rehin alarak, zorla 15 yaşındaki kızları G.U. ile imam nikahıyla birlikte yaşamaya zorladığını iddia ettiği, kızın üvey babası Duran Verep'ten şikayetçi oldu. 
     M.K ve olayın ardından gözaltına alınan Duran Verep, savcıya verdikleri ifadelerin ardından, nöbetçi mahkemeye sevk edildi. 
     Mahkeme, şikayetçi M.K'nin ''15 yaşından küçük kızın ırzına geçtiği ve imam nikahıyla evlendiği'' gerekçesiyle tutuklanmasına karar verirken, kızın üvey babası Duran Verep'i tutuksuz yargılanmak üzere serbest bıraktı. 
     AA muhabirinin görüştüğü G.U, tutuklanan M.K'nin, üvey babasıyla kaldığı evlerinde kendisinin zorla ırzına geçtiğini iddia ederek, bu olaydan sonra düğün yaparak, M.K ile imam nikahıyla birlikte yaşadığını söyledi. 
     Bir süre sonra M.K'den hamile kaldığını anlatan genç kadın, M.K'nin ailesinden gördüğü baskı nedeniyle, zorla evlendirildiklerini iddia ederek, şikayetçi olduğunu söyledi. 
     Rehin alma ve zorla evlendirmenin söz konusu olmadığını iddia eden genç kadın, ''O önce bana tecavüz etti, daha sonra da bu yüzden birlikte yaşamak zorunda kaldık. Şimdi ise ailesinden etkilenerek, benim üvey babam tarafından zorla evlendirildiğimiz iddiasıyla şikayetçi oluyor. Üstelik çocuğun da kendisinden olmadığını söylüyor. Artık onu kesinlikle istemiyorum'' dedi. 
     
</TEXT>
</DOC>
