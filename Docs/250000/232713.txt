<DOC>
<DOCNO> 232713 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/19/son/sondun01.html </URL>
<DATE> 2004/04/19/ </DATE>
<TIME> 07.15 </TIME>
<AUTHOR>  </AUTHOR>
<HEADLINE>
İspanyol halkı, askerlerinin Irak'tan çekilmesini kutluyor 
</HEADLINE>
<TEXT>

     Şenhan Bolelli 

İspanya Başbakanı Jose Luis Rodriguez Zapatero'nun, İspanyol askerlerinin en kısa zamanda Irak'tan geri çekileceğini açıklaması, İspanyol halkında sevinç yarattı. 
     Başkent Madrid'in en önemli meydanı Puerta del Sol'da toplanan yüzlerce kişi, İspanyol askerlerinin Irak'tan çekilmesi kararını kutladı. 
     Barışın sembolü olan gökkuşağı renkli bayraklarla meydana çıkan İspanyollar, İspanya'yı Irak Savaşı'na sokan Halkçı Parti'yi eleştiren sloganların yanı sıra, ''Barış, adalet'', ''Irak'a özgürlük'', ''Askerler Madrid'e'' diye slogan attılar. 
     Zapatero hükümetinin kararını destekleyerek meydanda gösteri yapanların arasında, komünist görüşlü Birleşik Sol IU partisinin lideri Gaspar Lamazares, sinema yönetmeni Elias Querejeta ile Pilar Bardem, Juan Luis Galiardo, Alvaro Luna, Lola Herrera, Juan Diego Botto gibi İspanyol sinema sanatçıları da yer aldı. 
     Irak Savaşı başladığında, savaşı protesto etmek için Avrupa'da düzenlenen gösterilerin en büyüğü Madrid'te yapılmıştı. 

     
</TEXT>
</DOC>
