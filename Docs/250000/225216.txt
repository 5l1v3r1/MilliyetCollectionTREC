<DOC>
<DOCNO> 225216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/24/son/sonsiy27.html </URL>
<DATE> 2004/03/24/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
Erdoğan Hortumcuların parasını keserek toplumsal barışı sağladık 
</HEADLINE>
<TEXT>

     Başbakan Recep Tayyip Erdoğan, hortumcuların parasını keserek toplumsal ve sosyal barışı sağladıklarını bildirdi. 
     Giresun'da düzenlenen mitingin ardından helikopterle Ordu'ya gelen Başbakan Erdoğan, Belediye Meydanı'nda düzenlenen mitingde vatandaşlara hitap etti. 
     Başbakan Erdoğan, konuşmasında, önceki hükümetler döneminde sürekli zam yapıldığını, şimdi ise ''devranın değiştiğini'' söyledi. Doğalgazda 2 kez fiyat indirimine gidildiğini ifade eden Başbakan Erdoğan, konuşmasını şöyle sürdürdü 
     ''Hortumcuların parasını keserek bunları yaptık. Bununla toplumsal ve sosyal barışı sağladık. 3 Kasım öncesi bankalarda gecelik yüzde 7 bin, 8 bin faizler vardı, biliyorsunuz. Bunlar hortumculara gidiyordu. Ben bunlara modern hırsızlar, çağdaş hırsızlar diyorum. Fakirin, fukaranın ekmeğinden, işçinin, memurun alınterinden çalıp sömürdüler. Ama bu devran bitti.'' Erdoğan, bu yıl 1.5 milyon aileye 500 ile bin kilo arasında kömür dağıtıldığını vurgulayarak, ''Sosyal devlet olmanın gereğini yaptık, hortumculardan kesilen paralarla yaptık'' dedi Dar gelirli vatandaşların kolay konut sahibi olabilmeleri için bir konut seferberliği başlatıldığını anlatan Erdoğan, ''Büyüklerimiz ne derdi biliyorsunuz. Dünyada mekan, ahrette iman . Bunu vatandaşlarımızın sırtından dert olarak almadığımız takdirde nerede kaldı bizim Başbakanlığımız, bakanlığımız, milletvekilliğimiz. Hortumculara gideceğine buraya gelsin artık. Vatandaş kira ödüyorum demeyecek, Evimin taksitini ödüyorum diyecek'' şeklinde konuştu. 
     Erdoğan, küçük esnafa sağlanan kredi dilimlerinin artırılarak faizlerinin düşürüldüğünü bildirdi. 
     
     YENİ ÜNİVERSİTE 

     Başbakan Recep Tayyip Erdoğan, sağlık alanında büyük atılımlar yapıldığını, SSK'lı hastaların ilaçlarını eczanelerden alabilmeleri için çalışmaların sürdürüldüğünü anlattı. Başbakan Erdoğan, ''SSK'lı hastalar da seçimlerden sonra ilaçlarını eczanelerden alabilecek, Bağ-Kur'lular da özel hastanelerden yararlanabilecek'' dedi. 
     Genel nüfus ve altyapıları dikkate alınarak bazı kentlerde yeni üniversiteler kurulması için çalışma yapılacağını belirten Başbakan Erdoğan, bunlar arasında Ordu'nun da öncelikli iller arasında olacağını söyledi. 
     
     ORDU'YA YAPILACAK KATKI 

     Ordu'da 2003 yılında üreticilere toplam 49 trilyon lira Doğrudan Gelir Desteği ödemesi yapıldığına dikkati çeken Başbakan Erdoğan, bu yıl 30 trilyon lira daha ödeme yapılacağını bildirdi. 
     Erdoğan, toplu konut çalışmaları kapsamında Ordu'da ilk etapta bin konut yapılacağını, bunların 10 yıl vadeli ve yüzde 10 ile 25 arasında değişen peşinatlarla vatandaşlara satılacağını ifade etti. 
     Karadeniz Sahil Yolu'nun 2005 yılında tamamlanacağını belirten Başbakan Erdoğan, bu çalışmalar için bu yıl 500 trilyon liralık yatırım gerçekleştirileceğini sözlerine ekledi. 
     Başkan Recep Tayyip Erdoğan, mitingin ardından helikopterle Samsun'a hareket etti. 
     
</TEXT>
</DOC>
