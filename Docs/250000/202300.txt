<DOC>
<DOCNO> 202300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/15/son/sontur04.html </URL>
<DATE> 2003/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Donacağız Kar geliyor... 
</HEADLINE>
<TEXT>

     Türkiye, bugünden itibaren soğuk ve yağışlı havanın etkisi altına giriyor. Trakya'dan yurda girecek kar yağışı yarından iç bölgeleri, Çarşamba'dan itibaren ise tüm Türkiye'yi etkisi altına alacak. Sıcaklıklar 12 derece düşecek. 
     Devlet Meteoroloji İşleri Genel Müdürlüğü'nden yapılan açıklamaya göre, bugün güney ve batı kesimlerde yağmur şeklinde başlayacak yağışlar, sıcaklığın azalmasıyla birlikte akşam saatlerinde Trakya'da, yarından itibaren de Marmara'nın yüksek kesimleri, İç Ege, İç Anadolu'nun kuzeybatısı ile Batı Karadeniz'in iç kesimlerinde kara dönüşecek. Kar yağışı Çarşamba ve Perşembe günü kuvvetli rüzgarla birlikte yurdun büyük bir bölümünde etkili olacak. 
     Hava sıcaklığı Salı günü kuzeybatı kesimlerde, Çarşamba ve Perşembe günü tüm yurtta 10-12 derece azalacak. 
     Hafta boyunca etkisini sürdürecek soğuk ve yağışlı hava, hafta sonunda yurdu terk edecek. 
     Bugün akşama kadar bütün bölgeler çok bulutlu, Marmara, Ege, Akdeniz, İç Anadolu'nun güney ve batısı, Batı Karadeniz, Güneydoğu Anadolu ile Doğu Anadolu'nun güneyi yağışlı geçecek. Yağışlar Güney Ege ve Akdeniz'de etkili olmak üzere yağmur ve sağanak, Trakya'da akşam saatlerinden itibaren kar şeklinde olacak. 
     Gün gün hava durumu ise şöyle olacak 
     
     SALI 

     Kuzeydoğu Anadolu parçalı bulutlu, diğer tüm bölgelerimiz yağışlı. Yağışlar Trakya, Batı Karadeniz'in güneyi ve İç Anadolu'nun kuzeyinde yoğun kar şeklinde, diğer yerlerde sağanak şeklinde görülecek. Akdeniz ve Güneydoğu Anadolu'da etkili sağanak bekleniyor, sele dikkat 
     
     ÇARŞAMBA 

     Trakya ve Kıyı Ege dışında bütün yerlerde kar ve yağmur yağacak. Yağmur Doğu Karadeniz, Kıyı Akdeniz ve Güneydoğu Anadolu'da görülürken, kar bütün Türkiye'yi etkisi altına alıyor. Kar yağışı özellikle Batı Karadeniz ve Doğu Anadolu'da yoğun olarak görülecek. 
     
     PERŞEMBE 

     Trakya, Ege ve Batı Akdeniz dışında bütün yerler kar yağışına teslim oluyor. Kar, özellikle Karadeniz ve Doğu Anadolu'da şiddetli yağacak. 

     
</TEXT>
</DOC>
