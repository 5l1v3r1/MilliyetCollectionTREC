<DOC>
<DOCNO> 210625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/23/son/sondun13.html </URL>
<DATE> 2004/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş, yarın Ankara'ya gelecek... 
</HEADLINE>
<TEXT>

     KKTC Cumhurbaşkanı Rauf Denktaş, bazı temaslarda bulunmak üzere yarın saat 14.00'te özel uçakla Ankara'ya gidecek. 
     KKTC Cumhurbaşkanlığı'ndan alınan bilgiye göre, Denktaş, Ankara'da bulunduğu süre içinde, Cumhurbaşkanı Ahmet Necdet Sezer, Başbakan Recep Tayyip Erdoğan, Genelkurmay Başkanı Orgeneral Hilmi Özkök, Dışişleri Bakanı ve Başbakan Yardımcısı Abdullah Gül ile ayrı ayrı görüşecek. 
     Dışişleri Bakanlığı yetkilileriyle değerlendirme toplantısına da katılacak olan Denktaş, Cumhurbaşkanı Sezer, Başbakan Erdoğan, Dışişleri Bakanı ve Başbakan Yardımcısı Gül ile pazar günü, Genelkurmay Başkanı Orgeneral Özkök ile pazartesi günü bir araya gelecek. 
     Denktaş'a Ankara ziyaretinde müsteşarı Ergun Olgun eşlik edecek. Denktaş'ın pazartesi günü KKTC'ye dönmesi bekleniyor. 
     
</TEXT>
</DOC>
