<DOC>
<DOCNO> 225207 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/24/son/sonsiy18.html </URL>
<DATE> 2004/03/24/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
DSP'nin İstanbul adayı Türker "Dünya Bankası'nın dilinden ben anlarım" 
</HEADLINE>
<TEXT>

     DSP'nin İstanbul büyükşehir belediye başkan adayı Masum Türker, uluslararası finans piyasalarındaki deneyimiyle İstanbul'un kaynak sorununa çözüm için tek aday olduğunu kaydederek, ''Dünya Bankası'nın dilinden ben anlarım'' dedi. 
     Türker, yaptığı yazılı açıklamada, uluslararası finans piyasalarında tanınan tek aday olduğunu savundu. ''Belediye başkanlığımızda hükümetin bize özel bir kaynak sağlaması gerekmiyor'' diyen Türker, İstanbul Büyükşehir Belediyesi ile bağlı şirketlerinin Türkiye'nin en büyük ekonomik kuruluşlarından olduğunu vurguladı. Türker, şunları kaydetti 
     ''Dünya Bankası'nın dilinden ben anlarım. İstanbul'un, uluslararası sermayenin gözdesi bir finans, turizm, kültür-sanat ve iş merkezi olması, dünya ekonomisi ve kaynaklarından daha çok pay alması, bu paydan tüm İstanbulluların eşit yararlanması, İstanbul sermayesinin küreselleşmesi için çalışacağız.'' Türker, ''deprem ve altyapı için krediyi ancak kendisinin bulabileceğini'' de ileri sürdü. 
     
</TEXT>
</DOC>
