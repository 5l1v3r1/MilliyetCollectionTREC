<DOC>
<DOCNO> 218333 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/27/son/sonspo26.html </URL>
<DATE> 2004/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Aktuğ Gökdeniz-Fenerbahçe anlaşması yalan 
</HEADLINE>
<TEXT>

     Trabzonspor Kulübü Başkanı Atay Aktuğ, Gökdeniz Karadeniz'in Fenerbahçe ile anlaştığı biçimindeki haberlerin kesinlikle gerçeği yansıtmadığını bildirdi. 
     Atay Aktuğ, yaptığı yazılı açıklamada, son günlerde, basın organlarında çıkan Trabzonspor'un önemli futbolcuları bırakmak istediği ve Gökdeniz'in Fenerbahçe ile anlaştığı biçimindeki haberlerin kesinlikle gerçeği yansıtmadığını söyledi. 
     Söz konusu aslı olmayan haberlerin bazı televizyon ve gazetelerde yayınlanmasını kınadıklarını kaydeden Aktuğ, şöyle devam etti 
     ''Ayrıca bu tip doğru olmayan haberleri yayımlamanın da basın ahlakına sığmadığı düşüncesindeyiz. Trabzonspor, gelecekteki üst düzey hedefleri doğrultusunda kadrosunda tutmak istediği futbolcularını asla bırakmayacağı gibi, doğruluğu bulunmayan taraflı haberlerin Trabzonspor'a zarar veremeyeceği ve hedeflerine ulaşmasını engellemeyeceği de açıktır. Yenilikçi ve yaratıcı tutumuyla yoluna devam etmeye kararlı olan yönetimimiz ve teknik kadromuzun, Trabzonspor ve Türk futbolunun çıtasını daha da yukarı taşımak için azim ve kararlılıkla çalışacacağı kamuoyuna duyurulur.'' 
     
</TEXT>
</DOC>
