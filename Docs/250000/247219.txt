<DOC>
<DOCNO> 247219 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/11/son/sontur27.html </URL>
<DATE> 2004/06/11/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Haliç yeniden taranacak... 
</HEADLINE>
<TEXT>

     İstanbul Büyükşehir Belediye Başkanı Kadir Topbaş, Haliç'te yeniden tarama yapılacağını bildirdi. 
     Topbaş, basın mensuplarına yaptığı açıklamada, Haliç'te bazı noktalarda fabrikaların sanayi atıklarını kaçak olarak derelere deşarj ettiklerini ve burada biriken atık malzemenin yağmurla birlikte Haliç'e akarak kokuya neden olduğunu söyledi. 
     Tespit ettikleri bu tür fabrikalara kapama cezası verdiklerini anlatan Topbaş, şunları kaydetti 
     ''Dere ağızlarında oluşan ve Haliç'te de biriken bu malzemenin temizlenmesi gerekiyor. Bu malzeme kokuya neden oluyor. 15-20 gün içinde DLH'den gelecek bir tarama aracı, Haliç'i yeniden taramaya başlayacak. Periyodik bakım anlamında bir tarama olacak. Biz de Büyükşehir Belediyesi olarak bir tarama aleti satın almaya karar verdik. Bütün dere ağızlarını, Haliç ve Boğaz da dahil taramak gerekiyor.'' 
     
     ÇODUR ''KANALLARIMIZ DOLDU, HALİÇ'E PİS SU AKTI'' 
     İSKİ Genel Müdürü Dursun Ali Çodur da, Haliç'teki sıkıntının 2 nedeni bulunduğunu ifade ederek, bunlardan birinin ''Güney Haliç Kolektörü'' olarak bilinen ve Yenikapı'ya gelen tünellere yağmur suyunun da bağlanması nedeniyle sistemin bu debiyi kaldırmaması olduğunu söyledi. 
     İki metre çapındaki bu kanalların yer yer 70-80 veya 110 santimetresinin dolduğunu anlatan Çodur, şöyle dedi 
     ''Bizim kanallarda güçlü bir atıksu var. Yağmur suyu da bağlanınca, sistem taşımıyor. O zaman sistemin emniyeti için yapılan by-pass kanallarından Haliç'e yağmur suyuyla birlikte pis su da akıyor. Son zamanlarda yaşadığımız sorun o.'' Çodur, ikinci nedenin ise yıllardan beri dere yataklarına bir sürü atık malzemenin kaçak olarak atılması ve bu malzemenin yağmurla birlikte taşınarak Haliç'e gelmesi olduğunu bildirdi. 
     Haliç'te sürekli bir tarama yapılması gerektiğini, ancak son 1-2 yıldır bunun yapılmadığını dile getiren Çodur, şunları söyledi 
     ''Bu kadar emek verilerek temizlenen Haliç'te bu kirliliğe göz yumamayız. Büyükşehir Belediyesi, derelerden gelen bu atığın temizlenmesiyle meşgul. İSKİ olarak da biz kolektörlerimizin temizliğini yaptıracağız. İlk olarak bu temizliği 1996 yılında yapmıştık. O tarihten beri de yapılmadı. Bir Alman operatör, bu işi yapacağını söyledi. Ayrıca, kolektör temizleyen özel araçlar getirmek üzere yeni bir ihale yapacağız.'' İSKİ Genel Müdürü Çodur, yaz boyunca bir tehlike söz konusu olmadığını, ancak kış gelmeden bu temizliği bitirmek istediklerini belirterek, Büyükşehir Belediyesi, Emniyet Müdürlüğü ve İSKİ olarak ciddi tedbirler almaları gerektiğini sözlerine ekledi. 
     
</TEXT>
</DOC>
