<DOC>
<DOCNO> 242691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/25/son/sonsiy09.html </URL>
<DATE> 2004/05/25/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Ankara Büyükşehir Belediyesi holding gibi... 
</HEADLINE>
<TEXT>

     İçişleri Bakanı Aksu, Ankara Büyükşehir Belediyesine bağlı şirketlerde toplam 4498 kişinin çalıştığını, belediye ile birlikte toplam sayısının 16 bin 575'e ulaştığını, bunların 90'ının ise genel müdür, genel müdür yardımcısı, genel sekreter, genel sekreter yardımcısı ve daire başkanı düzeyinde olduğunu bildirdi. 
     CHP Ankara Milletvekili İsmail Değerli'nin soru önergelerini yanıtlayan İçişleri Bakanı Aksu, Ankara Büyükşehir Belediyesi ve bağlı ortaklıkları hakkında önemli bilgiler verdi. 
     Ankara Büyükşehir Belediyesi ile ASKİ ve EGO genel müdürlüklerinin iştirakleriyle kurulan 14 şirket bulunduğunu belirten Aksu, bu şirketlerde toplam 4 bin 498 kişinin çalıştığını bildirdi. "Buralarda çalışanların işe gelmeden maaş almaları söz konusu değildir" diyen Aksu, belediye, ASKi, EGO ve bağlı şirketlerde genel müdür, genel müdür yardımcısı, genel sekreter, genel sekreter yardımcısı ve daire başkanı düzeyinde 90 kişinin çalıştığını açıkladı. 
     Bu üst düzeyde çalışanların 1.derecede yakınlarının şirketlerde çalışmadığını, ancak 6 personelin "soyadı dolayısıyla yakınları olduğunun tespit edildiğini" kaydeden Aksu, bu şirketlerin görev zararlarının bulunmadığını bildirdi. İçişleri Bakanı Aksu, Ankara Büyükşehir Belediyesi ile bağlı şirketlerde çalışanların sayısının 1994'te 21 bin 70 iken bu sayının 2002 yılında 17 bin 36'ya, 2003 sonunda ise 16 bin 575'e düşürüldüğünü açıkladı. 
     Aksu, Ankara 7.Asliye Ticaret Mahkemesinin 22 Mayıs 2003'te BELÇAR A.Ş.'nin iflasına karar verdiğini, 6 Ekim 2003'te ise iflasen kapatılmasının benimsendiğini bildirdi. Öte yandan halen Ankara'nın, yaya trafiğinin çok yoğun olduğu bölgelerinde servisten çekilen eski belediye otobüslerini manav olarak kullanılması ve bu otobüslerin bazılarının üzerinde BELÇAR ibaresinin yer alması ise dikkat çekici bulundu. Mahkemenin söz konusu kararına göre iflas eden BELÇAR'ın ortakları Yavuz Bulut, Deniz Bulut, Hasan Tunçay, Osman Oflaz ve Selim Güzelgün'den oluşuyor. 

ANKA 
     
</TEXT>
</DOC>
