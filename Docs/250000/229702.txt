<DOC>
<DOCNO> 229702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/08/son/sontur09.html </URL>
<DATE> 2004/04/08/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
İstanbul, mayıs ve haziranda dünyayı ağırlayacak... 
</HEADLINE>
<TEXT>

     Medeniyetlerin başkenti İstanbul, önümüzdeki mayıs ve haziran aylarında siyasi ve sanatsal 5 büyük organizasyona ev sahipliği yaparak, tüm dünyanın gözünü Türkiye'ye çevirecek. 
     A.A muhabirinin derlediği bilgilere göre, İstanbul'da mayıs ayında ''49. Eurovision Şarkı Yarışması'', ''57. Dünya Gazeteleri Kongresi'', haziran ayında da ''OECD 2. KOBİ'lerden Sorumlu Bakanlar Konferansı'', İslam Konferansı Örgütü'nün İKÖ ''31. Dışişleri Bakanları Konferansı'' ve ''NATO İstanbul Zirvesi'' gerçekleştirilecek. 
     Tüm dünya ülkelerini yakından ilgilendiren, dikkatle izleyecekleri ve çoğunun katılacağı bu organizasyonlar, Türkiye'ye ve başta İstanbul'a turizm açısından büyük yarar sağlayacak. 
     TRT'nin ev sahipliğinde bu yıl 49'uncusu düzenlenen ''Eurovision Şarkı Yarışması'', mayıs ayında İstanbul'da yapılacak. 36 ülkenin katılacağı yarışma, Abdi İpekçi Spor Salonu'nda gerçekleştirilecek. 
     Katılan ülkelerin sayısının çok olması nedeniyle 2 aşamalı gerçekleştirilecek yarışmada Andora, Arnavutluk, Beyaz Rusya, Bosna-Hersek, Danimarka, Estonya, Finlandiya, Kıbrıs Rum kesimi, Hırvatistan, Hollanda, İsrail, İsviçre, Letonya, Litvanya, Makedonya, Malta, Monaco, Portekiz, Sırbistan, Slovenya, Ukrayna ve Yunanistan, 12 Mayıs'taki yarı finalde mücadele edecek. Yarı final sonunda, bu ülkelerden 10'u finale kalacak. 
     Ardından da 15 Mayıs Cumartesi akşamı Almanya, Avusturya, Belçika, Fransa, İngiltere, İrlanda, İspanya, İsveç, İzlanda, Norveç, Polonya, Romanya, Rusya ve Türkiye'nin de katılımıyla toplam 24 ülke finalde yarışacak. 
     Türkiye'yi ''For Real'' adlı parçayla Athena grubunun temsil edeceği yarışma dolayısıyla, İstanbul, çok sayıda ülkenin ilgi odağı olacak. 
     
     57. DÜNYA GAZETELERİ KONGRESİ 
     Mayıs ve haziran aylarının diğer büyük organizasyonu ise Dünya Gazeteler Birliği'nin WAN ''57. Dünya Gazeteleri Kongresi''. 
     30 Mayıs-2 Haziran 2004 tarihleri arasında gerçekleştirilecek kongre, dünyanın dört bir yanından bini aşkın gazete yayıncısı ve yayın yönetmenini İstanbul'da biraraya getirecek. 
     Bu arada, kongre çerçevesinde, 4 yıl hapse mahkum olan Özbek gazeteci Ruslan Sharipov'a, ''WAN Basın Özgürlüğü Altın Kalem Ödülü'' verilecek. 
     
     OECD 2. KOBİ'LERDEN SORUMLU BAKANLAR KONFERANSI 
     Haziran ayında daha sonra ''Ekonomik İşbirliği ve Kalkınma Teşkilatı OECD 2. KOBİ'lerden Sorumlu Bakanlar Konferansı'' yapılacak. 
     2-6 Haziran 2004 tarihleri arasında İstanbul Lütfi Kırdar Uluslararası Kongre ve Sergi Sarayı'nda düzenlenecek konferansa, çeşitli ülkelerin KOBİ'lerden sorumlu 80'e yakın bakanı ile 100'e yakın teknokrat ve işadamının katılması bekleniyor. 
     -İKÖ'NÜN DIŞİŞLERİ BAKANLARI ZİRVESİ- İstanbul'da haziran ayında yapılacak ikinci önemli toplantı da, ''İslam Konferansı Örgütü'nün İKÖ 31. Dışişleri Bakanları Konferansı'' olacak. 
     Türkiye'nin ev sahipliğinde 14-16 Haziran tarihleri arasında Lütfi Kırdar Uluslararası Kongre ve Sergi Sarayı'nda gerçekleştirilecek konferansa, 70'i aşkın ülkeden bakan, heyet ve temsilcilerin katılması bekleniyor. 
     
     NATO İSTANBUL ZİRVESİ 
     İstanbul'da haziran ayında yapılacak ve dünya gündemine damgasını vuracak üçüncü büyük organizasyon ise ''NATO İstanbul Zirvesi''. 
     ''Kuzey Atlantik Konseyi NAC ve NATO ve Ortak Ülkeler Devlet ve Hükümet Başkanları Zirvesi'', 28-29 Haziran 2004 tarihinde Lütfi Kırdar Uluslararası Kongre ve Sergi Sarayı'nda gerçekleştirilecek. 
     Zirve, başta ABD Başkanı George W. Bush olmak üzere dünyaya yön veren liderleri İstanbul'da biraraya getirecek. 
     NATO Genel Sekreteri Jaap De Hoop Scheffer'in de katılacağı zirvede, çok sayıda ülkenin devlet ve hükümet başkanı ile ilgili bakanlar yer alacak. 
     
     İSTANBUL, ÇOK YÖNLÜ HAZIRLANIYOR 
     Öte yandan, İstanbul'da gerçekleştirilecek bu büyük organizasyonlarda herhangi bir olumsuzluk yaşanmaması için, başta Dışişleri Bakanlığı olmak üzere ilgili bakanlıklar, kamu kurum ve kuruluşları ile bağlı birimler, yoğun hazırlıklar yapıyor. 
     Uluslararası toplantıların düzenlenmesi, katılımcılara yönelik ulaşım, güvenlik, sağlık ve barınma gibi konulardaki çalışmalar ile bu organizasyonları izleyecek çok sayıdaki yerli ve yabancı medya mensubuna rahat çalışma imkanı yaratılması için detaylı faaliyetler sürdürülüyor. 
     
</TEXT>
</DOC>
