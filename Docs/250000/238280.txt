<DOC>
<DOCNO> 238280 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/08/magazin/amag.html </URL>
<DATE> 2004/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Provaları bile göz kamaştırdı 
</HEADLINE>
<TEXT>


Eurovision Şarkı Yarışması'nın provalarında Yunanlı yarışmacı dansıyla, İsrailli yarışmacı da korumalarıyla dikkat çekti... 

DENİZ ALTUNTAŞ 

49. Eurovision Şarkı Yarışması'nın provaları başladı. Yarışmanın yapılacağı Abdi İpekçi Spor Salonu'nda dün Finlandiya, Beyaz Rusya, İsviçre, Letonya, İsrail, Andorra, Portekiz, Malta ve Yunanistan tamsilcileri prova yaptı. 
Eurovision'da İsrail'i "To Believe" isimli şarkıyla temsil eden David D'or'a provalarda 4 özel güvenlik görevlisi, biri İsrail'li biri de Türk polis olmak üzere 6 yakın koruma eşlik etti. İsrail'in İstanbul Başkonsolosluğu'nca 10 Mayıs Pazartesi akşamı Kanal D stüdyolarında uğruna bir parti verilecek David D'or, "Çevremde çok fazla koruma var. Çok iyi korunuyoruz. Burada kendimi tedirgin hissetmiyorum. Şimdiye kadar hiçbir aksilik olmadı. Güvenlik benim özellikle tercih ettiğim bir şey değil. Ama biliyorsunuz ülkemiz şu sıralar yeterince karışık" dedi. 

Sahnenin arkasına düştü 
Yoğun tempoda geçen provalarda ilginç bir olay yaşandı. Yarışmada Beyaz Rusya'yı temsil edecek olan Aleksandra ve Konstantin performanslarını bitirdiği sırada, "akarina" isimli etnik enstrümanı çalan müzisyen Andrey Polovtchenya ayağı kayarak sahneden düştü. Müzisyen, Abdi İpekçi'de kurulan sağlık merkezine götürülerek ilk müdahalesi yapıldı. Sağlık görevlileri Polovtchenya'nın sağlık durumunun iyi olduğunu söyledi. 


</TEXT>
</DOC>
