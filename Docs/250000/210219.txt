<DOC>
<DOCNO> 210219 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/21/son/sontur21.html </URL>
<DATE> 2004/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Yabancılara ikinci el taşıt satışı... 
</HEADLINE>
<TEXT>

     Yabancılara ikinci el taşıt satışı, devri ile ihracatına olanak sağlayan yasa tasarısı, TBMM Sanayi, Ticaret, Enerji, Tabii Kaynaklar, Bilgi ve Teknoloji Komisyonu'nda kabul edildi. 
     Amacı ''Ülke ekonomisine canlılık kazandırmak, istihdama katkı sağlamak ve ülke ekonomisinin rekabet gücünü artırmak'' olarak tanımlanan tasarı ile tescilli taşıtların yabancı gerçek ve tüzel kişilere ikinci el olarak satışı ve devir ile ihracatı düzenleniyor. 
     Buna göre, aracın motorlu taşıtlar vergisi borcu bulunmadığına ilişkin belgenin ibraz edilmesi üzerine yabancı gerçek ve tüzel kişilere satış ve devirleri noterlerce yapılacak. Satış işlemleri harç ve damga vergisinden müstesna tutulacak. Noterler aynı gün satışları trafik tescil müdürlüklerine iletecekler. 
     Yabancılara satışı yapılan Türkiye'de kullanılacak taşıtların tescilinde zorunlu mali sorumluluk sigortası yaptırılması şartı aranacak. Sigortası bulunan taşıtın tescili yapılarak trafik belgeleri ve plakası verilecek. Tescil kaydının yapıldığı tarihi izleyen 7 işgünü içerisinde, taşıtın motorlu taşıtlar vergisi yönünden bağlı bulunduğu vergi dairesine bildirilecek. 
     
     TAŞITIN İHRACI 
     Yabancılara satışı yapılan taşıtın sahibinin istemi üzerine, tescil kaydı silinecek ve yurtdışına çıkışı için geçici trafik belgesi ve plakası verilecek. Yabancı kişilerin ikinci el olarak satın aldıkları taşıtların kaydının kapatıldığına ilişkin belge ile doğrudan gümrük idaresine ibrazı üzerine yurtdışına çıkış izni verilecek. 
     
     GÖRÜŞMELER 
     Tasarının ikinci el araçların yabancılara satışının trafik tescil müdürlüklerinde yapılmasına olanak sağlayan 3. maddesi, CHP ve AK Parti milletvekillerinin verdiği ortak önerge ile değiştirildi. Satışların noterlerce yapılması, satış işlemlerinin harç ve damga vergisinden müstesna tutulması kabul edildi. 
     Görüşmeler sırasında söz alan milletvekilleri, satışların trafik tescil müdürlüklerinde yapılmasının sakıncalarına işaret ederek, Doğu ve Güneydoğu Anadolu bölgelerinde plakası batıdaki illere ait çok sayıda aracın bulunduğuna dikkat çekti. Milletvekilleri, bu araçların yabancılara satışı için insanların Ankara, İstanbul ve İzmir'e gelmelerinin zorluğunu dile getirdiler. 
     Noterler Birliği Başkanı Hasan Yeni de alım ve satım işlerinin hukuki bir süreç olduğunu hatırlatarak, AB ülkelerinin hiçbirinde polis memurlarının araç satışı yapmadığını söyledi. 
     Türkiye'de sadece 170 trafik tescil müdürlüğü bulunduğu, buna karşın bin 411 noterin faaliyet gösterdiğini anlatan Yeni, emniyetin yeterli personeli olmadığı için mevcut trafik işlerinin bir kısmını Jandarma ve fahri müfettişlere devrettiğini hatırlattı. 
     Sanayi ve Ticaret Bakanlığı Müsteşarı Adem Şahin ve Emniyet Genel Müdürlüğü Trafik Dairesi Başkan Yardımcısı Aziz Demirci, yabancılara ikinci el taşıt satışının emniyette yapılabileceğini, bunun bürokrasiyi de ortadan kaldıracağını savundular. 
     
</TEXT>
</DOC>
