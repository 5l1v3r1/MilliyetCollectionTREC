<DOC>
<DOCNO> 236859 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/03/son/sondun42.html </URL>
<DATE> 2004/05/03/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Rumlar endişeli Talat Powell'la görüşüyor, Tasos kara listeye giriyor 
</HEADLINE>
<TEXT>

     Kıbrıs Rum gazeteleri, KKTC Başbakanı Mehmet Ali Talat'ın yarın ABD'de Dışişleri Bakanı Colin Powell ve BM Genel Sekreteri Kofi Annan'la yapacağı ziyarete çok geniş yer verdi. 
     Alithia, ''Talat Powell'la görüşüyor, Tasos ise kara listeye giriyor'' başlığını kullandığı haberinde, Rum yönetimi lideri Tasos Papadopulos'un, Annan Planı'na ''hayır'' dediği için, ABD'nin ''kara listesine gireceği'' yorumunu yaptı. 
     Fileleftheros gazetesi, ''ABD'den Kıbrıs Türklerine para. Talat ekonomik yardım talep edecek. Powell, Kongre'den onay isteyecek'' başlıklarıyla manşetten verdiği haberde, ''belirlenen ilk önceliğin, ambargoların kaldırılmasıyla KKTC'nin ekonomik açıdan güçlendirilmesi ve KKTC'nin statüsünün yükseltilmesi olduğunu, her iki hedefin de en üst düzeyde ileriye götürüleceğini'' yazdı. 
     Gazete, ''tanınma olayının Türkler tarafından uzak bir ihtimal olarak görüldüğünü, yine de bu yönde çok şey elde edilebileceğine inanıldığı'' görüşünü savundu. 
     Rum tarafının, ''Talat'ın ABD'deki temaslarından endişe etmediğini'' yazan gazete, Rum yönetimi sözcü Kipros Hrisostomidis'in açıklamalarına yer verdi. Gazeteye göre, Hrisostomidis, Talat'ın ziyaretini yorumlaması istenince, şu iddialarda bulundu 
     ''Dış ülkelere herhangi ziyaretler ve Talat'ın temaslarından bağımsız olarak 'sahte' devletin tanınması söz konusu değil. Gayri yasallık silinemez ve yasadışılığın meyvelerinin tanınmadığı doktrinini belirleyenlerin başında ABD gelmektedir. Şu anda sahte devlete ekonomik destek sağlanması bağlamında düzey yükseltilmesi eğilimi söz konusudur.'' Rum gazeteleri, Talat'ın ABD ziyaretini şu ifadelerle yansıttı 
     Haravgi ''AB dışında kaldıkları için Kıbrıs Türkleri üzgün. M. Ali Talat bugün ABD'ye gidiyor''. 
     Alithia ''Talat Powell'la görüşüyor, Tasos ise kara listeye giriyor. Sözcü tanınma olmadığını söylüyor. Talat Powell ve Annan'la Görüşecek''. 
     Tharros ''Talat bugün ABD'de. Powell ve Annan'la görüşecek''. 
     Politis ''Talat Powell'dan para isteyecek.'' 
     
</TEXT>
</DOC>
