<DOC>
<DOCNO> 232233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/17/son/sondun06.html </URL>
<DATE> 2004/04/17/ </DATE>
<TIME> 07.00 </TIME>
<AUTHOR>  </AUTHOR>
<HEADLINE>
Çin'de gaz sızıntısı 9 ölü... 
</HEADLINE>
<TEXT>

     Çin'in Çongçing şehrindeki bir fabrikadan sızan zehirli klor gazı ilk belirlemelere göre 9 kişinin ölümüne neden oldu. 
     Yeni Çin Haber Ajansı, şehrin Canbey bölgesinde bulunan Tienyüen Kimya Sanayi Fabrikası'nda dün yerel saatle 19.00 TSİ 14.00 gibi fark edilen sızıntıdan sonra fabrikanın 1 kilometre çevresinde yaşayan herkesin tahliye edildiğini duyurdu. Ajansın bildirdiğine göre, tahliye edilenlerin sayısı 150 bini buldu. 
     Sızıntının olduğu depoda sabah meydana gelen patlama, klorun yayılmasına ve yeni patlamalar ile yangınlara yol açtı. 
     Fabrika binasının çöktüğü, ancak etrafa gaz yayılmaya devam ettiği bildirildi. 
     İsmini açıklamayan bir işçi, bunun son 1 yıl içinde fabrikada meydana gelen üçüncü sızıntı olduğunu söyledi. 
     Çongçing'in Kay ilçesinde geçen Aralık ayında meydana gelen doğalgaz patlamasında 243 kişi ölmüştü. 
     
</TEXT>
</DOC>
