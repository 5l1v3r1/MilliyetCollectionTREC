<DOC>
<DOCNO> 216643 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/21/guncel/gun08.html </URL>
<DATE> 2004/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
'Damla'yı incelediler, temiz çıktı 
</HEADLINE>
<TEXT>

   Pamuk çekirdeğinden yapılan Damla markasıyla satılan sıvıyağdan alınan örneklerde aflatoksine rastlanmadı 
   MANİSA DHA 
   
   Manisa'da, kanserojen madde içerdiği için 5 yıldır depoda bekletilen 642 ton pamuk çekirdeğinin yemeklik sıvıyağ yapılarak "Damla" markasıyla piyasaya sürüldüğü iddiaları üzerine başlatılan soruşturma kapsamında tahlil edilen numunelerde aflatoksine rastlanmadı. Cidersan şirketinin 1998'de Suriye'den ithal ettiği pamuk çekirdeği, kanserojen aflatoksin maddesi tespit edilince, TASİŞ'e devredildi. İhbarla, Cidersan'ın deposunda bekletilen pamuk çekirdeğinin çalındığı bildirildi. Polis, Cidersan'ın fabrikasını kiralayan Basfo Yağ ve Ambalaj Sanayii'nin işlediği pamuk çekirdeğinin "Damla" markasıyla piyasaya sürüldüğünü belirledi. 
   
   Çok kötü kokuyordu 
   Fabrika çalışanları, pamuk çekirdeğinin geçen yıl ekimde Basfo yetkilisi Mustafa Fethi Ağalar'ın talimatıyla fabrikaya getirildiğini söyledi. Çalışanlar, pamuk çekirdeği çok kötü koktuğu için maske takmak zorunda kaldıklarını anlattı. Soruşturma kapsamında ilk numunelerde aflatoksine rastlanmadı. Uzmanlar, aflatoksinli yağların normal yağlarla karıştırıldığı için tespit edilmesinin kolay olmadığını öne sürdü. Cidersan'ın avukatı Mehmet Zorlu da, olayla kendilerinin hiçbir bağlantısının olmadığını söyledi. 
   
   
</TEXT>
</DOC>
