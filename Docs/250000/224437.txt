<DOC>
<DOCNO> 224437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/22/son/sondun35.html </URL>
<DATE> 2004/03/22/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Arap Birliği ve Solana'dan İsrail'e sert tepki... 
</HEADLINE>
<TEXT>

     Arap Birliği Genel Sekreteri Amr Musa, Hamas örgütünün kurucusu ve dini lideri Şeyh Ahmet Yasin'in öldürülmesini kınadı ve İsrail saldırısını, ''en iğrenç devlet terörü'' olarak nitelendirdi. 
     Sözcüsüne göre, Musa, ''Bu operasyonun, İsrail'in saldırgan emellerini açığa çıkardığını'' gösterdiğini söyledi. 
     Musa, bu saldırının, barış umutlarını dinamitlediğini kaydetti. 
     Öte yandan, AB Dış Politika ve Ortak Savunma Yüksek Temsilcisi Javier Solana, Şeyh Yasin'in öldürüldüğü İsrail saldırısını, ''Bu tip eylemler, bölge barışına ve diyalog çabalarına katkıda bulunmuyor'' diyerek, kınadı. 
     Solana, İsrail saldırısının şiddeti azaltmayacağını ve barış süreci açısından kötü olduğunu kaydetti. 
     Moskova'dan yapılan açıklamada da İsrail'in bugünkü saldırısının ardından şiddetin artmasından duyulan endişe vurgulandı. 
     Rusya Dışişleri Bakanlığı sözcüsü Aleksandır Yakovenko, İsrail saldırısının, Ortadoğu'daki uluslararası barış çabalarının önüne geçebileceğini söyledi. 
     Yakovenko, İsrail ile Filistin'i, gerginliği daha fazla artırabilecek eylemlerden kaçınmaya ve yol haritası barış önerisini dikkate almaya davet etti. 
     Bu arada, İsrail cezaevlerindeki yaklaşık 7500 Filistinli mahkum, Şeyh Yasin'in öldürülmesini protesto etmek için açlık grevine başladı. 
     AFP muhabirinin öğrendiğine göre, bütün Filistinli mahkumlar 24 saatlik açlık grevi başlattı. 
     
</TEXT>
</DOC>
