<DOC>
<DOCNO> 212214 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/30/son/sonspo04.html </URL>
<DATE> 2004/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon, Fenerbahçe maçından 3 puan bekliyor 
</HEADLINE>
<TEXT>

     Trabzonspor, hafta sonunda Fenerbahçe ile yapacağı karşılaşma öncesi iddialı. 
     Kulüp futbol şubesi sorumlusu Süleyman Atal, Konyaspor ile geçen hafta ligde yaptıkları maçı, bir kaza karşılaşması olarak gördüklerini belirterek, ''Önümüzde Fenerbahçe maçı var. Oyuncular, teknik kadro ve bizler bunu düşünüyoruz. Bu maçtan 3 puan bekliyoruz'' dedi. 
     Atal, ekip olarak Fenerbahçe maçına odaklandıklarını ve bu maç öncesi transferi bir nebze durdurduklarını da ifade ederek, şunları söyledi 
     ''Türkiye Kupası'nda Diyarbakırspor karşısında aldığımız galibiyetle çalışmalarımızı moralli biçimde sürdürüyoruz. Yönetim olarak da futbolcuları motive ediyoruz. Başarının ekip halinde yakalanacağını biliyoruz. Fenerbahçe maçından galibiyetle ayrılmak istiyoruz. Lig uzun bir maraton ve bu maraton içinde küçük, büyük takım ayırımı yok. Hedeflerimizi gerçekleştirmek için en az kayıpla ligi bitirmek zorundayız.'' Fenerbahçe maçının atmosferinin farklı olacağını dile getiren Atal, ''Ancak biz büyük ve zor maçlardan galibiyetle ayrılmasını bilen takımız. Konyaspor maçındaki yenilgimizi de Fenerbahçe maçıyla telafi etmek istiyoruz'' diye konuştu. 
     
</TEXT>
</DOC>
