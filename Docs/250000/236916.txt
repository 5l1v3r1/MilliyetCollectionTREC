<DOC>
<DOCNO> 236916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/03/son/sonsiy11.html </URL>
<DATE> 2004/05/03/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Anayasa değişikliği teklifinin 1. tur görüşmeleri yarın yapılacak 
</HEADLINE>
<TEXT>

     AK Parti'li 198 milletvekilinin imzasıyla verilen anayasa değişikliği teklifinin birinci tur görüşmeleri yarın TBMM Genel Kurulu'nda yapılacak. 
     Anayasa değişikliği görüşmelerinin birinci turunun yaklaşık 15 saat sürmesi bekleniyor. 
     Genel Kurul, alınan karar gereği yarın saat 13.00'te toplanacak. Genel Kurul'un yarınki birleşimini Başkanvekili Nevzat Pakdil yönetecek. Anayasa değişikliği teklifinin tümü üzerindeki görüşmelerin ardından maddelerine geçilmesi dahil toplam 12 oylama yapılacak. Oylamaların her biri 45'er dakika süreceği hesaplanıyor. Maddeler üzerindeki ayrı ayrı yapılacak görüşmeler de dahil tüm görüşme ve oylamaların sonuçlanmasının yaklaşık 15 saat sürmesi bekleniyor. Bu durumda yarın saat 13.00'de toplanacak Genel Kurul'un çalışmalarını Çarşamba sabahı saat 04.00 civarında tamamlayabileceği hesaplanıyor. 
     Teklifin ikinci tur oylamasının ise 7 Mayıs Cuma günü yapılması bekleniyor. 
     Teklif, Anayasa'nın 10, 15, 17, 30, 38, 87, 90, 131, 143 ve 160. maddelerinde değişiklik içeriyor. 
     Anayasa'nın ''kanun önünde eşitlik'' başlıklı 10. maddesine, ''Kadın ve erkek eşit haklara sahiptir. Devlet, kadınların ve erkeklerin eşitliğinin yaşama geçmesini sağlamakla yükümlüdür'' ibaresi ekleniyor. 
     Teklifle ölüm cezası, Anayasa'dan tamamen çıkarılıyor. Bu amaçla, Anayasa'da ölüm cezasına atıf yapan bütün maddelerde değişiklik yapılıyor ve ''ölüm cezası'' ibaresi maddelerden çıkarılıyor. 
     Anayasa'nın ''basın araçlarının korunması'' başlıkla 30. maddesi yeniden düzenleniyor. Kanuna uygun şekilde basın işletmesi olarak kurulan basımevi ve eklentileri ile basın araçları, suç aleti olduğu gerekçesiyle zapt ve müsadere edilemeyecek veya işletilmekten alıkonulamayacak. ''Uluslararası andlaşmaları uygun bulma'''yı düzenleyen 90. maddede yapılan değişiklikle, usulüne göre yürürlüğe konulmuş temel hak ve özgürlüklere ilişkin milletlerarası andlaşmalar ile kanunların aynı konuda farklı hükümler içermesi nedeniyle çıkabilecek uyuşmazlıklarda milletlerarası andlaşma hükümleri esas alınacak. 
     Genelkurmay Başkanlığı'nın YÖK'e temsilci vermesine son verilirken, Devlet Güvenlik Mahkemeleri DGM kaldırılıyor. 
     Sayıştay ile ilgili 160. maddede de değişiklik yapılıyor. Bu maddedeki, ''Silahlı kuvvetler elinde bulunan devlet mallarının TBMM adına denetlenmesi usulleri, milli savunma hizmetlerinin gerektirdiği gizlilik esasına uygun olarak kanunla düzenlenir'' hükmü çıkarılıyor. Buna göre, Sayıştay, Silahlı Kuvvetler'in elindeki devlet mallarını TBMM adına denetleyecek. 
     
</TEXT>
</DOC>
