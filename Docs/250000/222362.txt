<DOC>
<DOCNO> 222362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/15/yasam/yas07.html </URL>
<DATE> 2004/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Engin Vural ismi kafa karıştırdı 
</HEADLINE>
<TEXT>

   Mason Locası'na saldıran Engin Vural'ın ismine, sinagog sanıklarının ifadelerinde de rastlandı. Polise göre ise sadece isim benzerliği... 
      İSTANBUL Milliyet 
   
   Kartal'daki Mason Locası'na intihar eylemi gerçekleştiren iki kişiden biri olan Engin Vural'ın ismine, İstanbul'daki iki sinagog, HSBC Genel Müdürlüğü ve İngiltere Başkonsolosluğu'na yönelik saldırıların sanıklarından Harun İlhan ve Baki Yiğit'in ifadelerinde de rastlandı. Polis ise, Mason Locası'na saldıran Vural'ın, El Kaide militanı olan Engin Vural olmadığını bildirdi. Ancak bu durum, "Polis El Kaideci Engin Vural'ı araştırırken, Mason Locası bombacısına ulaşamaz mıydı" sorusunu akla getirdi. 
   El Kaide'ci İlhan polisteki ifadesinde "1995'de Engin Vural'ın da aralarında bulunduğu bir grupla Afganistan'a savaşmaya gittik. Vural ile bir süre birlikte kaldıktan sonra kamplarımız ayrıldı. Kendisinden uzun süre haber alamadım" dedi. 
   
   'Afganistan'a gittik' 
   İstanbul DGM'nin hazırladığı iddianameye göre de İlhan, Kasım veya Aralık 1999'da Habib Gören'le İran'a geçtiğini, burada Engin Vural ve Berat Çokgezer'le buluşarak Pakistan'a, oradan da birkaç Türk'ün katılımıyla Afganistan'a geçtiklerini anlattı. 
   Ancak tüm bu ifadelere rağmen polis, Mason Locası'na saldıran Vural'a ulaşamadı. Polis kaynakları, Mason Locası'na saldıran Vural'la ifadelerde adı geçen kişinen aynı olmadığını, sadece isim benzerliği bulunduğunu söyledi. 
   
   
</TEXT>
</DOC>
