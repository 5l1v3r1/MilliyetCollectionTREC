<DOC>
<DOCNO> 233946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/22/son/sontur30.html </URL>
<DATE> 2004/04/22/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Hastanede cinayete "şiirli" protesto... 
</HEADLINE>
<TEXT>

     Türk Sağlık-Sen Gaziantep Şubesi, Devlet Hastanesi özel güvenlik görevlisi Taha Serin'in hastanenin acil servisinde bıçaklanarak öldürülmesini protesto etti. 
     Gaziantep Devlet Hastanesi Acil Servisi önündeki protesto eylemine sendika şube yöneticileri ile öldürülen Taha Serin'ın çalışma arkadaşları katıldı. Protesto eylemi sırasında Ali Dağcı'nın iş arkadaşı Taha Serin için yazdığı şiiri okuması katılımcıları duygulandırdı, bu sırada hastane personelinden ağlayanların olduğu gözlendi. 
     Türk Sağlık-Sen Şube Başkanı Ahmet Kömür, yaptığı konuşmada, sağlık görevlilerinin can güvenliklerinin olmamasına karşın görevlerini özveriyle ve en iyi biçimde yerine getirmeye çalıştıklarını vurguladı. 
     Henüz 19 yaşındaki Taha Serin'in görevini yerine getirmeye çalıştığı sırada ''bir grup psikopat ya da şehir magandası'' tarafından haince öldürüldüğünü belirten Kömür, sözlerini şöyle sürdürdü 
     ''Hastanelerimizin acil servislerinde gece vardiyalarında bu tür saldırıların sık sık meydana gelmesine karşın yeterli tedbirlerin alınmaması, gerekli yasal düzenlemelerin yapılmaması daha kaç tane Taha Serin'in hayatına mal olacak 
     Türk Sağlık-Sen olarak yetkililerden sağlık çalışanlarının can güvenliği konusunda daha duyarlı olmalarını bekliyoruz, Taha Serin'in öldürülmesini şiddetle kınıyoruz.'' Eyleme katılanlar Taha Serin için dua okuduktan sonra hastanedeki görev yerlerini döndü. 
     
</TEXT>
</DOC>
