<DOC>
<DOCNO> 228067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/son/sonyas03.html </URL>
<DATE> 2004/04/02/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Yargıtay, evliliğin hukuki tarifini yaptı... 
</HEADLINE>
<TEXT>

     Yargıtay 2. Hukuk Dairesi, evlenmenin, şekle bağlı bir akit olduğu, iki tarafın evlendirme memuru ve tanıklar önünde karşılıklı olarak bu konudaki iradelerini açıkça bildirmeleri gerektiği yorumuyla, akte dayanmayan birleşmeyi evlilik saymadı. 
     Bir kadın vefat eden bir erkekle gayrı resmi olarak evlendiklerini belirterek, evliliğin tesbiti ile nüfusa tesciline karar verilmesi isteğiyle dava açtı. Kağızman Asliye Hukuk Mahkemesi, davanın kabulüne karar verdi. 
     Karar, temyiz edilmediği için, kesinleşti. 
     Adalet Bakanlığı'nın yazısı üzerine Yargıtay Cumhuriyet Başsavcılığı, kararın kanun yararına bozulması istemiyle Yargıtay 2. Dairesi'ne başvurdu. 
     Yargıtay 2. Dairesi, başvuruyu yerinde bularak, kararı oybirliğiyle bozdu. 
     Bozma gerekçesinde, evlenmenin, şekle bağlı akitlerden olduğu belirtilerek, iki tarafın evlendirme memuru ve tanıklar önünde, karşılıklı olarak bu konudaki iradelerini açıkça bildirmelerinin şart olduğu vurgulandı. 
     Gerekçede, bir evlenme akdine dayanmadan birleşenler arasında geçerli bir nikah akdi meydana gelmediği, dolayısıyla nikahın subutuna karar verilemeyeceği kaydedildi. 
     Yargıtay'ın bu kararı davanın sonucuna etkili olmayacak, ancak örnek teşkil edecek. 
     
</TEXT>
</DOC>
