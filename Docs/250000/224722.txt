<DOC>
<DOCNO> 224722 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/23/son/sondun05.html </URL>
<DATE> 2004/03/23/ </DATE>
<TIME> 07.45 </TIME>
<AUTHOR>  </AUTHOR>
<HEADLINE>
İşadamlarından Bush'a karşı gazete ilanı "Kamuoyunu aldattı, ödesin .." 
</HEADLINE>
<TEXT>

     ABD'de bir grup işadamı, ülkenin önde gelen gazetelerinden New York Times'a tam sayfa ilan vererek, Başkan George W. Bush'u Irak konusunda kamuoyunu aldatmakla suçladı. 
     Federal harcamaları incelemeyi hedef edinen ve kendilerine ''Hassas Öncelikler İçin İş Liderleri'' adını veren işadamı grubunun gazeteye verdiği ilanda, Başkan Bush, Irak konusunda kamuoyunun güvenini suiistimal eden ve dürüst olmayan bir şirket yöneticisine benzetildi. 
     Bush'un Irak'a saldırmak için öne sürdüğü gerekçelerin tamamının gerçeklere aykırı olduğu belirtilen ilanda, savaşın bedelinin yüzlerce Amerikalının ölümü ve on milyarlarca dolarlık kayıpla ifade edildiği, bu ''devlet aldatmacasının'' son yıllardaki şirket skandallarıyla bile kıyaslanamayacak boyutta bir skandal olduğu ifade edildi. 
     İşadamları ilanda, ''artık birisinin ülkeyi savaşa sürükleyen bu öldürücü aldatmacanın kişisel sorumluluğunu üstlenmesi gerektiğini'' belirterek, ''bu kişinin de George W. Bush olduğunu'' savundular. 
     Federal bütçe önceliklerinin ulusal güvenliği göz ardı etmesinden endişe duyan ve federal harcamaları denetlemeyi kendisine hedef belirleyen grup, 1996'da kurulmuştu. 
     ABD'nin ünlü dondurma devi Ben Jerry's'in kurucularından Ben Cohen tarafından yönetilen işadamı grubunda özellikle CNN'in kurucusu Ted Turner ile Bell Industries, Eastman Kodak ve Goldman Sachs gibi dev şirketlerin eski yöneticileri bulunuyor. 
     
</TEXT>
</DOC>
