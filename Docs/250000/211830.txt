<DOC>
<DOCNO> 211830 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/29/siyaset/siy03.html </URL>
<DATE> 2004/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP dokundurtmadı 
</HEADLINE>
<TEXT>

   TBMM Birinci Hazırlık Komisyonu'nun AKP'li üyeleri, milletvekillerinin dokunulmazlık dosyalarını CHP'li üyelerin itirazlarına rağmen erteledi 
   Saliha Çolak 

   
   Milletvekillerinin dokunulmazlıklarının kaldırılmasının istendiği fezlekelerle ilgili ilk karar, "dokundurmama" yönünde çıktı. TBMM Anayasa - Adalet Karma Komisyonu'nca oluşturulan 6 hazırlık komisyonundan ilki, Adalet Bakanı Cemil Çiçek'in "Suçlamalar önemli değil, yargıda aklanacaklar" açıklamasına rağmen, yargılamanın dönem sonuna ertelenmesine karar verdi. 
   
   CHP'den muhalefet şerhi 
   Görev alanında 19 dosya bulunan bir numaralı hazırlık komisyonunun çalışmaları sırasında, AKP'li 3 üye erteleme istedi. CHP milletvekilleri Uğur Aksöz ve Yılmaz Kaya öneriye karşı çıktı. Ancak 2'ye karşı 3 oyla dosyaların dönem sonuna bırakılması kararı alındı. 
   Karara muhalefet şerhi koyan CHP'liler, hakkında dosya bulunan milletvekillerinden "Dokunulmazlığımı kaldırın" diyenler olduğunu anımsattı. Bağımsız yargıda yargılanma isteğinin özellikle siyasetçiye tanınması gerektiğini belirten CHP'liler, aksi halde insan hakkı ihlaline yol açılacağını vurguladı. 
   Muhalefet şerhinde, toplumda dokunulmazlıkların kaldırılması yolunda bir mutabakat bulunduğuna dikkat çekilerek, Meclis'in, milletin bu talimatına uyması gerektiği belirtildi. 
   
   17 dosya AKP'lilerin 
   Bu sonuç, AKP'nin diğer komisyonlarda da sayı üstünlüğünü kullanarak bu yönde karar çıkaracağı şeklinde yorumlandı. Hazırlık komisyonlarının aldığı ilk kararların, karma komisyonda görüşüldükten ve hakkında iddia bulunan milletvekillerinin savunmaları alındıktan sonra TBMM Genel Kurulu'na inecek olması, tüm dosyalarla ilgili "nihai kararların" ancak yerel seçimden sonra alınabileceğini gösteriyor. 
   Anayasa - Adalet Karma Komisyonu'nda 122 dokunulmazlık dosyası bulunuyor. İlk erteleme kararıyla milletvekilliği bitene kadar yargılanmayacak olanlar arasında Dışişleri Bakanı Abdullah Gül ve İçişleri Bakanı Abdulkadir Aksu'nun, "kayıp trilyon davasına" ilişkin dosyaları da var. 
   Ayrıca DYP Genel Başkanı Mehmet Ağar'ın 7, AKP Genel Başkan Yardımcısı Dengir Mir Mehmet Fırat'ın 1, AKP'li Akif Gülle, Ali Sezal, Osman Aslan ve Asım Aykan'ın 1'er, Mahfuz Güler'in de 2 dosyası yer alıyor. CHP'den sadece Sefa Sirmen'in 2 dosyası bulunuyor. 
   
   
   
   
</TEXT>
</DOC>
