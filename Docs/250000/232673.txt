<DOC>
<DOCNO> 232673 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/19/spor/spo02.html </URL>
<DATE> 2004/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Lüksümüz kalmadı 
</HEADLINE>
<TEXT>

   Teknik Direktör Daum, kalan dört maçın final havasında geçeceğini söyledi, "Bu istek ve arzuyla bazı pozisyonlarda da görerek oynarsak hepsini kazanabiliriz" diye konuştu 
      
   Tebrik etti 
   FENERBAHÇE Teknik Direktörü Daum, bir pozisyon hariç takımını ortaya koyduğu oyundan dolayı tebrik etti. Alman hoca, "Frikikte bir anlık dikkatsizlikten beraberlik golünü yedik. Oyunun genelinde maçın hakimi bizdik. Pozisyonlar yarattık. Şansımızı zorlamalıydık. Bazı oyuncularımızda gereken sakinlik yoktu. Tecrübe eksikliğinden kontrollü oynayamadık. Ancak istek, hırs, arzu eksiği yoktu" diye konuştu. 
   
   'Alternatif yok' 
   LİGİ az farkla önde götürdüklerini belirten Daum, "Kalan her maç final demiştik. Bu gerçeği artık herkes gördü. Kaybetme lüksümüz kalmadı. Son dört maçı, bu istek ve arzuyla ve bazı pozisyonlarda da görerek oynayıp hepsini kazanabiliriz" dedi. Alman hoca, Nobre ile Serhat'ın uyuşamadıklarına dikkat çekti, orta sahada oyun kurucu eksikliğini yaşadıklarını belirterek, "Ne yazık ki alternatifimiz yok" yorumunu yaptı. 
   
   Pierre'in gol öfkesi    SAMSUNSPOR karşısında ilk yarı iyi oynadıkları söyleyen Pierre van Hooijdonk, yine bir duran toptan gol yediklerini söyledi. Hollandalı yıldız, "Bu durum beni sinirlendiriyor. Böyle pozisyonlarda yapmanız gereken adamızını takip etmektir. Eğer üç puanı alsaydık her şey farklı olacaktı. Ancak ikinci yarıdaki oyunumuzla bunu hak etmedik" dedi. 
   
   Üç gün süre verdi    İlhan Cavcav, Serkan'ı renklerine katmak isteyen Fenerbahçe Yönetimi'ne, "İstediğim ücreti çarşamba gününe kadar kabul ederseniz bu iş olur" dedi 
   Özdemir görüştü 
   GENÇLERBİRLİĞİ Kulübü Başkanı İlhan Cavcav, Serkan'ın transferi için Fenerbahçe'ye üç gün süre verdiğini bildirdi. Cavcav, Sarı - Lacivertli kulübün ikinci başkanı Nihat Özdemir ile Serkan konusunu görüştüklerini belirterek, "Çarşamba gününe kadar bizim istediğimiz ücreti ödemeyi kabul ederlerse, Serkan'ı kendilerinin alabileceğini söyledim" ifadesini kullandı. 
   
   'Karar onların' 
   BU sezon satacakları tek futbolcunun Serkan olacağını vurgulayan İlhan Cavcav, "Biz büyük hedefleri olan kulübüz. Gelecek sezon için de mevcut kadromuzu koruyarak, yapacağımız kaliteli takviyelerle de zirve mücadelemizi sürdüreceğiz. Sayın Özdemir yönetim ile görüştükten sonra bize Fenerbahçe'nin cevabını iletecek. Karar artık onların" açıklamasını yaptı. 
   
   Muhteşem gösteri    KADIKÖY dün gece yine muhteşem bir atmosfere sahne oldu. Şampiyonluğa giden takımlarını yalnız bırakmayan Sarı - Lacivertli taraftarlar muhteşem bir gösteri sundu. Maç öncesi tribünlere tek tek maytap dağıtıldı. Stat hoparlörlerinden yapılan anonsta da seyircilerden maytapları takımları maçın ikinci yarısına çıkarken yakmaları istendi. Havanın kararmasını bekleyen tribünler Şükrü Saracoğlu Stadı'nı tam bir festivale dönüştürdü. 
   
   
</TEXT>
</DOC>
