<DOC>
<DOCNO> 208345 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/13/son/soneko11.html </URL>
<DATE> 2004/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İmarzedelere ödeme icin son imzalar atılıyor... 
</HEADLINE>
<TEXT>

     Kapatılan İmar bankası mudilerine yapılacak ödemelere ilişkin bugün, Ziraat Bankası ile Tasarruf Mevduatı Sigorta Fonu TMSF arasında ikili protokol imzalanması bekleniyor. 
     Daha önce TSMF, Merkez Bankası, Hazine ve Ziraat Bankası arasında dörtlü protokol imzalandı. Bu protokolden sonra, Ziraat Bankası kendisine verilen talimat doğrultusunda, İmarbank mudilerine ödeme için gereken altyapı hazırlıklarını tamamladı. 
     Bugün TMSF ile banka arasında imzalanması beklenen ikili protokolle, 190 Ziraat Bankası şubesi bu işle görevlendirilmiş olacak. Mudiler, İmar Bankası ile aynı adı taşıyan Ziraat Bankası şubesine giderek işlemlerini yaptırabilecekler. Mudi sayısının çok yüksek olduğu İmarbank şube müşterilerinin hangi Ziraat Bankası şubesinden paralarını çekecekleri, T.C kimlik numarasının ilk iki rakamına göre tespit edilecek. 
     Bugün itibariyle Ziraat Bankası şubelerine ise İmarbank mudilerinin merak ettiği konulara ilişkin tüm soruların cevaplarını içeren duyurular asıldı. 
     Hafta sonuna denk gelmesi nedeniyle bir farklılık olmazsa, ödemelere 17 Ocak cumartesi günü başlanması bekleniyor. Ödemeler, daha önce açıklandığı gibi ilk 10 milyar liralık kısmı vadesiz mevduat şeklinde olacak. Daha sonraki ödeme 3 ay sonra yapılacak. Ödemeler 36 ayın sonunda tamamlanacak. 
     
</TEXT>
</DOC>
