<DOC>
<DOCNO> 248555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/17/dunya/adun.html </URL>
<DATE> 2004/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Sırada tanıma var 
</HEADLINE>
<TEXT>


Türkiye'nin gerçekleştirdiği reformları öve öve bitiremeyen Avrupa Birliği, 'eksiğiniz var' mesajı vermeye devam ediyor Ankara'yı Gümrük Birliği'ni Rum Kesimi'ni de alacak şekilde genişletmeye davet eden AB, 'Kıbrıs'ı tanımaya hazırlanın' dedi 

Güven Özalp Brüksel 


Avrupa Birliği'nin AB bugün başlayacak doruk toplantısında onay verilecek Türkiye paragrafı son halini aldı. Türkiye'nin engelleme yönündeki girişimleri AB tarafından muğlak ve yetersiz bulununca, Kıbrıs Rum Kesimi'yle Gümrük Birliği konusu zirve metnindeki yerini aldı. 
AB Komisyonu kaynakları, Türkiye'nin bu aşamadan sonra Kıbrıs Rum Yönetimi'ni "tanıma" konusuna kendisini hazırlamaya başlaması gerektiğine vurgu yapıyorlar. 
AB Daimi Temsilciler Komitesi COREPER tarafından son hali verilen zirve sonuç bildirisindeki Türkiye paragrafında Ankara, 10 yeni üyeden 9'uyla gerçekleştirdiği gümrük birliği uygulamasını Kıbrıs Rum Kesimi'ni de dahil edecek şekilde genişletmeye davet ediliyor. Türkiye, Gümrük Birliği konusunun zirve bildirisine girmemesi için yoğun temasta bulunduysa da bundan sonuç alamadı. 

Mektup beğenilmedi 
Son olarak Dışişleri Bakanı Abdullah Gül, Brüksel'e bir mektup göndererek bu alanda açılım yapılacağı sinyali verdi. Ancak AB, mektubun içinde yer alan ifadeleri "muğlak", "genel" ve "beklentileri karşılamaktan uzak" olarak değerlendirdi. Durum böyle olunca da Kıbrıs Rum Kesimi, Yunanistan ve Avusturya'nın girişimleriyle bildiride Gümrük Birliği çağrısına yer verildi. 
AB Komisyonu yetkilileri, Ankara'nın Gümrük Birliği konusundaki yaklaşımını hatalı buluyorlar. AB'nin bundan sonraki beklentisi ise tanıma konusunda açılım sağlanması olacak. Bir Komisyon yetkilisi, "Türkiye artık Kıbrıs'ı tanıma konusunda kendisini hazırlamalıdır çünkü bundan sonra karşısında çıkacak aşama o olacaktır" diye konuştu. 

Görmezden geliyor 
Türkiye'ye ilişkin metinde, AB her ne kadar taahhütlerinin arkasında olduğu mesajını verse de, Ankara tarafından son dönemde atılan adımları görmezden gelen bir tavır içeriyor. Belgede kriterlerin tamamlanması halinde müzakerelerin gecikmeksizin başlatılacağı teyit ediliyor ancak Türkiye'nin eksikleri arasında yargının bağımsızlığı ve işleyişinin güçlendirilmesi, temel özgürlüklerin uygulanması, kültürel haklar, asker - sivil ilişkisinin Avrupa standartlarına çekilmesi ve Güneydoğu'daki durumun sayılması dikkat çekiyor. Bu unsurların geçtiğimiz yıl yayımlanan İlerleme Raporu ve 6 ay önceki zirve bildirisinde de aynı sıralamayla yer alıyor olması, "yapılan bunca değişikliğin görmezden gelindiği" gibi bir izlenim doğmasına neden oluyor. 


</TEXT>
</DOC>
