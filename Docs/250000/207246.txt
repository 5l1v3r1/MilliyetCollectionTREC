<DOC>
<DOCNO> 207246 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/08/son/sondun16.html </URL>
<DATE> 2004/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Talabani "Kerkük olaylarının arkasında Saddam yanlıları var" 
</HEADLINE>
<TEXT>

     Irak Geçici Hükümet Konseyi üyesi ve Irak Kürdistan Yurtseverler Birliği IKYB lideri Celal Talabani, Kerkük kentinde meydana gelen olaylardan Irak'ın devrik lideri Saddam Hüseyin yandaşlarını sorumlu tuttu. 
     Bağdat'ta yayımlanan Essabah gazetesine Irak'ın kuzeyindeki Süleymaniye'de verdiği demeçte, Kürtlerin bağımsız Kürt yönetimine Kerkük'ü katmak istemediğini belirtti. 
     Kerkük'ün Kürt bölgesinde bulunduğunu öne süren Talabani, Kerkük'teki gösteride bazı silahlı kişilerin IKYB karargahına ve polis kuvvetlerine ateş açtığını ifade etti. 
     Irak'ın kuzeyinde iki ayrı Kürt yönetiminin birleşmesi için çabaların sürdüğünü söyleyen Talabani, ''iki yönetimin bazı bakanlıkların bir an önce birleştirilmesi için bazı önerileri bulunduğunu'' kaydetti. 
     Gazete, Talabani'yle yaptığı görüşmenin tamamını cumartesi günü yayımlayacağını yazdı. 
     
</TEXT>
</DOC>
