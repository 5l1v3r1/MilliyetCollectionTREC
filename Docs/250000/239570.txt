<DOC>
<DOCNO> 239570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/13/siyaset/siy04.html </URL>
<DATE> 2004/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyanet, 'inançlı müfettiş' arıyor 
</HEADLINE>
<TEXT>


Diyanet, müfettiş yardımcılığı sınavına girecek olanların 'İslam törelerine uygunluğunu' şart koşuyor 

EZELHAN ÜSTÜNKAYA Ankara 


Diyanet İşleri Başkanlığı, müfettiş yardımcılığı sınavına gireceklerde, "itikat, ibadet, tavır ve hareketlerinin İslam törelerine uygunluğunun çevresinde bilinir olması" şartı arıyor. 
Diyanet kaynakları, Diyanet Teftiş Kurulu Yönetmeliği'nde de yer alan şartın, "müfettiş yardımcılarının teftiş yaptıkları yerlerde, görevleri bittikten sonra içki, kumar ve benzeri alışkanlıkları sergilememesi için" istendiğini söyledi. Diyanet'in aylık dergisindeki sınav duyurusuna göre, adaylar askerliğini yapmış olacak, kadın adaylar başvuramayacak. Diyanet bünyesinde hiç kadın müfettiş bulunmadığına dikkat çekilirken, Mehmet Nuri Yılmaz'ın başkanlığı döneminde yapılan kurum içi duyuruyla, kadın görevlilerden de sınava girmelerinin istendiği, ancak hiç başvuruda bulunulmadığı öne sürüldü. 
Teftiş Kurulu Tüzüğü ve Teftiş Kurulu Yönetmeliği'ndeyse "din eğitimi ve öğretimi yapan en az dört yıllık fakülte veya yüksekokullarla hukuk, siyasal bilgiler, iktisat, işletme, iktisadi ve idari bilimler fakültelerinden birini bitirmiş olmak" ifadesi yer alıyor. Buna karşılık duyuruda, "din eğitimi ve öğretimi yapan, en az dört yıllık fakülte veya yüksekokul mezunu olma" şartına yer verilerek, ilahiyat mezunlarına vurgu yapılıyor. 




</TEXT>
</DOC>
