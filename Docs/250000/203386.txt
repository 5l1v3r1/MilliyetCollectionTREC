<DOC>
<DOCNO> 203386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/20/son/soneko03.html </URL>
<DATE> 2003/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Çin, 2005'te tekstil sektörünün kabusu mu olacak 
</HEADLINE>
<TEXT>

     Dünya Ticaret Örgütü'nce tüm dünyadaki ticari engellerin kaldırılacağı 2005 yılı yaklaşırken, tekstil sektörünün tedirginliği artıyor. 
     Uludağ İhracatçı Birlikleri UİB Başkanlar Kurulu Başkanı Orhan Yıldırımçakar, ''Çin'in 2005'te yaratacağı tehlikenin tespit ve çözümünde çok geri kaldık'' dedi. 
     Yıldırımçakar, A.A muhabirine yaptığı açıklamada, araştırmaların Çin'in 2005 itibariyle dünya tekstil ve hazır giyim pazarının yüzde 50'sini ele geçireceğini gösterdiğini belirterek, son verilere göre, bu ülkenin Japonya'nın hazır giyim ithalat pazarının yüzde 80'ini elinde bulundurduğunu, bunun, Çin'in istediğinde gelişmiş ülkelere yüksek kaliteli mal üretebileceği konusunda kuşkuya yer bırakmadığını vurguladı. 
     Orhan Yıldırımçakar, Çinli modacıların son iki yılda dünya sıralamasında başı çektiğini, marka ve modanın en büyük isimlerini transfer ettiklerini, bu konuya Türkiye'den daha fazla önem verdiklerini ifade ederek, gelişmiş batı pazarlarına uzak olmalarına rağmen, showroom ve çeşitli organizasyonlar düzenleyerek bu handikapı da aştıklarını belirtti. 
     Çin'in tekstil ve konfeksiyon alanında çok ciddi organizasyon ve yatırım içinde olduğunu, bu ülkeyle düşük maliyet konusunda rekabet etmenin imkanının bulunmadığını anlatan Yıldırımçakar, şöyle konuştu 
     ''Çin'in 2005'te yaratacağı tehlikenin tespit ve çözümünde çok geri kaldık. Bizdeki sorun iki ayaklı. Dış pazarlarımızı nasıl muhafaza edebiliriz Nasıl rekabet edebiliriz İçeride de büyük darbeler yiyeceğiz. Oyuncak ve elektronik gibi değişik sektörlerin yanı sıra tekstil ve konfeksiyonda da ucuz mallar gelecek. Yani iki yönlü darbe var. Denilebilir ki Bizde üretimin büyük bir kısmı fason . Fakat, bu üretim şekli miktar olarak azalmasa da, fiyat olarak darbe gelecek. Dünya çapındaki tedarikçiler, kotalar kalktığında kendi maliyetlerini aşağı çekebilmek için uğraşacak. Bize de fiyatınızı indirin diyecekler.'' 
     
     ''MALİYETTE REKABET İMKANSIZ'' 
     Türkiye'de, bazı firmaların üretimi Anadolu'ya kaydırarak maliyetleri düşürme çalışmaları yaptığını, ancak bunun çözüm olamayacağını dile getiren Yıldırımçakar, şunları söyledi 
     ''Maliyet konusunda Çin ile kesinlikle mücadele edemeyiz. Farklı ve özgün üretimlerle onların olmadığı kulvarlara girmeliyiz. Üretim ancak bu şekilde devam edebilir. KOBİ'lerin bile kendilerine ait tasarımı, farklılığı olmalı. Farklı ve özgün üretimlerle onların olmadığı kulvarlara girmeli, markalaşmalıyız. Döşemelik kumaş ve ev tekstilinde şanslıyız. Bursa'dan Çin'e ev tekstili satan firmalarımız var. Demek ki bunlar farklı ve özgün. Çin'den gelen döşemelik kumaşlar ise genellikle beğenilmiyor. Fakat, herşeye rağmen tekstil ve konfeksiyon bitecek değil. Moda ve özel kumaşlarla yolumuza devam edeceğiz.'' Yıldırımçakar, dampingli ithalatın kontrolünde 2004'te daha hızlı ve dikkatli olunması gerektiğini belirterek, çocuk işçi çalıştırma, arıtma tesisi gibi konularda uluslararası firmaların dayattığı yaptırımların, Çin'e de uygulanması için lobi çalışması yapılmasını istedi. 
     
     ''GÜMRÜK BİRLİĞİ ANLAŞMASI TADİL EDİLMELİ'' 
     Sentetik İplik Üreticileri Birliği SUSEB Genel Sekreteri Eray Sanver de, 2005'e ilişkin Avrupa Birliği AB ve ABD ile diğer ülkelerde de sıkıntı olduğunu, ancak Türkiye'nin, özel şartlarından dolayı gerekli önlemler alınmaması durumunda daha ağır sorunlar yaşayacağını söyledi. 
     Sanver, AB ile imzalanan Gümrük Birliği anlaşmasının Türkiye'nin aleyhine işlediğini, AB ve ABD'nin, çıkarlarını korumak amacıyla Çin ile karşılıklı özel anlaşmalar yaptığını, AB'nin tekstilden çekildiğini, bu tablonun Türkiye'yi savunmasız bıraktığını savunarak, ''Gümrük Birliği Anlaşması'nın ya tadil edilmesi ya da Serbest Ticaret Anlaşması'na dönüştürülmesi gerekir'' dedi. 
     Bunlar yapılmazsa, 2005 için hiçbir tedbirin alınamayacağını belirten Sanver, ayrıca KDV oranları ve SSK primlerinin azaltılması ile haksız rekabete yol açan ithalatın önlenmesi için devletin gerçek bir irade ortaya koyması gerektiğini vurguladı. 
     Sanver, Türkiye'nin GSMH'sinin üçte birini, istihdamın da yüzde 10'unu tekstilden sağladığına dikkati çekerek, ''Türkiye için tekstil feda edilemeyecek bir sektördür'' dedi. 
     
</TEXT>
</DOC>
