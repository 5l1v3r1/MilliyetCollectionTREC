<DOC>
<DOCNO> 233306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/dunya/dun01.html </URL>
<DATE> 2004/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Honduras da Irak'tan çekiliyor 
</HEADLINE>
<TEXT>

   Honduras, 370 askerini en kısa zamanda çekeceğini açıkladı 
      DIŞ HABERLER SERVİSİ 

   
   İspanya'nın ardından Orta Amerika ülkesi Honduras da askerlerini Irak'tan çekeceğini açıkladı. Honduras Devlet Başkanı Ricardo Maduro, yaptığı açıklamada, ülkesinin Irak'ta görev yapan 370 askerinin, en kısa zamanda geri çekileceğini söyledi. Maduro kararın, koalisyon ülkelerine iletildiğini de kaydetti. 
   Necef'te El Salvador ve Dominik Cumhuriyeti askerleriyle birlikte İspanya komutası altında görev yapan Honduras birliklerinin, 1 Haziran'da geri çekilmesi planlanıyordu. Honduras'ın açıklamasının ardından Tayland hükümeti de, saldırıya uğramaları halinde Irak'taki birliklerini geri çekeceğini açıkladı. Başbakan Thaksin Shinawatra, askerlerinin ölmesi ya da yaralanması durumunda, onları orada tutmayacaklarını belirtti. 
   Bu arada İspanya'nın Irak'taki 1400 askerini geri çekmesinin 6 hafta süreceği belirtildi. İspanyol basını, askerlerin çekilme sürecinin mayıs sonunda tamamlanacağını ileri sürdü. 
   
   
   
</TEXT>
</DOC>
