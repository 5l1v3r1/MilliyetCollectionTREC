<DOC>
<DOCNO> 211886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/29/son/sondun09.html </URL>
<DATE> 2004/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Laos'ta kuş gribi... 5 bin tavuk itlaf edildi... 
</HEADLINE>
<TEXT>

     Laos'ta başkent Vientian yakınlarındaki bir çiftlikte kuş gribine rastlanmasının ardından 5 bin tavuğun itlaf edildiği bildirildi. 
     Laos Dışişleri Bakanı Yong Chanthalangsy, basına yaptığı açıklamada, hükümetin, kuş gribi bulaşan tavukların nakliyesini yasakladığını, şu ana kadar 5 bin tavuğun itlaf edildiğini ve itlafın sürdüğünü söyledi. 
     Vietnam ve Tayland'daki sağlık yetkilileri de, Laos'ta da kuş gribi virüsü görüldüğünü doğruladılar. Laos'ta şu ana dek hiçbir insana kuş gribi virüsü bulaşmadığı belirtildi. 
     Hastalığın ülkede ilk olarak görüldüğü Soksea çiftliğindeki 3 bin tavuk da itlaf edilmişti. 
     
     DSÖ 
     Bu arada, Dünya Sağlık Örgütü DSÖ , Çin'de geçen yıl kuş gribine yakalanan iki Hong Konglunun ölümüyle ilgili olarak Pekin yönetiminin soruşturma açmasını istedi. 
     Pekin'de açıklama yapan DSÖ sözcüsü, bu konunun açıklığa kavuşturulması gerektiğini söyledi. 
     Çin'in güneydoğusundaki Fujian eyaletinde geçen yıl Şubat ayında 8 yaşındaki bir kız çocuğu ve babası 12 gün arayla ölmüştü. Otopside, baba ve kıza H5N1 virüsü bulaştığı belirlenmişti. 
     
</TEXT>
</DOC>
