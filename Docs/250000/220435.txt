<DOC>
<DOCNO> 220435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/07/spor/ydemirkol.html </URL>
<DATE> 2004/03/07/ </DATE>
<TIME>  </TIME>
<AUTHOR> Mehmet DEMİRKOL  </AUTHOR>
<HEADLINE>
Talihsiz ve yorgun 
</HEADLINE>
<TEXT>

   
   Mika çatırtısı, sevinçle yerlerinden fırlamış çoğunluktaki Fenerbahçeliler'in çığlıklarını bastıracak kadar güçlüydü. Birşeyler kırılmıştı besbelli. Sesin, Ersun Yanal'ın yedek kulübesini kaplayan mikaya vurduğu yumruktan geldiğini kafamızı o tarafa çevirince anladık. Yanal çıldırmıştı. Doğrusu çıldırmayacak gibi de değildi. O ana kadar rakibi zorlayan, pozisyonlar bulan Al - Karalılar, akıl dışı hiçbir hatayı aynı pozisyonda Damir ve Ümit Bozkurt ile yapmış, Van Hooijdonk'a golü ikram etmişti. Haklı olarak çıldırıyordu Yanal... 
   Parma'yı deviren kadroyla sahaya çıkmışlardı. Kar, zemini İtalya'daki gibi yapmıştı. Ama bu kez hem çok yorgunlardı, hem de rakip Gençler'i tanıyordu. Tedbirlerini almıştı. Daum, değişik bir savunma tertibiyle takımını sahaya sürmüştü. Beşli adam adama savunmayla oynuyordu. Fatih, Mustafa Özkan'ı önde karşılıyor, göbeğe geliyordu. Tomas, Youla'yı tutuyordu. Mehmet Yozgatlı ise Filip'in peşindeydi. Luciano arkaya sarkıyor, Ali Güneş, Ali Tandoğan ve Serkan'ın yonttuğu sol kanadı engelliyordu. O Tuncay ve Aurelio'dan gerektiği yardımı alamayınca, tüm tedbirlerine rağmen Gençler, kendi sağından akın akın geldi. Filip'i kullanamıyorlar, ama Ali Tandoğan ve Serkan ile akıyorlardı. Her şeyi bir kenara bırakın Van Hooijdonk'un çizgi üzerinden çıkardığı iki top ve Youla'nın bir metreden üstten auta attığı, olup biteni anlatıyor... Çok talihsizlerdi. 
   İkinci yarıya Tuncay geri çekilerek başlayınca, ilk yarıda iyi işleyen Gençler'in sağ kanadı durdu. Ersun Yanal 10 dakika sonra Fenerbahçe'nin adam adamasını bozacak hamleyi yaptı. Veysel'i Ümit Bozkurt'un yerine oyuna soktu ve 4 - 4 - 2'sini 3 - 4 - 3'e çevirdi. Bu ağır hücumcularına orta sahadan destek veremeyen Fenerbahçe karşısında doğru bir hamleydi. Kanatlarını iyi işletmeye başladılar ve oyun sonuna kadar dört net pozisyonla beraberliğe, hatta galibiyete yaklaştılar. Fenerbahçe'yi son dakikadaki bir pozisyona kadar çıkarmadılar ve bunu bildik, bayıltan yüksek tempolarını sahaya koyamadan yaptılar. Çünkü başta çok talihsiz, sonra ise çok yorgundular. 
   
      
   
</TEXT>
</DOC>
