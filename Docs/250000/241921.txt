<DOC>
<DOCNO> 241921 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/22/son/sondun29.html </URL>
<DATE> 2004/05/22/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Avrupa Alevi Konfederasyonu'ndan Türkiye'nin AB üyeliği için kampanya 
</HEADLINE>
<TEXT>

     ''Avrupa Birliği'nde demokratik bir Türkiye'ye evet'' sloganıyla Türkiye'nin AB'ye girmesi için kampanya başlatan Avrupa Alevi Konfederasyonu, hedeflerini Belçika'da basına tanıttı. 
     Belçika Alevi Federasyonu Başkan Yardımcısı ve Avrupa Alevi Konfederasyonu Yönetim Kurulu Üyesi Ercan Soylu, basına yaptığı açıklamada, temel Alevi değerleriyle AB değerlerinin örtüştüğünü ifade etti. 
     Konfederasyon'un öncelikle eşitlik ve demokratik hukuka dayalı bir toplumun yaratılması, dayanışma ve sosyal adalet ilkelerinin kurumlaşması, düşünce ve inanç özgürlüğünün sınırsız olarak yaşanması, barış için köktendincilik, ırkçılık ve terörle mücadele edilmesini gerektirdiğine inandığını kaydeden Soylu, ''Bu amaçların, AB içinde gerçekleşeceğine inanıyor bu nedenle Türkiye'nin de Avrupa ailesi içinde yer almasını destekliyoruz'' diye konuştu. 
     Konfederasyonun görüşlerini, ''Laik ve demokratik bir Türkiye'nin AB'ye üye olarak kabul edilmesi, Türkiye ve Avrupa halklarının da yararına olur'' sözleriyle özetleyen Soylu, AB yolunda, Türkiye'nin gerekli olan demokratik ve sosyal reformları yapmasını talep ettiklerini ve desteklediklerini kaydetti. 
     Türkiye'den özellikle yasalar ve uygulamaları konusunda bazı beklentiler içinde olduklarını ifade eden Soylu, ''Aleviliğin hukuksak güvence altına alınmasını ve Alevilere karşı ayrımcı uygulamaya son verilmesini istediklerini'' anlattı. Zorunlu din derslerinin kaldırılmasını ve din bilgisi eğitiminin isteğe bağlı verilmesini savunan Soylu, ''Alevilerin inanç ve kültürlerini yaşattıkları Cemevleri inanç kurumları olarak kabul edilmelidir'' diye konuştu. 
     Soylu, Türkiyesiz bir Avrupa'nın ırkçı ve Hıristiyan kulübü damgasından kurtulamayacağını ifade ederek, Türkiye'nin AB'ye girmesinin köktendinci hareketleri zayıflatacağını kaydetti. 
     Avrupa Alevi Konfederasyonu, Avrupa'da kurulu bulunan yaklaşık 250 Alevi örgütünden 176'sını temsil ediyor. 
     
</TEXT>
</DOC>
