<DOC>
<DOCNO> 203310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/20/guncel/agun.html </URL>
<DATE> 2003/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İmam pişman 
</HEADLINE>
<TEXT>

   İstanbul'daki eylemleri düzenleyen örgütün 'İmamlar' grubundaki 4 yönetici üyeden biri olan Adnan Ersöz dün tutuklandı... 
   Ersöz, DGM'de verdiği ifadede, teslim olmak için geri döndüğünü ve pişmanlık yasasından faydalanmak istediğini söyledi 
      ERDAL KILINÇ İstanbul 
   
   İki yıl önce El Kaide lideri Usame bin Ladin'le Afganistan'daki korunaklı evinde kahvaltı yaptığını, saldırı talimatını aracılardan aldıklarını anlatan Adnan Ersöz, Ramazan ayında yapılan ve birçok Türk'ün ölümüyle sonuçlanan eylemleri onaylamadığını söyledi. Emniyet Müdürlüğü'ndeki sorgusunun ardından İstanbul DGM'ye sevk edilen Ersöz'ün, 15 Aralık'ta İran'dan havayoluyla geldiği Atatürk Havalimanı'nda teslim olduğu anlaşıldı. 
   
   Yurtdışında askeri eğitim aldı 
   Ersöz'le ilgili İstanbul polis tarafından yapılan resmi açıklamada şöyle denildi "Türkiye'de uluslararası bir terör örgütüne El Kaide bağlı bir yapı oluşturulduğunu, kendisinin bu yapıyla terör örgütü arasındaki bağı sağlamak amacıyla yurtdışında bulunduğunu, yapı içerisinde bulunan şahısların bu örgüt tarafından yurtdışında askeri ve siyasi eğitime tabi tutulduğunu, uluslararası terör örgütü tarafından eylemlerin finanse edildiğini beyan etmiştir." 
   Bu açıklamanın ardından bomba yapımında kullanılan 150 kilo kimyasal madde ve kablolar, eylemde kullanılan araçlar ile patlayıcı madde imal edilen depoya konulan kamuflaj amaçlı bol miktarda deterjan ele geçirildiği kaydedildi. 
   
   'Ladin ile kahvaltı yaptık' 
   Ersöz, DGM savcısı tarafından sorgulandı. 1996'da Pakistan'a, 1997'de ise Afganistan'a gittiğini, buralarda siyasi ve askeri eğitim aldığını anlatan Ersöz, 2001'de ise Afganistan'ın kuzeyindeki Kandahar kentinde, Usame bin Ladin'in büyük duvarlarla çevrili korunaklı evine gittiğini söyledi. Ersöz, "Burada talimat değil, sohbet ve tanışma ortamı oldu" dedi. Görüşme sırasında Ladin'le kahvaltı yaptığını belirten Ersöz, soruşturmada adı geçen Habib Aktaş, Azad Ekinci ve Gürcan Baç'ı tanıdığını kaydederek, "Talimatları bizzat Usame'den değil, aracı olan kişilerden aldık" diye konuştu. 
   
   El Kaide 150 bin dolar gönderdi 
   El Kaide'nin Türkiye'deki yapılanmasının başında Habib Aktaş'ın bulunduğunu, El Kaide'nin eylemler için Aktaş'a 150 bin dolar gönderdiğini öne süren Ersöz'ün ifadesinde şunları söylediği öğrenildi "Eylemlerin hedefinin İncirlik Üssü gibi yerler olduğunu biliyordum. Bu tür eylemler olacağından haberim yoktu. Bilseydim karışmazdım. Eylemlerin gerçekleştirildiği noktaları görünce, gittiğim İran'dan dönüp teslim oldum." İfadesinde pişman olduğunu dile getiren Ersöz, Topluma Kazandırma Yasası'ndan faydalanmak istedi. Ersöz, "anayasal düzeni silah zoruyla değiştirmeye kalkışmak" iddiasıyla sevk edildiği Nöbetçi 5 No'lu Mahkeme'ce tutuklandı. 
   
   Bomba düzeneği netleşti    İstanbul polisi, Ersöz'ün ifadesiyle ilgili açıklamasının ardından patlamalarda kullanılan bomba düzeneğinin netleştiğini belirterek, şu bilgiyi verdi "Kamyonetlerin arka kısmına yerleştirilen bomba, bir kablo aracılığıyla fünyeyle birleştirildi. Fünye, aracın elektrik kablolarından birine bağlandı. Buradan da intihar eylemcisinin en yakınında bulunan bir yere düğmeyle monte edildi." 
   
   Aktaş'la şirket kurmuş    DİNÇER ŞEREF İstanbul 
   Adnan Ersöz'ün kendisi gibi İmamlar grubu yöneticisi olan Habib Aktaş ile 1999'da ortak tekstil şirketi kurduğu anlaşıldı. İki örgüt üyesinin bir ortağı daha bulunuyordu. Ersöz'le Aktaş, Beyazıt'ta kurdukları Ahi Tekstil'i 2001'de tasfiye etti. Şirket adresi olarak Ordu Caddesi Kalaycı Şevki Sokak'taki Altınkapı Dilman İş Merkezi 27 numara gösterildi. Binada iki 27 numara bulunuyor. Buradaki şirketlerin yetkilileri, Ahi Tekstil'i hiç duymadıklarını söylediler. 
   
   
   
</TEXT>
</DOC>
