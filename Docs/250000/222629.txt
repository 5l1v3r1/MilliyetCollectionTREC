<DOC>
<DOCNO> 222629 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/16/siyaset/asiy.html </URL>
<DATE> 2004/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
'Askerin müdahalesi CHP'ye zarar veriyor' 
</HEADLINE>
<TEXT>

   CHP'li Akyüz, askerlerin siyaset yapmasının AKP'ye yaradığını, CHP'ye ise zarar verdiğini öne sürerek, "Müdahale edilen partiler zayıflamıyor, güçleniyor" dedi 
      ANKARA Milliyet 

   
   CHP İstanbul Milletvekili Halil Akyüz, ordu mensuplarının siyaset yapmasının, sivil toplum kuruluşlarının bazı toplantılarına katılarak mesaj vermesinin, vatandaşları fişleme girişiminin AKP'ye yaradığını ve CHP'ye zarar verdiğini savundu. Akyüz, "Sonuçta demokrasi zedelenir" dedi. 
   Akyüz, Atatürkçü Düşünce Derneği'nin Hilafetin kaldırılmasının yıldönümü nedeniyle düzenlediği toplantıya generallerin de katıldığını anımsattı. Akyüz, "Bu yaptıkları, AKP'yi tehdit eder mahiyette gözüküyor. Siyaset dışı güçlerin siyasi partilere tehdit olarak görünmesi halkın hoşuna gitmiyor ve tepki olarak tersini yapıyorlar. O siyasi partiyi destekliyorlar. Bu da CHP'ye zarar veriyor" diye konuştu. Fişleme olayını da Türk demokrasisi açısından olumsuz bulduğunu kaydeden Akyüz, şunları söyledi "Sanki AKP'ye bir tehdit varmış gibi görünüyor. Meclis'te bir iktidar, bir muhalefet partisi var. Askerlerin bu yaptıkları bu partilerden birine yarar sağlıyorsa, diğerine zarar veriyor demektir. Halkın demokratik bilinci, verdiği oy felsefesine bakılırsa böyle işliyor. Silahlı Kuvvetler'in müdahale ettiği partiler zayıflamıyor, güçleniyor." 
   
   'Halkın partisi olalım' 
   Akyüz, demokrasiye müdahalenin, "CHP orduya yandaş, demokrasiyi koruyan AKP" izlenimi verdiğini belirterek, "Oysa gerçek ve evrensel demokrasiyi savunan CHP'dir. Silahlı Kuvvetler de demokrasiyi, laikliği korumaya çalışıyor göründüğünden, CHP bu olanların paraleline düşüyor" şeklinde konuştu. Akyüz, CHP lideri Deniz Baykal'dan da CHP'nin devletin emirlerini halka tebliğ eden değil, halkın taleplerini devlete tebliğ eden parti olduğunu vurgulamasını istedi. 
   
   
   
   
</TEXT>
</DOC>
