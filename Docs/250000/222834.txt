<DOC>
<DOCNO> 222834 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/16/son/sonspo12.html </URL>
<DATE> 2004/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
UEFA'dan Gençler'e Valencia maçı için teşekkür yazısı... 
</HEADLINE>
<TEXT>

     Türkiye Kupası yarı finalinde yarın Fenerbahçe ile deplasmanda karşılaşacak olan Gençlerbirliği Ankara'daki çalışmalarını tamamlayarak, İstanbul'a gitti. 
     Kırmızı-siyahlı ekibin, Beştepe İlhan Cavcav tesislerinde teknik direktör Ersun yanal yönetiminde yaptığı son idmana tüm futbolcular katılırken, omuzundan sakat olan Baki takımdan ayrı koşu yaptı. 
     Ersun Yanal, ligde hedeflerinden uzaklaştıklarını, ancak UEFA ve Türkiye kupalarında hedefe yürüdüklerini belirterek, ''Bizim için olmazsa olmaz maçlardan birisine gidiyoruz. Şayet seneye Avrupa kupalarına katılacaksak, Türkiye kupası yarı finalinde Fenerbahçe'yi mutlak geçmemiz gerekiyor. Bunu da başaracak güç ve kapasitedeyiz'' dedi. 
     
     FUTBOLCULARIN İNANÇLI İSTANBUL YOLCULUĞU 

     Gençlerbirliği'nin tüm futbolcuları, Fenerbahçe ile Türkiye Kupası yarı finalinde yapacakları maça konsantre olmuş durumda. 
     Takım kaptanı Ümit'ten yedekte bekleyen Şenol'a kadar kırmızı-siyahlı oyuncuların tamamı ''Bu maçı alacağız başka yolu yok'' diyerek hem kendilerine olan güvenlerini, hem de bu maçı kazanmak için duydukları inanç ve isteği açıkça ortaya koydular. 
     Futbolculardan Deniz, Baki, Erkan, Filip, El Saka ve Veysel Türkiye kupasında zirveyi hedeflediklerini söylediler. 
     
     MUHTEMEL 11 

     Gençlerbirliği'nin, yarın saat 20.00'de yapacağı Fenerbahçe maçına şu muhtemel 11 ile çıkması bekleniyor. 
     Damir, Erkan, Ümit, El Saka, Deniz, Filip, Skoko, Serkan, Ali Tandoğan, Mustafa ve Youla. 
     
     GENÇLERBİRLİĞİ'NE, UEFA'DAN TEŞEKKÜR MEKTUBU 

     Öte yandan, Gençlerbirliği kulübüne, Valencia ile Ankara'da yaptığı UEFA Kupası 4. tur ilk maçındaki organizasyonu nedeniyle, maçın İsviçreli UEFA Gözlemcisi Bernard Carrel tarafından teşekkür yazısı gönderildi. 
     Yazıda ''Maçtaki mükemmel organizasyon ve göstermiş olduğunuz sempatik ve hoş misafirperverliğinizden dolayı sizlere tekrar tekrar teşekkür ederiz'' sözlerine yer verilirken, Carrel, aynı yazıyı Türkiye Futbol Federasyonu'na da gönderdi. 

     
</TEXT>
</DOC>
