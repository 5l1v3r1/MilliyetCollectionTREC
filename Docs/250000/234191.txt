<DOC>
<DOCNO> 234191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/23/son/sonspo19.html </URL>
<DATE> 2004/04/23/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
İstanbulspor, avantaj kaybetmek istemiyor 
</HEADLINE>
<TEXT>

     Ligde kalma mücadelesi veren İstanbulspor, yarın Gaziantepspor'u kendi sahasında yenerek, puan avantajını kaybetmek istemiyor. 
     Ligde son 2 haftada üst üste aldığı galibiyetlerle 6 puan toplayan ve puanını 34'e çıkaran sarı-siyahlılar, son 4 haftaya girilirken Akçaabat Sebatspor'dan 4, Bursaspor'dan 6 puan önde 14. sırada yer alıyor. İstanbulspor, Gaziantepspor karşısında da galibiyet serisini devam ettirip, rakipleriyle puan farkını korumayı hedefliyor. 
     Menajer Sinan Dinler, Gaziantepspor'un güçlü bir rakip olduğunu ifade ederek, ''Ne şartlarda olursa olsun, zor bir maç olacak. Bu maçı da kazanıp, son 3 haftaya daha rahat girmek istiyoruz'' dedi. 
     İstanbulspor, bugün yapacağı antrenmanın ardından Güneş Otel'de kampa girecek. 
     Sarı-siyahlılarda, geçen hafta olduğu gibi bu hafta da sakat olan Saffet, Pinto, Faruk ve Güven kadroda yer almıyor. 
     İstanbulspor'un Gaziantepspor maçına şu muhtemel 11 ile çıkması bekleniyor. 
     Oğuz, Musa Kuş, Yalçın, Deniz Uygar, Cem, Musa Büyük, Aytekin, Saidou, Yordanov, Bushaj, Boliç. 
     Güngören Mimar Yahya Baş Stadı'nda saat 15.30'da başlayacak maçı hakem Hakan Sivriselvi yönetecek. 
     
</TEXT>
</DOC>
