<DOC>
<DOCNO> 219785 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/04/son/soneko22.html </URL>
<DATE> 2004/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Unakıtan Kullanılan ilaçlar kayıt altına alınacak... 
</HEADLINE>
<TEXT>

     Maliye Bakanı Kemal Unakıtan, Başbakan Recep Tayyip Erdoğan'ın SSKlıların da dışarıdaki eczanelerden ilaç alabilmeleri konusunda bir çalışma yapılması talimatı verdiğini söyledi. 
     Unakıtan, Türk Eczacıları Birliği'ni TEB ziyaret ederek ''Reçete Provizyon Kontrol Sistemi'' hakkında bilgi aldı. 
     Maliye Bakanı, ziyareti sırasında yaptığı açıklamada, halen Ankara'da pilot olarak uygulamaya konulan sistemin gayet başarıyla yürütüldüğünü ve tüm Türkiye'ye yaygınlaştırılacağını bildirdi. 
     Bunun için Maliye Bakanlığı olarak bir çalışma yapacaklarını kaydeden Unakıtan, projenin bütün vatandaşların sağlık alanında da Mernis Projesiyle yani vatandaşlık numarası ile takibine imkan verdiğini kaydetti. Böylece bütün ilaç sahiplerinin vatandaşlık numarası ile takip edileceğini belirten Unakıtan, ''Bir insan hayatı boyunca ne kadar ilaç almışsa, onların hepsinin kayıtları olacak burada. Bu Türkiye için fevkalade önemli bir veri'' dedi. 
     Emekli Sandığı'nda da benzer bir program bulunduğuna, ancak burada emekli numaralarına göre hareket edildiğine dikkat çeken Maliye Bakanı, ''Bundan sonra vatandaşlarımızın tamamını, vergi olsun, sigorta olsun, ilaç alımı olsun, ne olursa olsun vatandaşlık numarası ile takip edeceğiz. Bu şekilde hem sağlıklı veri elde edeceğiz ki, bu Türkiye'de özlenip de yapılamayan bir husustur. Hem de harcamalarda tasarruf sağlayacağız'' diye konuştu. 
     
     TASARRUF TUTARI 
     Yeni sistemle birlikte artık hiç kimsenin buzdolaplarında fazla, lüzumsuz, atılacak, kullanılmayacak ilaç görmeyeceğini de kaydeden Unakıtan, şöyle devam etti 
     ''Bunu söylemek kolay ama hesabını yaparsanız, ne kadar büyük rakama ulaşılacağını tahmin edemezsiniz. Arkadaşlar, sadece memurlar ve onların bakması gereken kimseler için bir çalışma yapmışlar. 800 küsur milyon dolar tasarruf sağlanacağını söylüyorlar. Yüzde 30 tasarruf hesaplamışlar. O kadar olmasa bile en azından 300-400 milyon dolarlık bir tasarruf söz konusu. Bu sadece memurlar için. Diğerlerini de düşündüğümüzde, tasarruf miktarının boyutunu daha iyi görmek mümkün.'' -SSKLILARIN İLAÇ ALIMI- Maliye Bakanı Unakıtan, SSKlıların dışarıdaki eczanelerden de ilaç alabilmelerine yönelik çalışma konusunda da şu açıklamada bulundu 
     ''Sayın Başbakanımız dün, SSK hastaları da niye diğer eczanelerden ilaç almıyorlar dedi. Herhalde bu konuda talimat da vermiş Sağlık Bakanımıza, Çalışma Bakanımıza. Ben, vatandaş olarak nereden ilaç alıyorum Bana en yakın eczaneden. Gidiyorum, alıyorum. Bir de SSK'daki adamı düşünün. Gidiyor, kuyruk oluyor, A.. yok senin ilaç gelmedi, 1 hafta sonra gel. Yahu adam zaten hasta. Sıkıntı içinde. 
     Sayın Başbakanımız Onların da dışarıdan ilaç almalarını temin edin diyor. O şekilde talimat veriyor. SSK'lı hasta illa SSK'dan alacak olmaz diye. Bu konuda çalışma yaptırıyor.'' Hükümet olarak vatandaşa en iyi hizmeti nereden verebiliyorlarsa o şekilde uygulamalarda bulunduklarını vurgulayan Unakıtan, parası olup da istediği doktora gidenlerin bu çileyi bilemeyeceğini dile getirdi. 
     -TEB BAŞKANI- Türk Eczacıları Birliği Başkanı Mehmet Domaç da, Maliye Bakanı'ndan kamunun ilaç ödemelerinde gecikme olmamasını istedi. 
     Yeni dönemde reçete kontrol sistemini yaygınlaştırarak, kontrol edilmeyen tek bir reçete bırakmayacaklarını belirten Domaç, ilaçtaki KDV indiriminden dolayı da Maliye Bakanı'na teşekkür etti. 
     Döviz kurlarındaki düşüşe rağmen ithal ilaç fiyatlarının çok uzun süre değişmediğini vurgulayan Domaç, şimdi hem kur nedeniyle fiyat indirimine gidildiğine, hem de KDV'nin düştüğüne işaret etti. Domaç, bu şekilde ithal ilaçların yüzde 20-22 dolayında ucuzladığını ve vatandaşı da rahatlattığını söyledi. 
     -UNAKITAN'IN BÜSTÜNÜ DİKECEKLER- Maliye Bakanı, eczacılarla sohbet ederken, kendisine dışarıdan 'Sağlık vergisi'' koymaları önerisinin getirildiğini de bildirdi. 
     Unakıtan, ''Bana, Örneğin sigaraya sağlık vergisi koyun dediler. Yine zararlı kimyasallara bu tür bir vergi konulabileceğini önerdiler. Ama bu olmaz tabi'' diye konuştu. 
     Bu arada Unakıtan TEB'den ayrılırken, Osmaniye İl Temsilcisi Ethem Argun, Osmaniye'nin girişine Maliye Bakanı'nın büstünü dikeceklerini söyledi. Argun Bakana, ''Sayın Bakan, size daha önce Ayakta Tedavilerde Reçetelerin Limitli Sisteme Girmesini sağlarsanız, sizin Osmaniye'nin girişine büstünüzü dikeceğimizi söylemiştim. Bütçe Uygulama Talimatı ile bunu yaptınız. Şimdi biz de sözümüzü tutacağız. Ancak, büstün koruma sorunu var. 1 hafta biz koruruz, ondan sonra koruma size ait'' dedi. 
     Maliye Bakanı ise buna gülerek, ''Bana 1 hafta da yeter'' karşılığını verdi. 
     
</TEXT>
</DOC>
