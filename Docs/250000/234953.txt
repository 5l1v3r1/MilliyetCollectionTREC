<DOC>
<DOCNO> 234953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/son/sonspo05.html </URL>
<DATE> 2004/04/26/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Spurs'un, Memphis'i 110-97 yendiği maçta Hidayet, 6 sayı attı... 
</HEADLINE>
<TEXT>

     ABD Profesyonel Basketbol Ligi'nde NBA , play-off ilk tur mücadelesine, bu sabaha karşı yapılan 4 maçla devam edildi. 
     Geçen sezonun şampiyonu ve bu sezonu Ortabatı Grubu ikincisi olarak bitiren San Antonio Spurs, play-off'daki 4. maçında, deplasmanda Memphis Grizzlies'ı 110-97 yenerek tur atladı. 
     Spurs'de sahaya ilk 5'te çıkarak 34 dakika forma giyen Hidayet Türkoğlu, karşılaşmayı 6 sayı, 5 savunma ribauntu, 1 asist, 1 top çalma ve 1 blokla tamamladı. 
     Türkoğlu, 2 sayılık atışlarda başarılı olamazken 3 sayılık atışlarda 3'de 1, serbest atışlarda da 6'da 3 isabet buldu. 
     Fransız oyuncu Tony Parker, 29 sayı, 2 ribaunt ve 13 asistlik oyunuyla kariyerinin en yüksek sayısına ve bu sezon aldığı en yüksek asiste ulaşarak takımını galibiyete taşıdı. 
     28. doğum gününü kutlayan MVP ödüllü Tim Duncan 26 sayı, 6 ribaunt ve 3 asistle galibiyette önemli rol oynarken 14 sayı, 6 ribaunt ve 1 asistle Robert Horry de Duncan'ı takip etti. 
     Tarihinde ilk defa play-off'a katılan, ancak 4 maçın 4'ünü de kaybederek hayal kırıklığı yaşayan Memphis Grizzlies'da ise İspanyol forvet Pau Gasol'ün 22 sayı, 2 ribaunt ve 2 asist, James Posey'nin 20 sayı, 11 ribaunt ve 2 asistlik çabaları yenilgiyi engelleyemedi. 
     Böylece Batı Konferansı'nda Memphis Grizzlies, ilk defa katıldığı play-off'a veda etmek zorunda kaldı. 
     
     INDIANA DA 2. TURDA 

     Doğu Konferansı'ndaki play-off mücadelesinde ise en fazla galibiyeti alarak sezonu birinci bitiren Indiana Pacers, serideki 4. maçında, deplasmanda Boston Celtics'i 90-75 yenerek 2. tura yükseldi. 
     Pacers'da 22 sayı, 3 ribaunt ve 3 asistlik performans sergileyen Ron Artest ile 18 sayı, 5 ribaunt ve 1 asistle MVP adayı Jermaine O'Neal maçın yıldızları oldular. 
     Öte yandan Reggie Miller'ın 14 sayı, 3 ribaunt ve 2 asisti ile Al Harrington'ın 13 sayı, 7 ribaunt ve 2 asistlik performansları da galibiyete katkıda bulundu. 
     Sezonu 8. sırada tamamlayan Boston'da ise Paul Pierce, 27 sayı, 11 ribaunt ve 1 asistlik, Mark Blount da 21 sayı, 13 ribaunt ve 1 asistlik göz dolduran oyunlarına rağmen Boston'ı yenilgiden kurtaramadılar. 
     Play-off'daki ilk 4 maçını da kazanarak bir üst tura yükselen diğer bir takım da New York Knicks'i 100-94 yenen New Jersey Nets oldu. 
     Günün son maçında ise Los Angeles Lakers, Houston Rockets'ı, uzatma dakikalarında 92-88 yenerek seride durumu 3-1 'e getirdi. 
     NBA'de play-off mücadelesi yarın sabaha karşı yapılacak 2 maçla devam edecek. 
     
</TEXT>
</DOC>
