<DOC>
<DOCNO> 207012 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/07/son/sondun40.html </URL>
<DATE> 2004/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Eroğlu "Talat aslında UBP defterini açmamıştı" 
</HEADLINE>
<TEXT>

     Ulusal Birlik Partisi UBP Genel Başkanı ve Başbakan Derviş Eroğlu, ''dörtlü koalisyonun da bir alternatif'' olduğunu belirterek, ''Bu alternatife de bakmak lazım. Eğer diğer siyasi partiler buna sıcak bakarsa ve 'böyle bir koalisyonda varız' derlerse o zaman oturur ve pazarlığını yaparız. Protokolünü hazırlarsın ve hayata geçirirsin'' dedi. 
     Bayrak Televizyonu'nda yayımlanan Akis programında seçim sonrası gelinen aşamayı ve hükümet kurma çalışmalarını değerlendiren Eroğlu, Başbakan Recep Tayyip Erdoğan ve KKTC Cumhurbaşkanı Rauf Denktaş'ın dörtlü koalisyon önerisine sıcak baktıklarını ve kendilerine hükümet kurma görevi verilmesi halinde bunu değerlendireceklerini bildirdi. Eroğlu, diğer partilerle anlaşmaları halinde dörtlü bir koalisyona gitmelerinin mümkün olduğunu söyledi. 
     Eroğlu, Başbakan Erdoğan'ın dörtlü koalisyon üzerinde durduğunun hatırlatılması üzerine, ''Hükümeti kurma görevini alan kişinin bu modeli kabul etmesi ve görüştüğü parti başkanlarına bu soruyu sorması gerektiğini'' belirtti. 
     CTP'nin UBP'yi ziyareti sırasında konunun açıldığını anlatan Eroğlu, CTP heyetinde bulunan Lefkoşa Türk Belediye Başkanı Kutlay Erk'in görüşmede, ''dörtlü bir koalisyonun olamayacağını, dörtlü koalisyonda mecliste muhalefet kalmayacağını, dolayısıyla parti içi muhalefetlerle partilerin yıpranabileceğini, bu nedenle bu görüşe sıcak bakmadıklarını'' ifade ettiğini kaydetti. 
     
     ''SAMİMİYETTEN YOKSUN TEKLİF'' 
     Eroğlu, Cumhuriyetçi Türk Partisi CTP Genel Başkanı Mehmet Ali Talat'ın UBP'ye, hükümet kurma teklifini usulen yaptığını ifade ederek, ''Sayın Talat aslında UBP defterini açmamıştı'' diye konuştu. 
     ''Talat'ın UBP'ye yönelik hükümet kurma teklifinin samimiyetten yoksun ve bir senaryo gereği yapılmış olduğunu'' ifade eden Eroğlu, parti olarak Annan belgesi hakkında bazı endişeleri olduğunu anlatarak, bu konudaki endişelerini içeren soruları da kendileriyle hükümet kurmak isteyen bir partiye yöneltmelerinin gayet doğal olduğunu kaydetti. 
     Derviş Eroğlu, seçim sonrasında CTP ile yaşanan hükümet arayışlarıyla ilgili soruyu yanıtlarken şunları söyledi 
     ''Sayın Talat aslında UBP defterini açmamıştı. UBP'yi ziyarete geldiği zamanda 'benim tabanım UBP ile hükümet kurmaya karşıdır' diyerek söze başlamıştır. Biz bunun üzerine, 'madem ki geldiniz bazı konuları görüşmemiz lazım. Siz hükümeti kurmakla görevli bir kişisiniz. Dolayısıyla UBP'yi ziyaret ettiğinize göre nasıl bir hükümet modeli üzerinde duruyorsunuz' dedik. Daha ziyade üçlü bir koalisyonu tercih ettiğini zaten daha önce de söylemişti.'' Talat'ın görüşmecilikle ilgili tutumunu da eleştiren ve CTP'nin UBP'ye sorduğu sorular arasında, ''görüşmecinin de değiştirilmesi''nin bulunduğunu anlatan Eroğlu, ''Görüşmecinin değiştirilmesinden bahseden Mehmet Ali Talat'ın gelinen aşamada 'halk bize görüşmeciyi değiştirme yetkisi vermemiştir'' dediğine'' işaret etti. Eroğlu, ''Peki halk sana görüşmeciyi değiştirme yetkisi vermediyse bizi ziyaret ederek niye bu soruyu sordun'' dedi. 
     
</TEXT>
</DOC>
