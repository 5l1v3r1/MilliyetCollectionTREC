<DOC>
<DOCNO> 232376 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/17/son/sontur20.html </URL>
<DATE> 2004/04/17/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Boş arazide bebek bulundu 
</HEADLINE>
<TEXT>

     Konya'da boş bir arazide donmak üzere olan yeni doğmuş bebek bulundu. 
     Alınan bilgiye göre, 155 polis imdat telefonuna, Zafer Sanayi Güven Sokak'ta bulunan boş bir arazide bebek bulunduğu ihbarı yapıldı. Kısa sürede verilen adrese ulaşan polis, kundağa sarılı 4-5 günlük bir kız bebek buldu. 
     Soğuktan donmak üzereyken bulunan bebek, hemen Dr. Faruk Sükan Doğum ve Çocuk Hastanesi Acil Servisi'ne kaldırıldı. 
     Hayati tehlikesi bulunan kız bebek daha sonra yeni doğan ve cerrahi yoğun bakım servisinde gözlem altına alındı. 
     Dr. Asiye Özkan, polisler tarafından kendilerine getirilen bebeğin, vücudunda morluklar bulunduğunu, solunum güçlüğü çektiğini, bu nedenle de hayati tehlikesinin bulunduğunu söyledi. 
     Minik kız hayata döndürülmeye çalışılırken, polis hem bebeğin bulunduğu bölgeden, hem de hastaneden aldığı bilgiler doğrultusunda bebeğin ailesini arıyor. 
     
</TEXT>
</DOC>
