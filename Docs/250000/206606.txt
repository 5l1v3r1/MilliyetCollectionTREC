<DOC>
<DOCNO> 206606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/05/son/sonspo19.html </URL>
<DATE> 2004/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Ve Ahmet Hassan konuştu 'Git-mi-yo-rum ' 
</HEADLINE>
<TEXT>

     Beşiktaş'ın Mısırlı futbolcusu Ahmed Hassan, bu sezonki tek düşüncesinin, şampiyonluk hedefine üst düzeyde katkı sağlamak olduğunu bildirdi. 
     Hassan, menajeri Alper Gökdemir aracılığıyla yaptığı yazılı açıklamada, son günlerde gazetelerde yer alan, ''Ahmed Hassan-Jardel takası'' ifadeli haberlerden rahatsızlık duyduğunu belirterek, ''Gerek menajerim ve gerekse ben, devre arasında bir yere gitme isteğimiz olmadığını defalarca açıkladık. Ama, nedense bizim dışımızda gelişen ve basında ısrarla yer alan takas haberleri, doğal olarak bizi huzursuz etti'' dedi. 
     Transfer söylentileri hakkında kendilerine resmi ya da gayriresmi herhangi teklif olmadığını da ifade eden Hassan, şunları kaydetti 
     ''Bahsi geçen Glasgow Rangers kulübüyle, Beşiktaş'a transfer olmadan önce görüşmelerimiz oldu, halen de ismim gündemlerinde bulunmaktadır. İngiltere'de oynama isteğim, bunun hemen olmasını istiyorum anlamına gelmez. Bu arada, başta sayın Serdar Bilgili ve Hüsnü Güreli olmak üzere, hocam Mircea Lucescu ile menajerimiz Sinan Engin'in bana olan güvenlerini dile getirişleri, beni daha da ağır sorumluluğun altına itip onurlandırdı. Bundan sonraki tek düşüncem, transfer değil, Beşiktaş'ın 101. yılındaki şampiyonluk hedefine üst düzeyde katkı sağlamaktır.'' 
     
</TEXT>
</DOC>
