<DOC>
<DOCNO> 212233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/30/son/sonspo24.html </URL>
<DATE> 2004/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Ufuk Bayraktar'dan Trabzonspor'a 3 yıllık imza... 
</HEADLINE>
<TEXT>

     Trabzonspor, altyapıdan Ufuk Bayraktar'ı 3 yıllığına renklerine bağladı. 
     Mehmet Ali Yılmaz Tesisleri'ndeki törende, forvet oyuncusu Ufuk Bayraktar, kendisini profesyonelliğe taşıyan sözleşmeye imza attı. 
     Trabzonspor Altyapı Sorumlusu Osman İlyas, törende yaptığı açıklamada, yeni yönetim kurulunun altyapıya büyük önem verdiğini belirtti. 
     Altyapıdaki futbolcuları sürekli izlediklerini dile getiren İlyas, ''Bugün altyapıda çok olumlu bir performans sergileyen Ufuk Bayraktar'ı profesyonel oyuncu olarak takımımıza katıyoruz. Trabzonspor'a önemli katkılar sağlayacağına inanıyoruz. İlerisi için umut vaat ediyor'' diye konuştu. 
     İlyas, altyapıda Ufuk haricinde umut vaat eden başka futbolcuların da bulunduğunu, onları da zaman içinde A takım kadrosuna katmayı hedeflediklerini kaydetti. 
     Ufuk Bayraktar ise profesyonel futbolcu olmaktan dolayı duyduğu memnuniyeti dile getirerek, ''Trabzonspor'da olmak çok gurur verici. Beni bu günlere hazırlayan arkadaş ve hocalarıma teşekkür ediyorum'' dedi. 
     İmza törenine Ufuk Bayraktar'ın anne ve babası Emine ile Abdullah Bayraktar da katıldı. 
     
</TEXT>
</DOC>
