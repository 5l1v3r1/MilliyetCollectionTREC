<DOC>
<DOCNO> 223489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/18/son/sonsiy11.html </URL>
<DATE> 2004/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Seçmenden ''tekme tokat'' oy istiyor 
</HEADLINE>
<TEXT>

     Yerel seçimlere sayılı günler kalırken, adaylar birbirinden ilginç yöntemlerle oy istemeyi sürdürüyor. Keçiören Belediye Başkanı olabilmek amacıyla BBP'den yola çıkan Avrupa kickbox şampiyonu Selahattin Bıyıklı, seçim kampanyasını özel bir boks gösterisiyle başlattı. 
     Keçiören'in adeta sembolü haline gelen yapay şelalelerin karşısında özel olarak dizayn edilmiş kamyonu üzerinde seçmeni selamlayan Bıyıklı, kelimenin tam anlamıyla ''tekme tokat'' oy istedi. 
     Havada tekme ve yumruklarını savurarak kampanyasını renklendiren Bıyıklı, kamyonun üzerine çıkarak ilginç kickbox figürleriyle seçmenlerini selamladı. 
     
     ''ZIPKIN GİBİYİM'' 

     Bıyıklı, 1978 yılından bu yana kickbox ve tekvando hocalığı yaptığını, ders verdiği pek çok gencin bugün seçmen yaşında olduğunu söyledi. 
     ''Rakiplerimi ezebileceğimi göstermek için bu yola başvurdum. Ama onları kickbox ile değil oylarımla ezeceğim'' diyen Bıyıklı, siyaset meydanına çıkış nedenini de, ''Milleti bugüne kadar çok soydular. Artık biz insanımızı soydurmayacağız. Bunu göstermek istiyorum'' diye anlattı. 
     Yollarda herkesin kendisini tanıdığını, ailelerin sokakta durdurup ''oyumuz size'' dediklerini ifade eden Selahattin Bıyıklı, duyduğu özgüveni de, ''46 yaşındayım, zıpkın gibiyim. Benim 50-55 bin öğrencim oldu. Onlar oy verse yeter'' sözleriyle dile getirdi. 
     Esnafı ziyaret ettiğini ve büyük ilgi gördüğünü de vurgulayan Bıyıklı, etrafını çeviren küçüklere de ilginç figürlerini sergiledi. Çocuklara, ''anne babanıza söyleyin, bana oy versinler'' diye tembihte bulunan Bıyıklı, daha sonra ilgi çekici kamyonetine binerek seçim turunu sürdürdü. 
     
</TEXT>
</DOC>
