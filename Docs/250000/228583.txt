<DOC>
<DOCNO> 228583 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/05/son/sondun08.html </URL>
<DATE> 2004/04/05/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Şiiler Basra valiliğini işgal etti 
</HEADLINE>
<TEXT>

     Basra valiliğinin kontrolünü ele geçirdikleri belirtilen Iraklı radikal Şii lider Mukteda El Sadr'ın yandaşlarının, Sadr'ın Amerikan güçlerince tutuklanan yardımcısının serbest bırakılmasını istedikleri bildirildi. 
     Valilik binasının içinde ve dışında Sadr'ın 1000 kadar yandaşının bulunduğu, bu kişilerin ABD askerlerince tutuklanan Sadr'ın yardımcısının serbest bırakılması ve Sadr'ın gazetesine uygulanan yasağın kaldırılmasını talep ettikleri belirtildi. 
     Vali Vail Abdüllatif'in binadan kaçtığı ve Sadr'ın posterlerinin kapıya yapıştırıldığı kaydedildi. Görünürde İngiliz askerleri ve Irak polisinin bulunmadığı bildirildi. 
     Savunma Bakanlığı'ndan bir yetkili, ''Sadr grubunun bazı üyeleri dün gece valilik binasına gelerek, binayı barışçıl bir şekilde işgal ettiler. Şu anda grup ile Iraklı yetkililer arasında görüşmeler sürüyor'' dedi. 
     Sadr'ın destekçilerinden Rezzak Haşim, binayı kontrol eden polisin pazar akşamı ayrıldığını söyledi. 
     Basra'nın kontrolünü elinde tutan İngiliz askerleri, binanın işgal altında olduğunu doğruladılar. 
     Bağdat'ta, ABD askerleriyle Şii milisler arasında çıkan çatışmalarda 7 ABD askeri ölmüş, 24 asker yaralanmıştı. 
     
</TEXT>
</DOC>
