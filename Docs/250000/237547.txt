<DOC>
<DOCNO> 237547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/05/son/sonsiy25.html </URL>
<DATE> 2004/05/05/ </DATE>
<TIME> 19.45 </TIME>
<AUTHOR>  </AUTHOR>
<HEADLINE>
Anadolu Üniversitesi Rektörü Prof. Dr. Ataç ''Bu israftır'' 
</HEADLINE>
<TEXT>

     Anadolu Üniversitesi AÜ Rektörü Engin Ataç, lise mezunları dururken, orta öğretimde belirli bir meslek alanında eğitim görmüş kişilerin üniversitede başka alana yönelmesinin kaynak israfı olduğunu bildirdi. 
     Ataç, yazılı açıklamasında, AÜ Senatosu'nda TBMM'ye sunulan ''Yükseköğretim Kanunu ve Yükseköğretim Personel Kanununda Değişiklik Yapılması Hakkında Kanun Tasarısı''nın görüşüldüğünü kaydetti. 
     YÖK'ün görevlerinin değişik çevrelerce yıllardır tartışmalara konu olduğunu belirten Ataç, kurulun yapısının hiçbir zaman üniversite sorunları arasında yer almadığını bildirdi. 
     Ataç, tasarı ile YÖK'ün üye sayısının 24'ten 16'ya düşürülüp Yürütme Kurulu'nun kaldırılmak istendiğini ifade ederek, Cumhurbaşkanı tarafından yeni seçilen YÖK Başkanı'nın yanı sıra kurul üyelerinin de görevlerine son verilmesini sağlayan tasfiye niteliğindeki bu düzenlemenin sorunları çözmeyeceğini savundu. 
     
     Yükseköğretime giriş koşulları... 

     AB'ye üyelik konularının yoğunlaştığı bir ortamda yükseköğretime giriş konusundaki mevcut uyumun yapılan düzenlemelerle bozulduğunu belirten Ataç, şunları kaydetti 
     ''Bu düzenleme ülkenin üst düzeyde ihityacı olan ara insan gücünü nitelik ve nicelik yönünden azaltacaktır. Genel lise mezunlarının ellerinde hiçbir meslek olmadığı gibi önlerindeki tek seçenek üniversiteye girmeleridir. Meslek sahibi olmayan lise mezunları dururken orta öğretimde belirli bir meslek alanında eğitim görmüş kişilerin üniversitede başka alana yönelmesi kaynak israfıdır.'' Ataç, üniversite kontenjanlarının meslek lisesi mezunları tarafından doldurulmasının, öğrencilerin yüzde 65'ini oluşturan genel lise mezunlarının bir kısmının üniversiteye girişini engelleyeceğini belirterek, yapılacak düzenlemenin genel lise mezunlarının önünü kesip, öğrencilerin aleyhine olacağını kaydetti. 
     
     Meslek liselerine tanınan kolaylıklar... 

     ''Meslek liseleri mağdur ediliyor'' gerekçesiyle yeni düzenlemeler yapılmasının anlamsız olduğunu belirten Ataç, her geçen gün sayısı gittikçe artan meslek lisesi mezunlarının, ''Hem ÖSS hem de sınavsız geçişe başvurabilme, dikey geçiş sınavı ile alanındaki lisans programlarına yerleştirilme, AÖF önlisans programlarına sınavsız ve kontenjan sınırlaması olmadan yerleşme'' gibi avantajlara zaten sahip olduklarını bildirdi. 
     Ataç, uzmanlar tarafından bilimsel değerlendirme ölçütlerine dayanılarak yükseköğretime girişte yeni düzenlemeler yapılabileceğini belirterek, ÖSS'ye çok az bir süre kala, öğrenciler ile velilerin belirsizlik ortamına itilmesinin yarardan daha çok zarar getireceğini kaydetti. 
     
</TEXT>
</DOC>
