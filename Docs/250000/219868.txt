<DOC>
<DOCNO> 219868 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/04/son/sontur33.html </URL>
<DATE> 2004/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP'li Kılıçdaroğlu Maaşlarımızdan kesip Başbakan'a verelim 
</HEADLINE>
<TEXT>

     Başbakan Recep Tayyip Erdoğan'ın ''milletvekili maaşıyla geçinemediğine'' ilişkin sözleri TBMM Genel Kurulu'nda tartışmaya neden oldu. 
     CHP İstanbul Milletvekili Kemal Kılıçdaroğlu'nun, ''milletvekili aylıklarından kesip sayın Başbakan'ın maaşını 15 bin Euro yapalım'' sözlerine, AK Parti Manisa Milletvekili Hüseyin Tanrıverdi, ''Başbakanımızın sizin 5 kuruşunuza ihtiyacı yok'' yanıtını verdi. Maliye Bakanı Kemal Unakıtan da CHP'lilere, ''Başbakan bir şirketin ortağı ama sizin hepinizin de şirket ortaklığı var. İş Bankası'nın ortağısınız'' diye seslendi. 
     Genel Kurul'da ele alınan Ek Bütçe Yasa Tasarısı üzerinde CHP Grubu adına söz alan İstanbul Milletvekili Kemal Kılıçdaroğlu, AK Parti Hükümeti'nin Cumhuriyet tarihinde bir ilki gerçekleştirerek, bütçe yılının başında ek bütçe tasarısını TBMM'ye getirdiğini söyledi. İç ve dış borçlarda ciddi artışlar olduğunu ve Hükümet'in IMF'ye teslim olduğunu savunan Kılıçdaroğlu, ek bütçe isteğinin TBMM'ye getirilmeden Maliye Bakanlığı tarafından çıkarılacak bir genelge ile çözülebileceğini iddia etti. ''IMF size güvenmediği için bunun TBMM'den çıkarılmasını istedi'' diyen Kılıçdaroğlu, Başbakan Recep Tayyip Erdoğan'ın, maaşıyla geçinemediği için ticaretle uğraştığı yolunda açıklamalarda bulunduğunu belirterek şunları söyledi 
     ''Sayın Başbakan gizli reklam yapmaktadır. Yaptığı iş ahlaki değildir. Getirdiğiniz bu ek bütçe tasarısı ile Başbakan'ın bu durumunu düzeltebiliriz. Bir ülkenin Başbakanı bir başka ülke başbakanı ile maaş konuşmaz. Gelin bir önerge ile sayın Başbakan'ın maaşını 15 bir Euro karşılığı yapalım. Yapalım ki bir başka ülkenin başbakanının karşısında boynu bükük kalmasın. Milletvekili maaşlarımızdan keselim ve Başbakan'ın maaşına ekleyelim ve sorunu çözelim. 
     Eğer Başbakan'ın şirketleri normal faaliyetini sürdürsün diyorsanız, o zaman hakimler de öğleden sonra avukatlık yapsın. Hatta milletvekilleri de boş zamanlarında iş takipçiliği yapsın.'' 
     
     ''SİZİN BEŞ KURUŞUNUZA İHTİYACI YOK'' 
     AK Parti Manisa Milletvekili Hüseyin Tanrıverdi, grubu adına yaptığı konuşmada, ek bütçe tasarısının TBMM'ye, hortumlanan bankaların açığını kapatmak ve hesapsız-kitapsız yapılan harcamaları kapatmak için değil, Bağ-Kur ve SSK emeklilerine katkı sağlamak için getirildiğini söyledi. 
     Türkiye Cumhuriyeti Başbakanına meclis kürsüsünden söylenen sözleri söyleyenlere yakıştıramadığını ifade eden Tanrıverdi, şöyle konuştu 
     ''Kulislerde maaşlarınızın az olduğunu siz de söylüyorsunuz. Başbakanımızın sizin 5 kuruşunuza ihtiyacı yok. Başbakanımız 24 saat işinin başında ama sizin genel başkanınız makamından kalkıp halkın arasına giremiyor. Başbakan ise günde iki miting yapıp bir de Gençlerbirliği maçına gidebiliyor. Sizin bu Başbakanı başınızda taşımanız gerekiyor. 
     Bu hükümetin yaptıkları yürek ister ve bizde mangal kadar yürek var. Hiç merak etmeyin işler yolunda. Siz ne kadar rahatsız olursanız olun, ne yaparsanız yapın biz bildiğimizi yapacağız. Enflasyonu dizginledik ve canavarın azı dişini söktük. 28 yıl sonra ilk kez AK Parti Hükümetiyle enflasyon tek haneli rakama inmiştir.'' 
     
     ''YÖNETİM KURULU BAŞKANI OLANLARINIZ VAR'' 
     Maliye Bakanı Kemal Unakıtan da tasarı üzerinde yaptığı konuşmasında, Hükümet'in izlediği şeffaf politika nedeniyle bu düzenlemeyi TBMM'ye getirdiğini söyledi. Kaynağı olmayan hiçbir harcama yapmadıklarını ve ek bütçe ile getirilen bütçe yükünü yapılacak tasarruflarla karşılayacaklarını kaydeden Unakıtan, şöyle konuştu 
     ''Başbakanımızla ilgili bir önerge verdiniz. Her şeyde samimi olmak lazım. Başbakanımız bir şirketin ortağı. Hepinizin var çıkarırım tek tek. Yönetim kurulu başkanı olanlarınız var, takdirname alanlarınız var. Bunları kınamıyoruz, saygıyla karşılıyoruz. Şirket sahibi olmak ne suçtur ne de yasaktır. Hepinizin cebinde hisse senedi var, hepiniz ortaksınız. İş Bankası'na parti olarak ortaksınız. Kime kredi verip vermeyeceğinize parti olarak karar veriyorsunuz. 
     Lafla bu işler olmaz. İş üretin, laf üretmeyin. Bir başbakan şirket ortağı diye bu kadar lüzumsuz konuşulmaz. Memleketi, 70 sente muhtaç hale geldiği günlere getirmeyin.'' Bakan Unakıtan'ın konuşmasının ardından söz alan CHP Grup Başkanvekili Ali Topuz, AK Parti milletvekillerinin doğruyu öğrenmemeye direndiklerini ifade ederek, ''Bakın İş Bankası'nın hisselerinin yüzde 28'i Atatürk'e ait ve bu hisselerin yönetimi CHP'ye vasiyet olarak kalmıştır'' diye konuştu. 
     AK Parti Konya Milletvekili Ahmet Işık'ın, ''Ortaksınız o zaman'' sözleri üzerine Topuz, ''Bu farkı anlamıyorsanız siz burada oturmayı hakketmiyorsunuz'' dedi. Işık'ın, ''Sözlerinizi aynen iade ediyorum ''diye karşılık vermesi üzerine de Topuz, ''Bir defa değil, yüz defa burada oturmayı hakketmiyorsunuz. Ben buraya 5 kez geldim, siz ikinci kez gelin de öyle konuşun''diye konuştu. 
     Topuz, Atatürk'ün vasiyetinin zorunlu bir görev olarak yerine getirdiklerini ve İş Bankası ile CHP arasında en ufak bir ilişki olmadığını belirterek, hisselerin gelirlerinin tamamının Türk Dil Kurumu, Türk Tarih Kurumu'na verildiğini söyledi. 
     
</TEXT>
</DOC>
