<DOC>
<DOCNO> 205420 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/30/son/sonspo15.html </URL>
<DATE> 2003/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Ziya Doğan istedi, Oumar Konyaspor'da... 
</HEADLINE>
<TEXT>

     Konyaspor'da, Trabzonsporlu stoper Oumar ile sözleşme imzalandı. 
     Konyaspor Kulüp Binası'nda düzenlenen imza töreninde kendisini 1,5 yıllığına yeşil-beyazlı renklere bağlayan imzayı atan Senegalli futbolcu, Konyaspor'a geldiği için çok mutlu olduğunu kaydetti. 
     Kendisine çok sayıda kulüpten teklif geldiğini, ancak Konyaspor'u tercih ettiğini vurgulayan Oumar, yeşil-beyazlı ekibe gelmesinde Ziya Doğan'ın etkili olduğunu anlattı. 
     Doğan'ın hedefine ulaşmak için çok çalışan bir teknik direktör olduğunu ifade eden Oumar, ''Hedefimiz Konyaspor'un başarılı olması. Konyaspor'un hedeflerine ulaşması için elimden geleni yapacağım'' dedi. 
     Kulüp başkanı Mehmet Köseoğlu ise Ziya Doğan'ın defansa takviye istediğini bu nedenle araştırma yaptıklarını belirterek, ''Yedek kulübesinde defansı destekleyecek futbolcumuz yoktu. Transfer sadece Oumar ile kalmayacak. İkinci yarıya bambaşka bir Konyaspor olarak başlayacağız'' diye konuştu. 
     Konyaspor ile 1,5 yıllık sözleşme imzalayan Oumar, yaklaşık 3,5 yıl önce Türkiye'ye geldi. İlk olarak Çaykur Rizespor'da oynayan Senegalli futbolcu, son 1,5 yıldır Trabzonspor formasını giyiyordu. 
     
</TEXT>
</DOC>
