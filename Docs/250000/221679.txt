<DOC>
<DOCNO> 221679 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/12/spor/spo03.html </URL>
<DATE> 2004/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Fiorentina sürprizi 
</HEADLINE>
<TEXT>

   Fatih Terim'in ayrılmasından sonra ikinci lige düşen İtalyan Kulübü, eski günlere geri dönebilmek için eski hocasına kapılarını yeniden açtı 
      HALİL ÖZER 

   
   Önce tatil yapacak 
   GALATASARAY'DA artık gün saymaya başlayan Teknik Direktör Fatih Terim yeni sezon öncesi programını hazırladı. Sarı - Kırmızılı çalıştırıcı önümüzdeki hafta yapılacak olan karşılaşmadan sonra Bodrum'a giderek yazlık evinde dinlenmeye çekilecek. Terim'in bu tatili Haziran ayına kadar devam edecek. Deneyimli hoca daha sonra ise kendisine gelecek teklifleri değerlendirecek. 
   
   Teklifler yağıyor 
   TERİM'İN şimdiden oldukça ilginç öneriler aldığı öğrenildi. Bu tekliflerin en şaşırtıcı olanı ise İtalya'dan geldi. Tecrübeli hocanın ayrılmasından sonra ikinci lige düşen Fiorentina, Terim'e haber göndererek eski günlere dönmek için kapılarının ardına kadar açık olduğunu bildirdi. Almanya'nın Hertha Berlin ve Fransa'nın Marsilya kulüpleri de Terim'in peşinden koşuyor. 
   
   Liseliler firar etti    İki yıl önce Canaydın'a seçimi kazandıran liseliler, bu kez kongreye ilgi göstermedi. Oy kullanacak 3738 üyeden, 1654'ü liseli olacak 
   Sıkıntı çekecek 
   SARI - Kırmızılı kulüpte kongre günü hızla yaklaşırken, oy kullanacak üyeler arasında yapılan araştırmalarda ilginç sonuçlar çıktı. İlk değerlendirmeler sonucu Başkan Özhan Canaydın'ın seçimde bir hayli sıkıntı çekmesi bekleniyor. Kongrede 3738 üyenin oy kullanacağı, ancak bunların sadece 1654 tanesinin liseli olduğu tespit edildi. 
   
   Cansun avantajlı 
   CANAYDIN, iki yıl önceki seçimde başkanlığı genelde liselilerin oyları ile kazanmıştı. Geçmiş kongreye katılan liselilerin oranı ise bugünkü rakamın çok çok üzerinde kalmıştı. Dengelerin bir anda değişmesi ve liseli olmayan üyelerin ağır basması, başkanlık yarışında avantajın şimdiden Mehmet Cansun'a geçmesini sağlayacak. 
   
   Aslan'da iki eksik    CİM - BOM, Akçaabat Sebatspor ile yapacağı maçın hazırlıklarını sürdürdü. Antrenmana kasığında sakatlığı bulunan Ergün ile sağ ayak bileğinde ezilme bulunan Ümit Karan'ın katılmadığı, üst adalesinde ağrıları bulunan ve kart cezası nedeniyle forma giyemeyecek olan Volkan'ın ise salonda çalıştığı açıklandı. Kulüp doktoru Serhan Kurtulmuş, Ergün ve Ümit'in bu hafta oynayamayacaklarını belirtti. 
   
   Karan nerde hadise orda    BAKIRKÖY'DE bulunan Atrium alış veriş merkezinin otoparkında Ümit Karan ile Volkan güvenlikçilerle tartıştı. Arabasını aramak isteyen görevlilere "Siz beni tanımıyor musunuz " diye çıkışan Ümit Karan ortamı gerginleştirdi. Bunun üzerine diğer güvenlik görevlileri de golcü oyuncunun üzerine yürümeye kalktı. Olay araya girenler tarafından tatlıya bağlandı. 
   
   
</TEXT>
</DOC>
