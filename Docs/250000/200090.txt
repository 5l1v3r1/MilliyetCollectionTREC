<DOC>
<DOCNO> 200090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/05/son/sontur34.html </URL>
<DATE> 2003/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Emekli Org. Kılınç Annan planı'nın görüşülecek yanı yoktur 
</HEADLINE>
<TEXT>

     DSP Genel Başkanı Bülent Ecevit, ''Sayın Başbakan, son günlerde Kıbrıs konusunda ferahlık verici konuşmaya başladı. Ama, Sayın Başbakan ile Sayın Dışişleri Bakanı arasında bazı uyuşmazlıkların olduğu görülüyor'' dedi. 
     Ecevit, Atatürkçü Düşünce Derneği'nce Ankara Üniversitesi Dil ve Tarih Coğrafya Fakültesi Konferans Salonu'nda düzenlenen ''Kıbrıs'ta Yaşananlar'' paneline eşi Rahşan Ecevit ile birlikte katıldı. 
     Toplantıda konuşan Ecevit, Kıbrıs'ın hiçbir zaman bir ''Rum adası'' olmadığını, tarihin her döneminde Türkler'in burada yer aldığını söyledi. Kıbrıs Türk Barış Harekatı gerçekleştirilmeden önce Ada'da barışın olmadığını, Rumlar'ın kendi aralarında büyük çatışmaların bulunduğunu anlatan Ecevit, harekattan sonra Kıbrıs'ta barışın tesis edildiğini, Ada'ya refahın geldiğini ifade etti. 
     Annan Planı'nın kabul edilmesinin mümkün olmadığını vurgulayan Bülent Ecevit, Türkiye'nin sonuna kadar bu tür girişimlere karşı tepkisini sürdürmesi gerektiğini söyledi. Ecevit, ''Şu gerçeği de unutmamak gerekir ki Kıbrıs Türkleri'nin güvenliği ne kadar Türkiye'ye bağlıysa, Türkiye'nin güvenliği de Kıbrıs'a bağlıdır. Annan Planı ilk gündeme geldiğinde Rumlar, özellikle Karpaz üzerinde durmuştur. Bunun nedenini anlamak için ise Doğu Akdeniz haritasına bakmak yeterlidir'' diye konuştu. 
     
     LOİZİDU DAVASI 
     Konuşmasında Rum Titina Loizidu davasında alınan karara da değinen Ecevit, tazminat kararının benzer davalara ''kapı açabileceğini'' söyledi. Ecevit, ''Sayın Dışişleri Bakanı, 'biz başarı kazandık' diyor. Yunanistan'da, Güney Kıbrıs'ta 'zafer kazandık' deniliyor. Ama, Dışişleri Bakanımız biz zafer kazandık gibi gösteriyor. Bu, büyük bir yanılgıdır'' dedi. 
     Türkiye'nin kararlı bir politika sergilemesi gerektiğini kaydeden Bülent Ecevit, ''Sayın Başbakan, son günlerde Kıbrıs konusunda ferahlık verici konuşmaya başladı. Ama, Sayın Başbakan ile Sayın Dışişleri Bakanı arasında uyuşmazlık olduğu görülüyor'' diye konuştu. 
     Konuşmasının ardından, Muharip Gaziler Derneği tarafından Ecevit'e ''Yurtta Sulh, Cihanda Sulh'' barış madalyası sunuldu. 
     
     EMEKLİ ORGENERAL KILINÇ'IN KONUŞMASI 
     Panelde konuşan Eski Milli Güvenlik Kurulu Genel Sekreteri Emekli Orgeneral Tuncer Kılınç da, Türkiye'nin Kıbrıs konusunda bilinçli hareket etmesi gerektiğini söyledi. 
     Kılınç, ''Bugün Türkiye ne yazı ki bu konuda yalnızdır. Aslında, bence Kıbrıs konusu 1974 yılında çözülmüştür. Bunun dışında çözüm aramak yanlıştır. Ancak bunun üzerinde makyaj yapılabilir'' dedi. 
     Kıbrıs'ta Türkiye'nin çözüm amacıyla gidip katliamları ortadan kaldırdığını, insanların barış içinde yaşamasını tesis ettiğini belirten Kılınç, ''Biz, bunları demiyoruz. Annan Planı görüşülebilir mi, görüşülemez mi onu konuşuyoruz. Annan Planı'nın görüşülecek yanı yoktur'' diye konuştu. 
     Bağımsız Türkiye Partisi Genel Başkanı Mümtaz Soysal ise, Kıbrıs'ta geri adım atılması şeklinde bir düşüncenin halk arasında moral çöküntüye neden olacağını kaydetti. Bunu hükümetin de gördüğünü ifade eden Soysal, ''Çünkü, hiçbir iktidarın gücü bu konuda geri adım atmaya yetmez. Bu geri adım, bir ulusun moral çöküntüsünün başlangıcı demektir'' dedi. 
     Soysal, KKTC Cumhurbaşkanı Rauf Denktaş'ın katı davranmadığını, sadece Türkiye'nin Kıbrıs üzerindeki haklarının korunması konusunda kararlı olduğunu sözlerine ekledi. 
     
</TEXT>
</DOC>
