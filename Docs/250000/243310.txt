<DOC>
<DOCNO> 243310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/27/son/sonsiy26.html </URL>
<DATE> 2004/05/27/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Bakan Coşkun'a Berlin'de 'ayıp' edildi 
</HEADLINE>
<TEXT>

     MÜNİR BAĞRIAÇIK Berlin 

Sanayi ve Ticaret Bakanı Ali Coşkun, Almanya'nın başkenti Berlin'de protokol skandalı yaşadı. 
     Coşkun, Federal Ekonomi Bakanlığı Müsteşarı Gerd Andres, Parlamento Avrupa Politikası Daire Başkanı Wolfgang Koberski ve Alman Perakendeciler Birliği Genel Sekreteri Holger Wenzel ile görüşmek için Federal Meclis'e geldi, ancak güvenlik gerekçesiyle 10 dakika bekletildi. Bu arada, meclis görevlileri Coşkun'a X - Ray cihazından geçeceğini ve polis nezaretinde yukarıya çıkarılacağını söyledi. Bunun üzerine çok sinirlenen Coşkun ziyareti iptal etti ve uygulamayı protesto ettiğini söyledi. Olayı "protokol skandalı" olarak yorumlayan Coşkun şöyle konuştu 
     "Ben buraya davetli olarak geldim. Ama bana misafir gibi davranmadılar. Ben Türkiye Cumhuriyeti'nin bakanıyım. Davet edildiğim yerde ne bekletilirim, ne de X - Ray cihazından geçerim. Hala Almanya'da değişmeyen şeyler var. Biz AB'ye girince onlar da bizden bazı değerleri, öncelikle konukseverliği öğrenecekler." Daha sonra sinirle aracına ilerleyen Coşkun'u Wenzel sakinleştirdi. Coşkun'un tepki göstermekte haklı olduğunu dile getiren Wenzel "Devletim ve şahsım adına sizden özür dilerim. Bu hatayı AB ortaklık müzakerelerinde düzelteceğimizden emin olabilirsiniz" dedi. Wenzel, daha sonra Coşkun ve beraberindeki heyeti hiçbir kontrolden geçirmeden içeri aldı, ancak Coşkun diğer buluşmalara gitmedi. 
     
</TEXT>
</DOC>
