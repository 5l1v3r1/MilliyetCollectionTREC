<DOC>
<DOCNO> 235218 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/son/soneko19.html </URL>
<DATE> 2004/04/27/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Satınalma gücü paritesi 2003'te 338 dolar arttı... 
</HEADLINE>
<TEXT>

     Uluslararası Para Fonu IMF , Türkiye'de satın alma gücü paritesine göre kişi başına milli gelirin geçen yıl 338 dolar artarak 6 bin 882 dolara çıktığını bildirdi. 
     IMF'nin Dünya Ekonomik Görünüm raporuna göre, gayri safi yurt içi hasıla GSYİH geçen yıl yüzde 28.9 artarak 358.7 katrilyon liraya ulaştı. GSYİH'nın nüfusa bölünmesi şeklindeki klasik yöntemle 5 milyar 346.2 milyon lira olarak hesaplanan kişi başına milli gelir, geçen yılki ortalama kurla 3 bin 574 dolar etti. Kişi başına GSYİH, 2003 yılında 775 dolar arttı. 
     
     SATIN ALMA GÜCÜ PARİTESİ 

     Ancak, 2002 yılında 643 bin 760 liraya denk olan 1 doların alım gücü ise 2003 yılında 776 bin 450 liraya denk hale geldi. Diğer bir deyişle, geçen yıl ortalama dolar kuru 1 milyon 496 bin lira olmakla birlikte, ABD'de 1 dolara alınabilen mal ve hizmet sepeti için Türkiye'de 776 bin 450 lira ödemek yeterli oldu. 2003 yılında Türkiye'de cari fiyatlarla 5 milyar 346.2 milyon lira olan kişi başına gayri safi yurt içi hasılanın, satın alma gücü paritesine göre yapılan hesaplamada ise 6 bin 882.4 dolara denk geldiği belirlendi. Satın alma gücü paritesine göre hesaplanan kişi başına milli gelir, yurttaşların gerçek alım gücünü gösteriyor. 
     Satın alma gücü paritesine göre kişi başına milli gelir, geçen yıl 2002'ye göre yüzde 5.2 oranında 338 dolar arttı. Türkiye, geçen yıl satın alma gücü paritesine göre kişi başına milli gelir düzeyiyle 179 ülke içinde 73'üncü sıradaki yerini korudu. Ağır ekonomik kriz ve yüksek oranlı devalüasyonun yaşandığı 2001 yılındaki rekor düşüşle 6 bin 96 dolara gerileyen satın alma gücü paritesine göre kişi başına GSYİH, 2002 yılında ise 448 dolar artarak 6 bin 544.4 dolar olmuştu. Geçen yılki gelişmeyle Türkiye, kişi başına gelir sıralamasında 7 basamak birden yükselerek 80'inci sıradan 73'üncü sıraya yükselmişti. 
     
     BU YIL 7 BİN DOLARI AŞACAK 

     IMF'nin Dünya Ekonomik Görünüm raporunda yer alan projeksiyonlara göre Türkiye'de satın alma gücü paritesi bazlı kişi başına GSYİH'nın bu yıl 313 dolar artarak 7 bin 195 dolara çıkması bekleniyor. Türkiye'nin 2005 yılında da kişi başına milli gelirini 366 dolar artırarak 7 bin 561 dolara kadar çıkaracağı tahmin ediliyor. Ancak, bu artışlara karşın, Türkiye'nin ülkeler sıralamasında 73'üncülüğü değişmeyecek. 2001 yılında 2 bin 360 dolara gerileyen, 2002'de 2 bin 799 dolar, 2003'te 3 bin 574 dolar olan, klasik yöntemle kişi başına GSYİH büyüklüğünün ise 2004'te 4 bin 509, 2005'de 4 bin 738 dolara ulaşacağı bekleniyor. 

ANKA 
     
</TEXT>
</DOC>
