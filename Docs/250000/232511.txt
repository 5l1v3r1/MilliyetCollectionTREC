<DOC>
<DOCNO> 232511 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/18/son/sondun19.html </URL>
<DATE> 2004/04/18/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
ABD ile Muktada Sadr anlaşamadı 
</HEADLINE>
<TEXT>

     Iraklı Şii lider Muktada Es Sadr'ın sözcüsü, Necef'teki ABD öncülüğündeki güçlerle, Sadr taraftarları arasında bir anlaşma sağlanamadığını duyurdu. 
     BBC'nin haberine göre, sözcü Kays el Gazali, taraflar arasındaki görüşmelerden olumlu bir sonuç çıkması umudunun kalmadığını söyledi Amerika öncülüğündeki güçlerin Necef'e saldırmaya hazırlandığını belirten Gazali, Sadr taraftarlarının kendilerini korumak için her türlü önlemi alacağını söyledi. 
     Amerikan güçleri daha önce, Şii liderlerin şehre girmemeleri çağrısına saygı duyduklarını duyurmuşlardı. 
     
     Amerikan askeri rehin 

     Öte yandan Irak'ta rehine krizi de sürüyor. Arap televizyon kanalı El Cezire, Irak'ta bir hafta önce kaybolan bir Amerikan askerin silahlı kişilerce rehin alındığını gösteren görüntüler yayınladı. 
     Amerikalı yetkililer adının Keith Mathew Maupin olduğu belirtilen askerin kimliğini teyid etmedi ancak bu ismin kayıp askerler listesinde bulunduğunu söyledi. 
     20 yaşındaki Keith Mathew Maupin'in ailesi, görüntülerdeki kişinin oğulları olduğunu doğruladı. Yayınlanan görüntülerde Maupin, silahlı ve maskerli kişiler tarafından sarılmış durumda. 
     Maupin'i kaçıran kişiler video kasette, rehinenin sağlık durumunun iyi olduğunu belirtiyorlar ve ellerinde başka rehineler de olabileceğine yönelik işaretler veriyorlar. 
     Maupin, geçen hafta Cuma günü bir diğer Amerikan askeri ve yedi sivil koruma görevlisiyle birlikte Bağdat yakınlarında pusuya düşürülmüştü. 
     Amerika Birleşik Devletleri, benzer durumlarda rehineleri ellerinde tutan kişilerle görüşmeler yapmayı reddeden bir tutum izliyor. Bu nedenle Maupin'i kaçıran kişilerin istediklerini elde etme şansı olmadığı düşünülüyor. 
     Ancak yayınlanan görüntülerdeki, korkmuş, tedirgin bir Amerikan askeri, Irak'ta son gelişmeler ışığında yaşanan tartışmaları arttıracak gibi görünüyor. 
     
</TEXT>
</DOC>
