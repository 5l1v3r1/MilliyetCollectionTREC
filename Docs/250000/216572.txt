<DOC>
<DOCNO> 216572 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/20/son/sonspo38.html </URL>
<DATE> 2004/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Tekvando Olimpiyat elemeleri 
</HEADLINE>
<TEXT>

     Rena Bendaliyeva bildiriyor - Tekvando Federasyonu Başkanı Metin Şahin, ''Atina Olimpiyat oyunları için sporcularımızın vize alacaklarına inanıyorum'' dedi. 
     Atina Olimpiyat Oyunları Avrupa elemeleri karşılaşmaları için Bakü'de bulunan Şahin, yaptığı açıklamada, güçlü ülkelerle karşılaşacaklarını belirterek, ''Ancak Türkiye olarak biz de güçlüyüz. Elemelerden galip çıkmayı düşünüyoruz. Azerbaycan'da bulunmaktan mutluyuz. Azerbaycanlı sporseverlerin desteğini bekliyoruz. Milli takım sporcularımız elinden geleni yapacaktır'' diye konuştu. 
     Milli takım sporcularının Atina Olimpiyat Oyunları'na katılabilmeleri için son şans olarak değerlendirilen Bakü'deki eleme maçlarında yarın, erkekler 58 kiloda Kıvanç Dinçsalman, bayanlar 57 kiloda ise Zeynep Murat mücadele edecek. 
     Müsabakaların Pazar günkü bölümünde ise bayanlar 49 kiloda Kadriye Selimoğlu ile erkekler 80 kiloda Bahri Tanrıkulu tatamiye çıkacak. 
     Sporcuları müsabakalara baş antrenör Hyo Joo Lee ile antrenörler Şakir Bezci ve Cihat Kutluca hazırlıyor. 
     
</TEXT>
</DOC>
