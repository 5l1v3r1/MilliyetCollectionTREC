<DOC>
<DOCNO> 207925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/11/son/sonspo11.html </URL>
<DATE> 2004/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Emre ve Okan podyuma çıkıyor 
</HEADLINE>
<TEXT>

     Moda dünyası, şu dönemde podyumlarda futbolcularla kol kola geziyor. 
     Modacılar, ürünlerini tanıtabilmek için televizyon ve müzik yıldızlarından daha fazla ilgi çeken futbolculara da yönelmeye başladı. FC Inter'in forma ve giysilerini hazırlayan Belçikalı stilist Dirk Bikkembergs'in kış koleksiyonu bu gece futbolcular aracılığıyla tanıtılacak. 
     FC Inter oyuncularından Cordoba, Helveg, Javier Zanetti ve Brechet'nin yanısıra, Emre Belözoğlu ve Okan Buruk da bir geceliğine de olsa mankenlik yapacak. 
     La Gazzetta Sportiva, Milano kentinde sporcularla gerçekleştirilen defile ve tanıtım etkinliklerine ilişkin haberinde, FC Inter'teki Türk temsilcilerini başlığa çıkararak, ''Tek günlük mankenler. Aralarında Emre ve Okan da var'' dedi. Haberde, ''Türk oyuncular, tam birer manken görünümündeler. Yine de siyah-mavililerin genç oyuncularıyla birlikte defilede nasıl mankenlik yapacaklarını izlemek hoş olacak'' denildi. 
     Armani'nin ''Faccie da sport'' spor yüzleri adlı kitabının tanıtımı da bu akşam Milano'da gerçekleşecek. Ünlü futbol yıldızlarına hayır amacıyla poz verdirilerek, Armani'nin torunu Roberta Armani tarafından hazırlanmış olan kitaptan elde edilecek gelir, Special Olympics Derneği'ne bağışlanacak. 
     
</TEXT>
</DOC>
