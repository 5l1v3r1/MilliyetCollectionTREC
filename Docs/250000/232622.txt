<DOC>
<DOCNO> 232622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/18/son/sonyas07.html </URL>
<DATE> 2004/04/18/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Taraftara "Tribün battaniyesi"... 
</HEADLINE>
<TEXT>

     Konya'da 4 büyük futbol kulübü için lisanslı tekstil ürünleri imal eden firma, tribünde oturan taraftarı soğuktan korumak için ''tribün battaniyesi'' üretti. 
     Mink Tekstil Sanayi ve Ticaret A.Ş Yönetim Kurulu Başkanı Mehdi Büyükkaplan, Fenerbahçe, Beşiktaş, Galatasaray ve Trabzonspor ile yapılan lisans anlaşmaları gereği, kulüplerin satış mağazaları için, üzerinde takımın renkleri ve amblemi bulunan özel tekstil ürünleri imal ettiklerini söyledi. 
     Bugüne kadar 4 büyük futbol kulübü için en çok, normal boyutlarda tek ve çift kişilik battaniyeler ürettiklerini belirten Büyükkaplan, ''Futbol ligleri, kışın oynanıp yazın tatil edildiği için saatlerce tribünde oturan taraftarın en büyük korkusu, üşütüp hasta olmak. Biz de kaşkol, eldiven ve bere dışında, taraftarın karşılaştığı bu büyük sorununu çözecek özel ebatta battaniye ürettik'' dedi. 
     
     TRİBÜNDE ÜŞÜMEMENİN MALİYETİ 50 MİLYON LİRA 
     ''Tribün battaniyesi'' ismi verilen ve Türkiye'de ilk kez üretilen bu özel battaniyenin büyük talep göreceğini inandıklarını belirten Büyükkaplan, şunları kaydetti 
     ''4 büyük takımın renkleri ve amblemleri bulunan, oturan bir kişinin, üzerine sararak ya da dizlerine örterek rahatlıkla soğuktan korunabileceği 110x140 santimetre ebatlarındaki battaniyelerin taşınması da kolay. Bu battaniyeler, aynı zamanda taraftarların tribünde güzel bir görüntü oluşturmasını da sağlayacak. Yaklaşık 1 hafta içinde vitrinlerde yerini alacak olan bu özel battaniyeler, tanesi yaklaşık 50 milyon liradan satılacak.'' 
     
</TEXT>
</DOC>
