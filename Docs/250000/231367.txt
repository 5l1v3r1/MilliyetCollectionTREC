<DOC>
<DOCNO> 231367 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/son/sonspo11.html </URL>
<DATE> 2004/04/14/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Yanal, Cavcav ile görüştü... Cavcav Gitmek isteyene kal diyemeyiz 
</HEADLINE>
<TEXT>

     Milli Takımlar Teknik Direktörlüğü görevine getirilen Ersun Yanal, halen teknik direktörlüğünü yaptığı Gençlerbirliği'nin kulüp başkanı İlhan Cavcav ile yaklaşık 30 dakika süren bir görüşme yaptı. 
     Ersun Yanal, İlhan Cavcav'ın bürosunda yapılan görüşmeye eşiyle birlikte gelirken, basın mensuplarına açıklama yapmadan bürodan ayrıldı. 
     Gazetecilere görüşmeyle ilgili bir açıklama yapan kırmızı-siyahlı kulübün başkanı İlhan Cavcav ise Yanal'ın kendisine, Futbol Federasyonu Başkanı Haluk Ulusoy ile şartlarda anlaştığını aktardığını belirterek, ''Gençlerbirliği'nin bir yönetim kurulu var. Bu akşam saat 17.00'de yönetim kurulunu toplantıya davet ettim. Daha sonra konuyla ilgili bir açıklama yapacağız. Gitmek isteyene illa kal diyemeyiz'' dedi. 
     Tazminat konusunda şu anda bir görüş bildirme durumunda olmadığını vurgulayan Cavcav, şöyle konuştu 
     ''Tazminat konusunda geri çekildik veya çekilmedik diyecek durumda değiliz. Ülkemizin milli takımı var. Türkiye'yi temsil ediyorlar. Ersun için de bizim için de federasyon için de önemli bir konu. Her şey bu akşam yapılacak yönetim kurulu toplantısında netlik kazanacak.'' Ersun Yanal'ın lig sonuna kadar Gençlerbirliği'ndeki görevine devam edeceğini anlatan Cavcav, ''Hocamız, hem Gençlerbirliği, hem de milli takımla birlikte olamaz. Daha önce bu denendi ve netice alınamadı. Ersun Yanal değerli bir hoca. Onun gibi çok değerli hocalarımız da mevcut'' diye konuştu. 
     
     ''SERKAN'A FENERBAHÇE VE BEŞİKTAŞ TALİP'' 

     Gençlerbirliği Kulübü Başkanı İlhan Cavcav, transferler konusunda da basın mensuplarına, Serkan için Fenerbahçe ve Beşiktaş'ın istekte bulunduğunu söyledi. 
     İki kulübün sadece Serkan'ı almak için teklif yaptıklarını bildiren Cavcav, ''Olay parasal anlamda değil, sadece almak istediklerini bana söylediler'' dedi. 
     
     ''HEDEFLER AYNEN DEVAM EDER'' 

     Cavcav, bir soru üzerine de Ersun Yanal'ın gidişiyle birlikte Gençlerbirliği'nin hedeflerinde bir küçülme olmayacağına dikkati çekerek, ''Hedeflerde değişiklik olmaz. Gençlerbirliği altyapısını tamamlamış bir kulüp. Tüm futbolcularımıza diğer kulüplerden teklif geliyorsa, hocamıza da milli takım teknik direktörlüğü görevi için teklif yapılıyorsa, hedefler de aynen devam eder'' diye konuştu. 

     
</TEXT>
</DOC>
