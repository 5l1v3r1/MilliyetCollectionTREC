<DOC>
<DOCNO> 209902 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/20/son/soneko25.html </URL>
<DATE> 2004/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
ÖTV'siz yakıtta POAŞ-DTO işbirliği... Motorin fiyatı düşüyor... 
</HEADLINE>
<TEXT>

     Petrol Ofisi A.Ş. POAŞ ile Deniz Ticaret Odası DTO , denizcilik sektörüne ÖTV'siz akaryakıt satışı konusunda stratejik işbirliği anlaşması imzaladı. 
     DTO tarafından kurulan DTO Petrol A.Ş.'nin ÖTV'si sıfırlanan yakıt tüketiminin kontrolünü, POAŞ'ın ise satışını gerçekleştireceği işbirliğiyle, Türkiye'deki yıllık yaklaşık 400 bin tonluk ÖTV'siz akaryakıt pazarında yüzde 50'lik bir pay hedefleniyor. 
     DTO Yönetim Kurulu Başkanı Metin Kalkavan ile POAŞ Genel Müdürü Ertuğrul Tuncer, DTO'da düzenlenen basın toplantısıyla işbirliği konusunda bilgi vererek, anlaşmayı imzaladılar. 
     Kalkavan, yaptığı konuşmada, hükümetin ulaştırma sektörüne devrim niteliğinde yenilikler getirdiğini belirterek, sektöre sağlanan ÖTV'siz akaryakıt uygulamasında kilit görevi Başbakan Recep Tayyip Erdoğan ve Ulaştırma Bakanı Binali Yıldırım'ın oynadığını söyledi. 
     Bu uygulamanın sadece denizciliğe değil, ülkeye yapılmış bir yatırım olduğunu kaydeden Kalkavan, bunun yararlarının, kayıtdışılığın kayıtiçine girişinde görüleceğini bildirdi. 
     Kalkavan, devletin vergi kaybının gelire dönüşeceğini dile getirerek, ''Sektörün, sıçrayarak, katlanarak büyüyeceğine inanıyoruz'' diye konuştu. 
     ÖTV indiriminin etkisinin ulaşıma yüzde 10 ile yüzde 50 arasında indirim olarak yansıdığını ifade eden Kalkavan, ''Bu sistem, beyan, belge ve kayıt takip sistemi. Çok iyi planlanmış, inanılmaz koruyucu tedbirleri olan bir sistem. Kaçıran da yakalanır diyoruz'' diye konuştu. 
     
     PAZARIN BÜYÜKLÜĞÜ 400 BİN TON 
     Kalkavan, ÖTV'siz akaryakıt pazarının büyüklüğünün 400 bin ton civarında olduğunu belirterek, ''Hükümetin bu satışlardan beklediği 225 milyon dolar. Demek ki hükümet, sektörü desteklemek adına bundan vazgeçiyor'' dedi. 
     Uygulamadan yararlanacak teknelerin fazla akaryakıt alma imkanlarının bulunmadığını, ispat yükümlülüğünün olduğunu da vurgulayan Kalkavan, gemilere otomobillerde yakıt alımında kullanılan sensörlerden takılmasının da düşünüldüğünü anlattı. 
     ''Kaçakçılığı bu sistemle yapmak kolay değil'' diyen ve transit gemilerden yapılan akaryakıt kaçakçılığının daha kolay olduğuna işaret eden Kalkavan, uygulamanın kaçak yakıt kullanım sektörünü ortadan kaldıracağını savundu. 
     Kalkavan, ÖTV'si sıfırlanmış akaryakıt uygulamasından balıkçılar dahil yaklaşık 25 bin teknenin faydalanacağını belirterek, dün akşam itibariyle, yararlanmak için 830 adet belge alındığını anlattı. 
     
     İNGİLTERE ÖRNEĞİ 
     POAŞ Genel Müdürü Ertuğrul Tuncer de Türkiye'de akaryakıt sektörünün yaklaşık 20 milyar dolarlık bir ciroya sahip bulunduğuna ve vergi gelirlerinin de yüzde 17'sini sağladığına işaret etti. 
     Hükümetin, sektöre Petrol Piyasası Yasası, akaryakıt pompalarına yazar kasa ve ÖTV'si sıfırlanmış akaryakıt gibi çok büyük değişiklikler getirdiğine dikkat çeken Tuncer, ''Hükümet almış olduğu cesur bir kararla sektörü destekleme yönünde adım atmıştır. Bu karar iki tarafı keskin bir bıçak. Devletin 1 ton motorinden aldığı 472 dolardan vazgeçmesi anlamına geliyor'' dedi. 
     Buna benzer kararların denetimlerin daha yüksek olduğu ülkelerde olumlu sonuçlar vermediğini dile getiren Tuncer, İngiltere'de tarım sektörünü desteklemek için verilen yakıtın, Londra'daki taksilerin depolarında çıktığını söyledi. 
     Tuncer, denetimin önemine dikkat çekerek, ''Kanunsuz olaya yol açmamak için her zamankinden titiz çalışmak zorundayız'' diye konuştu. 
     Ertuğrul Tuncer, ithal edilen Euro Dizel ile ilgili bir soru üzerine, ''Bir şirket bunu ithal etmiştir. Bunu getirmek için tonda 20 dolar fazla veriliyor. Bir şirket bunu uzun süre nasıl destekleyebilir, orada bir soru işareti var'' diye konuştu. 
     Tuncer, bir başka soru üzerine de Irak'a 6 ayda 400 bin ton akaryakıt gönderdiklerini bildirdi. 
     
     MOTORİN ÖTV'SİZ 587 BİN LİRAYA DÜŞÜYOR 
     Verilen bilgiye göre, deniz yakıtı satışı alanında faaliyet gösterecek olan DTO Petrol A.Ş., 400 milyar lira sermaye ile kuruldu. 
     Şirketin yüzde 99.99 hissesi DTO'ya, yüzde 0.1'i ise eşit olarak DTO'yu temsilen Yönetim Kurulu Üyeleri Şadan Kalkavan, Gündüz Kaptanoğlu, Fuat Miras ve Metin Kalkavan'a ait bulunuyor. 
     Üyelerine kaliteli ve uygun fiyatlı akaryakıtı tüm yurt çapında teslim edebilme hedefiyle kurulan şirket, faaliyetlerini bu aşamada dağıtım ve satış değil, ÖTV'si sıfırlanan yakıt tüketimini kontrol etmek suretiyle yürütecek. 
     Şirket satış faaliyetlerinde ise POAŞ ile stratejik işbirliği yapacak. POAŞ, tebliğ gereği direkt olarak müşteriye satış yapacak. 
     İstanbul'da KDV ve ÖTV dahil 1 milyon 349 bin lira olan motorinin ÖTV indiriminden sonraki KDV'li fiyatı 587 bin liraya düşüyor. 
     
</TEXT>
</DOC>
