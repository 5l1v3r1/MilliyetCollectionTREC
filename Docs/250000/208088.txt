<DOC>
<DOCNO> 208088 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/12/son/sondun41.html </URL>
<DATE> 2004/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Wall Street Journal ''Kerkük Kürtler'in değil'' 
</HEADLINE>
<TEXT>

     Amerikan Wall Street Journal WSJ gazetesi bugün yayınladığı başmakalede, ''Kerkük'ün Kürtlerin olmadığını ve petrolün tüm Irak'a ait olduğunu'' yazdı. 
     ''Kürt bölücülüğünün giderek büyüyen bir tehdit oluşturduğuna'' dikkat çekilen makalede, kuzey Irak'ı kontrolleri altında tutan Irak Kürdistan Yurtseverler Birliği IKYB lideri Celal Talabani ve Irak Kürdistan Demokrat Partisi IKDP lideri Mesut Barzani'nin ''bağımsız bir devlet kurmak gibi niyetleri bulunmadığını, tek isteklerinin, 1991'den bu yana sahip oldukları özerkliği korumak olduğunu'' sık sık tekrarladıklarına dikkat çekildi. 
     ''Bu özerkliğin ABD'nin kurduğu uçuşa kapalı alan yöntemi sayesinde sağlandığını unutan Kürt liderlerin şimdi Amerikalı yetkililer ve geçici hükümet konseyinin karşısına aşırı taleplerle çıktıkları'' ifade edilen makalede, ''bu talepler arasında güvenlik ve vergi toplama konusunda bağımsızlık ve Kerkük'ün ilhakının yer aldığı'' belirtildi. 
     ''Kerkük, savaştan önce Kürt özerk bölgesi içinde yer almıyordu'' ifadesi kullanılan makalede, ''Kürtlerin yapmak istedikleri darbeye karşı protestoda bulunan Arap ve Türkmenlerin de peşmergeler tarafından kurşunlandıkları'' kaydedildi. 
     ''Kürtlerin bağımsızlığına karşı çıkan Irak'a komşu ülkelerin harekete geçmeye başladıkları'' belirtilen makalede, ''Şayet Bush yönetimi Irak'ı parçalayan hükümet olarak anılmak istemiyorsa Kürtlere, Kerkük petrollerini de alarak ayrılıklarını gerçekleştirme şansına sahip olmadıklarını anlatmalıdır'' ifadesi yer aldı. 
     
     GEREKİRSE KUVVET KULLANILIR 

     Makalede, ''Irak çarı'' olarak nitelendirilen ABD'nin Irak'taki sivil yöneticisi Paul Bremer'in de ''Kürtlere, petrolün merkezi yönetimin elinde kalmasını sağlamak için ABD'nin gerekirse kuvvete başvurmaya hazır olduğunu hissettirmesi'' talep edildi. 
     ''Bağımsız Kürdistan fikrinin stratejik bir hata olacağı'' vurgulanan makalede, ''Kürtleri hasım olarak gören Irak, Suriye ve Türkiye'nin Kürtlere, Arapların İsrail'e yaptıklarını yapacaklarını, üstelik Kürtlerin o zaman, İsrail gibi ABD desteğine de sahip olmayacakları'' iddia edildi. 
     
     CIA FİNANSE EDİYOR 

     ''Kürtlerin bağımsızlığından özellikle Türk ordusunun rahatsız olacağı'' görüşü savunulan makalede, ''Kürtlerin faaliyetlerinin Amerikan Merkezi Haberalma Teşkilatı CIA tarafından finanse edildiği, Talabani ve Barzani'ye yapılan aylık ödemelerin 7 rakamlı sayılara ulaştığı'' iddia edildi. 
     Makalede daha sonra şu görüş dile getirildi 
     ''Amerika'nın zayıflığını hisseden ve Türk barış gücü askerlerinin gelmesini önledikten sonra güçlerinin farkına varan Kürt liderler, şimdi acaba petrole de el koyabilir miyiz hesabı yapıyorlar. Bunun mümkün olmadığı Kürtlere ne kadar kısa sürede ve etkili biçimde anlatılırsa Irak'ın geleceğiyle ilgili gerçekçi müzakerelerin başlaması da o kadar çabuk olacaktır.'' 
     
</TEXT>
</DOC>
