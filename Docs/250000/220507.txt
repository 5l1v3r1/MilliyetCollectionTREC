<DOC>
<DOCNO> 220507 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/07/son/soneko11.html </URL>
<DATE> 2004/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Güçlü Türk kadınını dikkate alarak gelişmemizi hızlandırabiliriz 
</HEADLINE>
<TEXT>

     Tarım ve Köyişleri Bakanı Sami Güçlü, ancak Türk kadınını dikkate alarak gelişmenin hızlandırılabileceğini bildirdi. 
     Tarım Bakanlığı'ndan yapılan yazılı açıklamaya göre, Bolu'da incelemelerde bulunan Güçlü, Türkiye'nin bütün illerinde Bakanlık tarafından düzenlenen Kadın Çiftçiler Bilgi Yarışması'nın büyük ilgi uyandırdığını kaydetti. 
     Dünya Kadınlar Günü münasebetiyle 12 Mart günü İzmir'in Kirazlı İlçesi Yağlar Köyü'nde bir program yapacaklarını belirten Güçlü, 'Bu kadınların kurduğu, yöneticilerinin, üyelerinin ve denetleyicilerinin kadın olduğu bir kooperatifin desteklenmesini kapsayacak'' dedi. 
     Dünya Kadınlar Günü münasebetiyle düzenleyecekleri programlarla çiftçi kadınların sorunlarına dikkat çekmeyi amaçladıklarını da belirten Güçlü, kırsal kesimde sadece erkeğine yardımcı olan bir kadın profilinden, kadınların yönetimde de söz sahibi olacağı bir profile geçişi hedeflediklerini kaydetti. 
     Toplumun yüzde 50'sinin ihmal edilerek değil, dikkate alınarak gelişmenin hızlandırılabileceğine işaret eden Güçlü, kadınların yönetimde söz sahip oldukları örneklerin giderek arttığını, İzmir'den sonra Erzurum'da da sadece kadınların oluşturduğu ikinci kooperatifin kurulduğunu söyledi. 
     
     TÜRK İNEĞİ TÜP BEBEKLE GELİYOR 
     Türkiye'nin hayvan ıslahı konusunda çok büyük bir alt yapıya sahip olmasına rağmen bugüne kadar ülke şartlarına uygun, hayvan hastalıklarına dayanıklı ve verimi yüksek bir ırkın oluşturulamadığına dikkat çeken Güçlü, şöyle devam etti 
     ''Bununla ilgili geçmişte bir kısım çalışmalar var, ama bu çalışmalar da kamuoyuna magazinsel boyutla ''Türk ineği'' olarak yansıdı. Bunun gerçek adı ise ''Anadolu Alacası ve ''Anadolu Esmeri''dir. Daha önce düşünülen bu projeyi 2004 yılında hayata geçireceğiz. Adana ve Konya'da iki üretim merkezinde embriyo transferi dahil, bu hayvanlarda tüp inek diyebileceğimiz embriyo nakilleri dahil, hayvan ıslahı konusunda bir proje başlatılmış durumda. Bu konuyla ilgili ilk embriyo transferleri 2004 yılında yapılacak.'' 
     
     SEBZELERDE İLAÇ KALINTISI 
     Bakan Güçlü, gazetecilerin ilaç kalıntılı ürünler hakkındaki soruları üzerine de bu konudaki haberlerde büyük bir abartma olduğunu belirtti. 
     Güçlü, Türkiye'nin sebze üretim merkezleri sayılan Adana, Mersin, Antalya ve Muğla'da Ocak ve Şubat aylarında üretim ve satış noktalarından onlarca numune alındığını ifade ederek, ''Bugüne kadar ilaç kalıntılarının zararlı ve yasak ilaç kalıntısı kullanımı seviyesine ulaşan bir numune ortaya çıkmadı'' dedi. 
     
</TEXT>
</DOC>
