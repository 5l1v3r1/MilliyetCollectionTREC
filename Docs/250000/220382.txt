<DOC>
<DOCNO> 220382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/07/guncel/gun02.html </URL>
<DATE> 2004/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Ross'un nefesi Ağrı'ya yetmedi 
</HEADLINE>
<TEXT>

   Palandöken'de kayak yaparken çığ altında yaşamını yitiren İngiliz Kayak Kulübü üyesi Alasdair Ross ile Erzurum'a gitmeden önce görüşmüştüm 
      Ayten Görgün 
   
   İngiliz Kayak Kulübü'nün British Skiing Club üyeleriyle bundan iki ay önce Ağrı Dağı web siteme gönderdikleri elektronik posta sayesinde tanıştım. Şubat sonunda Türkiye'ye gelip Ağrı Dağı'na özel kayaklarıyla çıkıp zirveden de kayarak aşağıya inmeyi düşündüklerini yazıyorlardı. Ağrı Dağı'na yaz sonunda çıkmış biri olarak, oraya kışın ortasında hem de kayaklarla çıkıp kayarak inmeyi düşünen bu 'çılgın İngilizlerle' tanışmak istemiştim. 
   28 Şubat cumartesi akşamı Atatürk Havalimanı'nda karşımda duran 11 kayakçının yaşlarının 40 ile 70 arasında değiştiğini görünce, şaşkınlığım bir kat daha arttı. Ekibin, Türkiye'deki kayak programlarını okurken ise gözlerim yorulmuştu. İki gün Palandöken'de kayak, Ağrı yolu üzerindeki Topçudağ ve Eleşkirt dağlarına zirve, oradan da Ağrı Dağı'na zirve yapacaklar Doğubeyazıt'a, zirve yapmayı düşünmeyenler ise Süphan Dağı'na gidecekti. 
   
   Çadırda kalmak mı 
   İlginçtir, röportajıma Alasdair Ross ile konuşmakla başlamıştım. Sultanahmet'te birasını yudumlarken Ross 59 yaşında, bek r ve emekli bir muhasebeci olduğunu, merkezi Londra'da olan bir şirkette çalışırken iş nedeniyle İstanbul'a birkaç kez geldiğini söylüyordu. 9 yaşından beri kayak yaptığını anlatan Ross, bugüne dek İsviçre, Kanada başta olmak üzere 4 bin metrenin üzerinde 20 ayrı kayak merkezinde kayak yaptığını belirtmişti. 
   Buna rağmen, Ross'a "Ağrı Dağı'na çıkabilecek misiniz " diye sorduğumda bana verdiği cevap, "Antrenmanlı değilim. Zirveye çıkacağımı düşünmüyorum. Beni en çok endişelendiren çadırda kalmak, çadırda kalmayı pek sevmiyorum da" olmuştu. 
   
   İçimdeki his doğru çıktı 
   Topkapı Sarayı'nı gezerken hepsinin fotoğraf makinesiyle fotoğraflarını çekmiştim. Fotoğraflarda Ross hep arkadaydı ama çerçevesi beyaz tuhaf bir gözlük taktığı için hemen dikkat çekiyordu. Ross başında fesi, göbek atan kızları nasıl da alkışlamıştı. Ayrılırken hepsinin tek tek ellerini sıkıp bir müddet yüzlerine bakmıştım. İçimden bir his başlarına bir şey gelecek diyordu. 
   Önceki gün, gazetede "9 İngiliz çığ altında kaldı" başlıklı haberi okuyunca şoke oldum. Sekizi kurtulmuş, Alasdair Ross ise ölmüştü. Hemen ekipteki yakın arkadaşı Alun Davies'i aradım "Otobüsteyiz. Evine geri dönenler oldu. Ama sekizimiz Ağrı'ya doğru yola devam ediyoruz" dedi. Belli ki, Ross'un ölümü bile Ağrı Dağı'na tırmanma hırsının önüne geçememişti... 
   
   
</TEXT>
</DOC>
