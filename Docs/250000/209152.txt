<DOC>
<DOCNO> 209152 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/16/son/sontur31.html </URL>
<DATE> 2004/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Kar maskesi giyip Ayşe Hatun Önal'ı korkutmak isteyince... 
</HEADLINE>
<TEXT>

     Beykoz'da, manken Ayşe Hatun Önal'ın evinin bulunduğu sitenin önüne kar maskesi ve silahla giderek mankeni korkutmak istedikleri öne sürülen 3 kişi gözaltına alındı. 
     Asayiş Şube Müdürlüğü'nden alınan bilgiye göre, dün sabah saat 05.30 sıralarında, Yavuz T'ye ait 34 YVZ 79 plakalı otomobille 4 kişi, Beykoz Kanlıca Mahallesi'ndeki bir sitenin girişine geldi. 
     Aracı parkeden bu kişilerden sürücü otomobilde kalırken, diğerleri kar maskesi takıp silahlarla arabadan indiler. 
     Bu şekilde siteye girmek isteyen 3 kişiyi devriye görevi yapan polis ekibi fark etti. Polisi görünce yeniden araca binen bu kişiler, ''dur'' ihtarına uymayarak kaçmaya başladı. Polis, araçtaki 4 kişiyle yaşanan kovalamaca sırasında havaya uyarı ateşi de açtı. 
     Kaza yapan ve otomobili içinde kar maskeleri olduğu halde Beykoz Çubuklu Vapur İskelesi karşısında terk eden bu kişiler, daha sonra kaçtı. 
     Olaydan yaklaşık 2 saat sonra Hikmet K. ile birlikte Çavuşbaşı Jandarma Karakolu'na giden Yavuz T, otomobilinin çalındığını bildirdi. 
     Aracın Kavacık Polis Merkezi'nde olduğunun söylenmesi üzerine, Yavuz T, Hikmet K. ve Hüseyin Y, gittikleri polis merkezinde gözaltına alındı. 
     Asayiş Şube Müdürlüğü'ne getirilen bu kişilerin yapılan sorgularında, manken Ayşe Hatun Önal'ı korkutmak için evinin bulunduğu siteye gittiklerini söyledikleri ileri sürüldü. 
     Polis yetkilileri, silah taşıma ruhsatları bulunduğu ifade edilen bu kişilerin sorgularının ardından, konuyla ilgili olarak bir işadamının da ifadesine başvurulacağını kaydettiler. 
     Olayla ilgili olarak, aracı kullandığı ileri sürülen Dursun Ali D. adlı kişinin arandığı belirtildi. 
     
</TEXT>
</DOC>
