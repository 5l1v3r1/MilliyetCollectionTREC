<DOC>
<DOCNO> 220380 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/07/guncel/agun.html </URL>
<DATE> 2004/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Meydan okudular 
</HEADLINE>
<TEXT>

   Ankara'da Kamu Yönetimi Reformu'nu protesto eden 60 bin kişi, hükümete "Tasarının geri çekilmemesi halinde yerel seçimlerde hesaplaşma ve genel greve gitme" mesajı gönderdi 
      ANKARA Milliyet 
   
   Kamu Yönetiminin Temel İlkeleri Kanunu tasarısını protesto etmek için Türkiye'nin dört bir yanından gelen işçi ve memurlar Ankara'da büyük bir miting düzenledi. Yaklaşık 60 bin kişi hükümete, "tasarının geri çekilmemesi halinde yerel seçimlerde hesaplaşma ve genel greve gitme" mesajı gönderdi. 
   TÜRK - İŞ, KESK ve DİSK'e bağlı işçi ve memur sendikalarıyla, çok sayıda sivil toplum örgütü ve AKP dışındaki siyasi partiler, 49 maddesi TBMM'de kabul edilen tasarıyı protesto amacıyla düzenlenen mitinge katılmak için sabah saatlerinde Ankara Garı önünde toplandı. Şehir dışından gelenleri taşıyan 500'den fazla otobüs de, tek tek aranarak Ankara'ya sokuldu. 
   Gar önünden Sıhhiye'ye doğru yürüyüşe geçen 60 bin kişi "Reforma evet, tuzağa hayır", "Hükümet, yasanı al başına çal", "Bu yasa Meclis'ten geçmeyecek", "İşçi memur el ele genel greve" sloganları atarken, "IMF'nin Beyleri, Kapanmasın Köy Hizmetleri", "Sosyal Yıkım Yasası Geri Çekilsin", "Denktaş Dayan, Hükümet Uyan" yazılı pankartlar taşıdı. 
   
   Kırmızı kart 
   Yaklaşık üç saatte Sıhhiye Meydanı'na gelen kalabalığa konuşan KESK Başkanı Sami Evren "Yaklaşık 500 metre ileride, geçinemediği için ticaret yaptığını söyleyen bir başbakan var. Hani ekonomi iyiydi Bütçedeki 7.5 katrilyon liralık açık için IMF havaalanına gelir gelmez zam istedi. Kamu alanını talan edecek tasarı çekilmezse genel greve gideceğiz" dedi. DİSK Genel Başkanı Süleyman Çelebi de, "Tasarı yasalaşırsa, kamudaki istihdam azalacak. Başbakan hizmet için değil, zengin olmak için göreve geldi. Hani halka hizmet Hakk'a hizmetti" diye konuştu. 
   Yol-İş Genel Başkanı Fikret Barın'ın konuşması sırasında "kırmızı kart" göstermesi üzerine, kalabalık da ellerindeki kırmızı kartları kaldırarak "hükümet istifa" sloganı attı. 
   
   NOTLAR...    Mitingden alışverişe 
   5000 polisin görev yaptığı mitinge yaklaşık 25 bin üyesiyle katılan Yol - İş'e bağlı işçilerin bir bölümü, alana girdikten bir süre sonra Kızılay'da alışveriş yaptı.İstanbul'da üyelik konusunda çıkan anlaşmazlıktan dolayı 20 Kasım 2002'de çıkan, 4 kişinin ölümü, çok sayıda işçinin yaralanmasıyla sonuçlanan kavganın tarafları olan TÜMTİS ve Nakliyat - İş sendikaları, alanda yan yana gelince kavga çıktı. Kavgada 2 işçi yaralandı. 
   
   Denktaş'a 'tam' destek 
   Suavi'nin mini bir konser verdiği mitingde Atatürkçü Düşünce Derneği'nden İşçi Partisi ve Öğrenci Velileri Derneği'ne kadar farklı siyasal görüşlere sahip örgütlenmeler, orak - çekiçli pankartlardan Türk Bayrağı'na kadar çeşitli bayrak ve pankartlar taşıyarak aynı amaçla bir araya geldi.KKTC Cumhurbaşkanı Rauf Denktaş'a destek veren sloganların yoğunluğu dikkat çekti. 
   
   39 CHP'li katıldı 
   CHP Grup başkan vekilleri Ali Topuz, Kemal Anadol, Haluk Koç ile 39 CHP'li milletvekili, CHP ve SHP'nin Ankara Büyükşehir Belediyesi Başkan adayları Yılmaz Ateş ile Murat Karayalçın da birlikte yürüdü.Mitingde, İstanbul'da başına gelen kurşunla yaşamını yitiren Önder Babat'ın cinayete kurban gittiğine yönelik sloganlar atılırken, NTV muhabiri Hilmi Hacaloğlu'nun polis tarafından dövülmesi protesto edildi. 
   
      Karda halay    Fotoğraf ALTAN BURGUCU 
   Ankara'da öğle saatlerinden itibaren başlayan kar yağışı, mitingin sonuna kadar etkisini gösterirken, güneşli havada miting alanına giren işçiler, miting sonunda halaylarını kar yağışı altında çekmek zorunda kaldı. Polis, arama noktalarında katılımcıları tek tek aradı. Polis, pankart ve dövizlerin asıldığı sopalara da el koydu. 
   
   
</TEXT>
</DOC>
