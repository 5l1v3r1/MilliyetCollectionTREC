<DOC>
<DOCNO> 243875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/30/ekonomi/eko08.html </URL>
<DATE> 2004/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk Traktör halka açılıyor 
</HEADLINE>
<TEXT>


Bu yıl kuruluşunun 50'nci yılını kutlayan Türk Traktör'ün halka arzı haziranda gerçekleştirilecek 

EKONOMİ SERVİSİ 

Türk Traktör'ün yüzde 25 oranında hissesinin Koç Yatırım liderliğinde halka arz çalışmalarının devam ettiği, halka arzın haziran ayında gerçekleştirilmesinin planlandığı bildirildi. 
Şirketten yapılan açıklamada, yılda 35 bin traktör üretim kapasitesine sahip olan ve 50'nin üzerinde ülkeye ihracat yapan Türk Traktör'ün 1954 yılında kurulduğu hatırlatıldı. Türk Traktör'ün hisselerinin haziranda halka arz edilmesinin planlandığı kaydedilen açıklamada, halka arzın Koç Yatırım liderliğinde oluşturulan konsorsiyum aracılığıyla geniş bir yatırım kitlesine ulaşılarak tamamlanmasının hedeflendiği vurgulandı. 
Halka arz edilecek hisselerinin yüzde 50'sinin küçük bireysel yatırımcılara, yüzde 20'sinin alım gücü yüksek yatırımcılara, yüzde 10'unun New Holland Trakmak bayileri ile Türk Traktör ve New Holland Trakmak çalışanlarına, yüzde 10'unun yurtiçi kurumsal yatırımcılara, yüzde 10'unun da yurtdışı kurumsal yatırımcılara tahsis edileceği belirtildi. 


</TEXT>
</DOC>
