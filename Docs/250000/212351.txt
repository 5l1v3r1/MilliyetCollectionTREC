<DOC>
<DOCNO> 212351 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/31/yazar/akyol.html </URL>
<DATE> 2004/01/31/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Kimlik siyaseti... 
</HEADLINE>
<TEXT>

   
   CHP Genel Başkanı Deniz Baykal'ın siyaset bilimci yönünü her zaman önemsedim. "Siyasal Katılma" adlı doçentlik tezini yıllar sonra kamuoyuna ben tanıttım. 
   "Türkiye uluslaşmasını tamamlamamış bir toplumdur" sözünü basında en çok ben önemsedim. Bu yönde nasıl bir yol izlenmesi gerektiği konusunda muhtemelen ayrı düşünüyoruz ama bu teşhis gerçekten önemli. 
   Murat Karayalçın'ın liderliğindeki SHP'nin DEHAP'la ve bazı ufak Marksist partilerle "seçim ittifakı" yapmasını eleştiren Baykal'ın şu sözleri de son derece önemlidir 
   "Kimlik siyaseti demokratik siyaset olamaz. Kimlik siyasetinin bizi götüreceği yer kaçınılmaz olarak terördür. Türkiye için en büyük tehlike budur." 
   Doğru... Siyaset bilimci George Harris Türkiye'de 1970'lerdeki sağ - sol çatışmasını mezhep çatışmasının beslediğini yazmıştı. PKK terörünü de Kürt meselesi besliyor. 
   
   FRANSIZ Devrimi olduğu zaman Fransa halkının üçte ikisi edebi Fransızcayı anlamıyor ve konuşamıyordu. 
   Bir yandan ortak milli eğitimin yaygınlaşması, 
   öbür yandan sanayileşme, şehirleşme, ulaştırma, iç pazar ve sosyal hareketliliğin gelişmesi bugünkü "Fransız milleti"ni yarattı ve bu millet geçmiş bin yılını "mili tarih" olarak benimsedi, hafızasını öyle kurdu. 
   Bugün Fransa'da yerel kimlikler, bırakın milli güvenliği, asayiş için bile 'tehdit' değildir. 
   Türkiye'de ise eğitim, sanayileşme, şehirleşme, yol, ulaştırma, sosyal hareketlilik ve iç pazarın oluşması gibi birleştirici dinamikler çok geç başladı 
   Bu yüzden "sosyal entegrasyon"umuzu tamamlayamadık. Onun için bizde din, laiklik, mezhep ve etnik kimlik konuları h l aşırı derecede hassas konulardır. 
   Meselenin bu sosyal boyutunun yanında siyaset ve partiler yönü de çok 
   önemli... 
   
   SİYASİ entegrasyonu sağlamak için, değişik yerel kimlikleri büyük siyasi fikirler etrafında birleştiren büyük kitle partileri gerekir. 
   Değişik kimlikleri, liberal, sosyalist, muhafazakar, sosyal demokrat fikirler etrafında birleştirecek güçlü sağ ve sol siyasi partiler olmazsa kimlikler politize olur Ünlü Siyaset biliminin yazdığı bu "tabiat kanunu"nun acılarını yaşıyor Türkiye 
   1926'dan beri, hele de 27 Mayıs ve 12 Eylül'de siyasi partileri kapatmamızın acıları... 
   Şimdi, Güneydoğu'da DEHAP'ın dışında sadece AKP var. Bunun 'uluslaşmamız' bakımından değerini görmeliyiz. Ama öbür taraftan, yerel kimlikleri sosyal demokrasi fikri etrafında toplayıp yumuşatacak bir sol kitle partisinin yokluğu, Türkiye'nin vahim bir eksikliğidir. 
   İspanya'nın entegrasyonunda Sosyalist Parti'nin oynadığı büyük milli rolü bizde CHP maalesef oynayamıyor 
   Güneydoğu, DEHAP'ın 'etnik dehliz'inden çıkıp geniş ufuklara açılacaksa, bunun sosyal kanalı orta sınıflaşmanın gelişmesi, siyasi kanalı ise sağda ve solda büyük kitle partilerinin güçlenmesidir. 
   CHP'nin bu 'ulusal' işlevi başarması için, 1930'ların kavgalarını bırakıp bugün gerçek anlamda modern bir sosyal demokrat kitle partisi haline gelmesi gerekiyor. 
   
      
   
   
</TEXT>
</DOC>
