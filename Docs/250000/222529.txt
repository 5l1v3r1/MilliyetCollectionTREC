<DOC>
<DOCNO> 222529 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/15/son/sonspo12.html </URL>
<DATE> 2004/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursasporlu Okan suskunluğunu bozdu... 
</HEADLINE>
<TEXT>

     Bursaspor'un golcü futbolcusu Okan Yılmaz, 13 haftalık suskunluğunu, takımının 3-2 kazandığı Malatyaspor maçında bozdu. 
     Türkiye Birinci Süper Ligi'nde iki kez gol kralı olan, ancak bu sezon beklenen performansını sergileyemeyen tecrübeli futbolcu, cumartesi günü oynanan Malatyaspor maçında ortaya koyduğu futbol ve golle ''geliyorum'' sinyalini verdi. 
     Bursaspor'un 11'nci haftada Adanaspor'u 6-0 yendiği maçta rakip fileleri 2 kez havalandıran Okan, geçen 13 haftada bir türlü gol atma başarısı gösterememişti. 
     Performans düşüklüğü nedeniyle zaman zaman yeşil-beyazlı taraftarların protestosuyla da karşılaşan golcü futbolcu, teknik direktörlüğe Nejat Biyediç'in getirilmesiyle adeta canlandı. 
     Biyediç'in yönetiminde çıktığı maçlarda istekli görünen, ileride beklemek yerine defanstaki arkadaşlarına yardım eden ve asist yapan Okan, Malatyaspor'a attığı golle eski günlerine döneceğinin işaretini de vermiş oldu. 
     
</TEXT>
</DOC>
