<DOC>
<DOCNO> 233478 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/son/soneko11.html </URL>
<DATE> 2004/04/21/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Çin'den tekstil ithalatına önlem alındı... 
</HEADLINE>
<TEXT>

     Çin Halk Cumhuriyeti'nden ithal edilecek belirli tekstil ürünleri de gözetim ve korunma önlemleri kapsamına alındı. 
     Bakanlar Kurulu'nun ''Çin Halk Cumhuriyeti Menşeli Malların İthalatında Gözetim ve Korunma Önlemleri Hakkında Karar'da Değişiklik Yapılması'na ilişkin Kararı'' Resmi Gazete'de yayımlanarak yürürlüğe girdi. 
     Buna göre, daha önce ''Belirli Tekstil Ürünleri İthalatında Gözetim ve Korunma Önlemleri Hakkında Karar'' kapsamı dışında tutulan diğer tekstil ürünleri de gözetim ve korunma önlemleri kapsamına alındı. 
     Karara göre, Çin menşeli ithalatın yerli sanayide pazar bozulmasına yol açması veya yol açma tehdidi oluşturması ve gecikmenin telafisi güç zararlara yol açabileceği kritik durumlarda, ülke yararının gerektirmesi halinde geçici korunma önlemi alınabilecek. 
     Geçici korunma önlemi, gümrük vergisinde artış yapılması, ek mali mükellefiyet getirilmesi, kota, tarife kontenjanı ile bunların birlikte uygulanması şeklinde olabilecek. Geçici korunma önleminin süresi 200 günü aşamayacak. 
     Geçici korunma önleminin gümrük vergilerinde artış yapılması şeklinde uygulanması halinde İthalat Rejimi Kararı kapsamında belirlenen gümrük vergisi oranı ile geçici korunma önlemi kapsamında belirlenen gümrük vergisi oranı arasındaki farka tekabül eden tutar, gümrük mevzuatının ilgili hükümlerine göre teminata bağlanacak. 
     Geçici korunma önleminin ek mali mükellefiyet getirmesi şeklinde uygulanması halinde, varsa İthalat Rejimi Kararı kapsamında belirlenen ek mali mükellefiyet ile geçici korunma önlemi kapsamında belirlenen ek mali mükellefiyet arasındaki farka tekabül eden tutar, gümrük mevzuatının ilgili hükümlerine göre teminata bağlanacak. 
     İthalat Rejimi Kararı kapsamında tespit edilmiş ek mali mükellefiyetin bulunmaması halinde ise, geçici korunma önlemi kapsamında belirlenen ek mali mükellefiyetin tamamı, gümrük mevzuatının ilgili hükümlerine göre teminata bağlanacak. 
     Soruşturma sonucunda korunma önlemi alınmasına karar verilmesi halinde, teminata bağlanan tutar, Hazine'ye irat kaydedilecek. 
     Korunma önleminin geçici korunma önleminden daha düşük belirlenmesi halinde aradaki fark ilgiliye iade edilecek. Korunma önleminin geçici korunma önleminden daha yüksek olması halinde ise aradaki fark tahsil edilmeyecek. 
     Korunma önlemi alınmasına gerek olmadığına karar verilmesi durumunda ise geçici korunma önlemi yürürlükten kaldırılacak. Bu durumda gümrük idarelerince teminata bağlanan tutar, gümrük mevzuatının, teminata bağlanan vergilerin geri verilmesine ilişkin hükümleri dahilinde ilgililere iade edilecek. 
     
</TEXT>
</DOC>
