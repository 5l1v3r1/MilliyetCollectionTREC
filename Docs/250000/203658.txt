<DOC>
<DOCNO> 203658 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/22/son/sondun06.html </URL>
<DATE> 2003/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
400 yolculu uçağın pilotu "alkollü" çıktı 
</HEADLINE>
<TEXT>

     ABD'de bir pilotun, 400 yolcusuyla havalanmadan hemen önce alkollü olduğu gerekçesiyle gözaltına alınması, uçak yolcularını dehşete düşürdü. 
     İngiliz Virgin Havayolları'na bağlı uçağın, başkent Washington'ın Dulles Uluslararası Havaalanı'ndan Londra'ya havalanmasından hemen önce, Amerikalı pilotu Richard Harwell'ın nefesinde tarayıcı tarafından alkol belirlendi. 
     55 yaşındaki pilotun alkollü uçak kullanmaya teşebbüs etmekle suçlanacağı belirtilirken, sefer iptal edildi ve yolcular otele yerleştirildi. 
     Yolcular, kendilerini İngiltere'ye götürecek pilotun sarhoş olduğunu öğrendiklerinde dehşete düştüklerini belirterek, ''Şok içindeyiz, canımız kimlere emanet'' diye tepkilerini dile getirdiler. 
     Amerikan Sivil Havacılık Kurumu FAA tarafından belirlenen düzenlemeye göre, pilotların, uçuşlarından 8 saat öncesine kadar alkol almalarına izin verilmiyor ve kanlarındaki alkolün 0.04 sınırını aşmaması gerekiyor. 
     
</TEXT>
</DOC>
