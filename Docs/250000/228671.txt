<DOC>
<DOCNO> 228671 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/05/son/soneko37.html </URL>
<DATE> 2004/04/05/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Garanti Bankası Genel Müdürü Bölgesel banka olmayı arzuluyoruz 
</HEADLINE>
<TEXT>

     Garanti Bankası Genel Müdürü Ergun Özen, bankanın 2003 yılında mükemmel bir mali performans kaydettiğini bildirdi. 
     Garanti Bankası'nın 58. Olağan Genel Kurulu, Zincirlikuyu'daki Genel Müdürlük binasında basına kapalı gerçekleştirildi. 
     Genel Müdür Özen, faaliyet raporunda yer alan mesajında, bankanın 2003 yılında piyasadaki yerini daha da güçlendirdiğini ve farklı iş alanlarındaki hedeflerini önemli oranlarda aşma başarısı gösterdiğini belirterek, bankanın geçen yıl dolar bazında yüzde 29.6'lık bir büyüme kaydettiğini duyurdu. 
     Özen, mesajında şunları kaydetti 
     ''Garanti'nin aktif büyüklüğü yıl sonunda 22 katrilyon 391,6 trilyon liraya ulaşmıştır. Aynı dönemde banka 322 trilyon lira vergi öncesi ve 301.5 trilyon lira net kar sağlamıştır. Bu sonuçlara göre, ölçülen ortalama sermaye karlılığımız yüzde 13.8, ortalama aktif karlılığımız ise yüzde 1.3 olarak gerçekleşmiştir.'' Ergun Özen, yıl sonu verilerine göre bankadaki mevduatların toplamının 14 katrilyon 400 trilyon lira olduğunu, finansal gücün en önemli göstergelerinden biri olan sermaye yeterliliği rasyosunun 2003 için yüzde 16.6 olarak gerçekleştiğini bildirdi. 
     Genel Müdür Özen, Garanti'nin 1990'lı yılların sonuna doğru yeni binyıl ile birlikte değişimin hızlanacağını ve global pazardan ulusal pazara kadar farkı katmanlarda köklü değişim ve yeniden yapılanmaların olacağını öngördüğünü belirttiği mesajında, ''Bu öngörü gücünün ışığında hazırladığımız uzun vadeli değişim planı Doğuş Grubu'nun farklı markalar altında yürüttüğü bankacılık faaliyetlerini -ülkemizin en zor ve en uzun ekonomik krizinin yaşandığı bir süreçte- Garanti markasının altında hızlı ve başarılı bir şekilde birleştirmesini ve bugüne taşımasını olanaklı kılmıştır'' dedi. 
     Özen, mesajında, global bankacılığın temel eğilimlerinden birini oluşturan ve Garanti'nin son yıllarda başarı ile uyguladığı yüksek oranlı büyüme stratejilerinin 2003 yılında kaydedilen gelir tabanı artışının arkasındaki en önemli itici güç olduğunu belirtti. 
     
     PİYASA DERİNLEŞTİKÇE GARANTİ HIZLI BÜYÜYECEK 
     Piyasa büyüyüp derinleştikçe Garanti'nin de hızlı büyümesini sürdüreceğini vurgulayan Ergun Özen, mesajında, ''Yaygınlık ve farklılık gösteren bir müşteri tabanına sahibiz. Rakiplerimizin faaliyet gösterdiği tüm alanlarda rekabet gücü yüksek ürün ve hizmetlerle öne çıkıyoruz. 2003 yılında sağladığımız fiziki büyüme ise bize ulusal pazarın hemen her yerinde hizmet verme yeteneği kazandırmıştır'' dedi. 
     Genel Müdür Özen, Garanti'nin uzun yıllardan beri gerek iştirak şirketleri GarantiBank International N.V. ve GarantiBank Moscow, gerekse yurtdışı şubeleri ile Avrupa'nın farklı finans merkezlerinde faaliyet gösterdiğine işaret ederek, ''Garanti, gelişimini ulusal sınırlarının dışına çıkarmayı ve bölgesel bir banka olmayı arzulamaktadır'' dedi. 
     Özen, Garanti Bankası'nın 44 ilde 343 şubesi ile faaliyet gösterdiğini belirterek, geçen yılki verilere göre Garanti'nin Türkiye'deki tüm bankalar arasında şube başına düşen aktif ve mevduat hacimleri açısından ilk sıralarda yer aldığını kaydetti. 
     Ergun Özen mesajında, Garanti'nin 2004 yılında kredi ve mevduat pazar payını artırmayı, reel ekonomiye desteğini sürdürmeyi, tüm iş sahalarında faiz dışı gelirlerini artırarak sürdürülebilir gelir kaynaklarını güçlendirmeyi, şube sayısını 375'e çıkarmayı hedeflediğini bildirdi. 
     Özen, 2003 yılında bankanın gösterdiği performansın gurur verici olduğunu da belirtti. 
     
     ŞAHENK GARANTİ, 2003'TE TÜM İŞ SAHALARINDA BÜYÜDÜ 
     Garanti Bankası Yönetim Kurulu Başkanı Ferit Şahenk de mesajında, 2003 yılının ulusal ekonomi, iş ortamı ve Garanti için olumlu bir yıl olduğunu kaydederek, bankanın 2003 yılında tüm iş sahalarında büyüme sağladığını bildirdi. 
     Garanti'nin, finans, otomotiv, perakende, inşaat medya ve turizm sektörlerinde pek çok markayı bünyesinde bulunduran Doğuş Grubu'nun finans sektöründeki tek markası olduğunu belirten Şahenk, ''Markalarının arkasında daima itici bir güç olarak Doğuş Grubu, kurumsallığa, profesyonelliğe ve sinerjiye verdiği önemle güçlü bir bütünlük sağlamıştır'' dedi. 
     
     MÜŞTERİ VE KART SAYISI 3 MİLYONU AŞTI 
     Faaliyet raporunda bankanın 2003 yılı değerlendirmesine de yer verildi. Buna göre Garanti, 2002 sonunda 323 olan toplam şube sayısını 343'e çıkardı. 
     2003 yılında kaydiyen müşteri sayısı artışı yüzde 11 olurken geçen yıl ticari müşterilere yapılan TL plasmanlar yüzde 60, yabancı para plasmanlar ise yüzde 38 oranında arttı. 
     2003 yılı sonu verilerine göre Garanti'nin bireysel müşteri adedi 3 milyonu aştı. 
     2003 yılında Garanti'nin verdiği toplam kredi kartı sayısı yüzde 30.4 artışla 3 milyon adedi geçti. 
     Bankanın ciro bazlı pazar payı 2003 yılının son çeyreğinde yüzde 19.2'ye ulaştı. 
     2003 yılı sonuçları ile Türkiye kredi kartı pazarının en büyük ikinci kurumu olan Garanti'nin toplam kredi kartı alacakları hacmi 1 katrilyon 550 trilyon liraya yükseldi. 
     
</TEXT>
</DOC>
