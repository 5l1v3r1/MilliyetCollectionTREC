<DOC>
<DOCNO> 244718 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/02/son/soneko30.html </URL>
<DATE> 2004/06/02/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Şanlıurfa'daki uçak yolcuları otobüslerle Gaziantep'e taşınacak... 
</HEADLINE>
<TEXT>

     Türk Hava Yolları'nın THY RJ-100 Serisi uçakları bakıma almasının ardından seferlerin durdurulduğu Şanlıurfa'da, Onur Air'in il temsilciliğini alan bir turizm şirketi, yolcuları otobüslerle Gaziantep Havaalanı'na taşıyacak. 
     Konuyla ilgili gazetecilere açıklama yapan Kançul Turizm Genel Koordinatörü Maksut Refik Dönmezler, THY'nin sözü edilen uçakları bakıma almasının ardından kente uçak seferi yapılamadığını anımsatarak, Şanlıurfa Havaalanı'na sefer yapılabilmesi için pist uzunluğunun artırılması ya da THY'nin bu tipteki alanlara inebilecek uçak temin etmesi gerektiğini kaydetti. 
     THY'nin yeni uçak girişimlerinin devam ettiğini anlatan Dönmezler, bu sürecin sezonun sonuna kadar sürebileceğini, bu nedenle Onur Air'le görüşmelere başladıklarını kaydetti. 
     Onur Air'in Gaziantep'e sefer yaptığını kaydeden Dönmezler, havayolu şirketinin il temsilciliğini aldıklarını ve Onur Air'den bilet alan yolcuları günü birlik otobüslerle Gaziantep'e transfer edeceklerini bildirdi. 
     Onur Air'in, Gaziantep'ten İstanbul'a haftanın 5 günü saat 09.25 ve haftanın 7 günü saat 21.35'te seferi olduğunu dile getiren Dönmezler, bu seferlere bağlantılı olarak, Şanlıurfa'dan bilet alan yolcuları konforlu otobüslerle 15 milyon lira karşılığında Gaziantep Havaalanı'na ulaştıracaklarını söyledi. 
     Dönmezler, aynı şekilde Gaziantep Havaalanı'ndan Şanlıurfa'ya da servis yapacaklarını bildirdi. 
     Maksut Refik Dönmezler, otobüslerle servisin, ileriki dönemlerde Onur Air'in Şanlıurfa'ya uçuşa başlaması sürecinde bir adım olabileceğini de aktardı. 
     
</TEXT>
</DOC>
