<DOC>
<DOCNO> 223512 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/18/son/sonspo14.html </URL>
<DATE> 2004/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Gençlerbirliği'nde gözler Valencia maçına çevrildi... 
</HEADLINE>
<TEXT>

     Gençlerbirliği Teknik Direktörü Ersun Yanal, ''En büyük hedefimiz Türkiye Kupası'nı almak'' dedi. 
     Türkiye Kupası yarı final maçında Fenerbahçe'yi kendi sahasında 4-2 yenerek adını finale yazdıran Gençlerbirliği'nin teknik direktörü Yanal, kupayı almak istediklerini söyledi. 
     Kırmızı-siyahlı takımın teknik direktörü Yanal, maçta her şeyin istedikleri gibi gittiğini belirterek, ''Maç içinde oyun planımızda bir aksama olmadı. Güzel pozisyonlar yakaladık ve ilk yarıyı 1-0 önde tamamladık. İkinci yarıda Fenerbahçe'nin oyun disiplininden koptuğu anlar oldu. Tuncay'ın kanadını bırakıp içeri girmesi ve dönen toplarla tekrar ataklara başlaması riskliydi, ancak yapacakları başka bir şey yoktu. Rakibimiz bizim de çekindiğimiz hareketleri yapmaya başlayınca tehlikeli olmaya başladı. Tekrar toparlanıp üçüncü golü atmamız bizi rahatlattı. Oyuncularımı disiplinli oyunlarından dolayı kutluyorum '' diye konuştu. 
     Ligde bulundukları yeri hak etmediklerini ifade eden Yanal, ''Uzun süredir haftada iki karşılaşmaya çıkıyoruz ve bunu 13 kişilik dar bir kadro ile yapıyoruz. Buna rağmen güzel bir futbol ve performans sergiliyoruz. Ancak istediğimiz sonuçları aldığımız söylenemez'' ifadelerini kullandı. 
     
     YANAL ''KUPANIN NEREDE OYNANACAĞI ÖNEMLİ DEĞİL" 
     Ersun Yanal, Türkiye Kupası'nın finalinin nerede ve ne zaman oynanacağının kendileri için önemli olmadığını söyledi. 
     Yanal, Gençlerbirliği'nin kalitesini gerek Türkiye'de gerekse Avrupa'daki başarılarıyla ispatlamış bir takım olduğunu, Türkiye Kupası final maçını her yerde yapabileceklerini kaydetti. 
     
     SIRADA UEFA KUPASI VAR 
     UEFA Kupası 4. tur rövanş maçında İspanya'nın Valencia takımı ile karşılaşacak olan Gençlerbirliği, bu turu da geçerek Avrupa'nın ilk 8 takımı arasına girmek istiyor. 
     Valencia karşısında iyi bir futbol oynayıp turu geçmek istediklerini vurgulayan Yanal, şöyle konuştu 
     ''Valencia maçında tüm Türkiye'nin bizimle olmasını istiyoruz. Alacağımız pozitif enerji ile ülkemizi en iyi şekilde temsil edeceğiz. Valencia'yı eleyip Türk futboluna yeni bir vizyon kazandırmak istiyoruz. Türk takımlarının gücünü yeniden göstermek zorundayız.'' Yanal, Valencia maçı öncesinde bu hafta kendi sahalarında yapacakları Akçaabat Sebatspor maçında taraftarlarını kendilerine destek vermeye çağırdı. 
     Bu arada, Fenerbahçe ile yapılan kupa maçında sakatlanan Deniz'in sağ baldırına 3 dikiş atıldığı ve bu futbolcunun Akçaabat Sebatspor maçında oynamasının zor olduğu bildirildi. 
     
</TEXT>
</DOC>
