<DOC>
<DOCNO> 239068 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/11/son/soneko47.html </URL>
<DATE> 2004/05/11/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Derviş ABD'nin mali politikaları dünyayı ekonomik krize sürükleyebilir 
</HEADLINE>
<TEXT>

     Özgür Ekşi 
CHP İstanbul Milletvekili ve ekonomiden sorumlu eski Devlet Bakanı Kemal Derviş, Türkiye'nin AB'ye katılım müzakerelerinin başlatılmasının Türk ekonomisine istikrar getireceğini söyledi. 
     Avrupa Politika Merkezi EPC ve Arı Hareketi tarafından düzenlenen ''Türkiye'nin AB'ye katılımı Türk Ekonomisi ne kadar hazır '' konulu panele katılan Derviş, Türkiye'nin ekonomik durumu ve gelişmekte olan pazarlar hakkında değerlendirmelerde bulundu. 
     Kemal Derviş, Türk ekonomisinin son iki yıldır iyi gittiğini ve bugün de iyi yolda olduğunu ifade etti. 
     Türkiye ile AB arasındaki ekonomik uçurumun gün geçtikçe kapanacağına inandığını ifade eden Derviş, Türkiye'nin genç nüfus yapısı nedeniyle büyük bir potansiyele sahip olduğunu belirtti. 
     Türk ekonomisinde verimlilik ve uzun vadeli doğrudan dış yatırımlar konusunda eksiklikler bulunduğunu belirten Derviş, Türkiye'nin buna rağmen AB'ye üye olan pek çok Doğu Avrupa ülkesinden daha verimli üretime sahip bulunduğunu kaydetti. 
     
     ABD'NİN MAKRO POLİTİKALARI SORUMSUZCA 
     Yeni gelişen piyasalardaki son duruma da değinen Derviş, piyasalarda endişe havasının hakim olduğunu söyledi. 
     ''Üç hafta öncesine kadar her şey iyiydi, bir gecede her şey yön değiştirdi'' diye konuşan Derviş, gelişmelerden ABD'yi sorumlu tuttu. 
     Derviş, ''ABD'nin makro politikaları sorumsuzcadır, bu politikalar bütün dünyayı ekonomik krize sürükleyebilir'' dedi. Türkiye'nin de bu durumdan etkilenebileceğini belirten Derviş, ''Dünyada sorun var. Türkiye de bu sorunun içinde olabilir ama bu Türkiye'nin suçu değil'' diye konuştu. 
     
     DİĞER KONUŞMACILAR 
     Toplantıda söz alan AB Komisyonu'nun Genişlemeden Sorumlu Müdürü Matthias Ruete, Türkiye'nin ekonomik yapısının iyi yolda olduğunu ifade etti. 
     Ruete, Türkiye'ye yönelik yabancı yatırımın az olduğunu dile getirerek, Türkiye ile AB arasında gümrük birliği ile ilgili bazı sorunlar yaşandığını ancak, bunların tam üyelik müzakereleri başlayınca çözüleceğini söyledi. 
     Ruete, nitelikli işgücü sağlanmasının Türkiye için önemine de değindi. 
     Avrupa Sanayici İşadamları Derneği Genel Sekreteri Wim Philippa ise Türk ekonomisi için, ''rekabetçi ama verimsiz'' yorumunu yaptı. 
     Öte yandan, Kemal Derviş, bu sabah, Ekonomi ve Dış Politika Forumu EDPF ve Avrupa Politika Araştırmaları Merkezi'nin CEPS ortak hazırladıkları ''Avrupa Yolunda Türkiye Projesi''ni basına sundu. 
     Derviş, söz konusu proje kapsamında sekiz konuda çalışma grubu kurulduğunu belirtti. 
     
</TEXT>
</DOC>
