<DOC>
<DOCNO> 230887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/son/sondun33.html </URL>
<DATE> 2004/04/13/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Japonya Savunma Bakanı, Irak ziyaretini iptal etti 
</HEADLINE>
<TEXT>

     Japonya Savunma Bakanı Şigeru İşiba, Irak ziyaretini iptal etti. 
     Kyodo haber ajansının hükümet kaynaklarına dayanarak verdiği haberde, İşiba'nın, Irak'ta 3 Japonun kaçırılmasından sonra artan güvenlik kaygıları nedeniyle Irak'ın güneyinde konuşlanan Japon askerlerini ziyaret etme planını iptal ettiği belirtildi. 
     Japonya Savunma Bakanlığı, Samava kentinde bulunan yaklaşık 550 kadar askere moral vermesi için İşiba'nın bugün Irak'ı ziyaret etmesini planlamıştı. 
     
     İMPARATOR'DAN REHİNELERİ SERBEST BIRAKIN ÇAĞRISI 

     Bu arada, Japon İmparatoru Akihito, Irak'ta rehin tutulan 3 Japon sivilin serbest bırakılması çağrısında bulundu. 
     İmparatorluk Sarayı'ndan yapılan açıklamada, Akihito'nun ABD Başkan Yardımcısı Dick Cheney'yi kabulünde, ''Japon rehinelerin akıbetinden çok endişeliyim. Mümkün olan en kısa zamanda serbest bırakılmalarını istiyorum'' dediği belirtildi. 
     Açıklama, İmparator Akihito'nun rehinelerin serbest bırakılmaları için yardım sözü veren Cheney'e teşekkür ettiği de kaydedildi. 
     Amman-Bağdat yolunda biri kadın ve biri bağımsız çalışan foto muhabiri olmak üzere 3 Japon sivil geçen hafta rehin alınmıştı. Rehineleri elinde bulunduranlar, Japonya'nın Irak'taki askerlerini çekmemesi durumunda rehineleri öldüreceklerini bildirmiş, asker çekme talebi Tokyo tarafından reddedilmişti. 
     
</TEXT>
</DOC>
