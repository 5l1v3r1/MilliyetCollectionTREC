<DOC>
<DOCNO> 212020 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/29/son/sontur14.html </URL>
<DATE> 2004/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayram öncesinde kayak merkezleri tamamen doldu .. 
</HEADLINE>
<TEXT>

     Türkiye'nin belli başlı kayak merkezlerinde yüzde 100 doluluk oranına ulaşıldı. 
     Erzurum Palandöken Kış Turizm Merkezi'nde tatillerini geçiren konuklar, güneşin ve karın tadını çıkarıyor. Yüzde yüz kapasiteyle çalışan otellerin işletmecileri, bazı konuklarını kentteki otellere yerleştiriyor. 
     AA muhabirinin aldığı bilgiye göre, tatillerini Palandöken Kış Turizm Merkezi'nde geçiren konuklar, kayak yapmanın dışında açık ve güneşli havanın da tadını çıkarıyor. 
     Palandöken turizm merkezindeki oteller, yüzde yüz doluluk oranını koruyor. Son yılların en iyi sezonunu yaşayan otellerde, yine yabancı turistler ağırlıkta. 
     Yıllardır neredeyse yalnızca Rus konuklara hizmet veren Dedeman Otel'de Kurban Bayramı nedeniyle Türk konuklar için özel olarak yer ayrıldı. 
     Yine yabancı turistlerin ağırlıklı olduğu Polat Renaıssance Otel'de de bayram tatili nedeniyle daha önce rezervasyonlarını yaptıran yerli turistlerin gelmeye başladıkları belirtildi. 
     Palan Otel işletmecileri ise bayram ve yarıyıl tatili boyunca genellikle Türk turistleri ağırlayacak. İşletmeciler, otellerinin dolduğunu ancak buna rağmen, tatillerini Palandöken'de geçirmek isteyen yerli turistlerin olduğunu kaydederek, bazı konukları kentteki otellere yerleştirmek zorunda kaldıklarını belirttiler. 
     
     ULUDAĞ 
     Uludağ'da kar kalınlığı 320 santimetreye ulaştı. AA muhabirinin Uludağ Meteoroloji İstasyonu yetkililerinden aldığı bilgiye göre, ''Beyaz cennet''te dün sabah 310 santimetre olarak ölçülen kar kalınlığı, gün içinde yağan karla 350 santimetreye kadar çıktı. Ancak, akşam saatlerinde etkili olmaya başlayan lodos yüzünden kar kalınlığında 30 santimetrelik düşüş oldu. 
     Yetkililer, bölgede iki gün önce başlayan, ancak dünden itibaren kuvvetli esen ve saatteki hızı zaman zaman 90 kilometreye kadar çıkan lodosun karı bir miktar erittiğini, bu sabah kar kalınlığının 320 santimetre olarak ölçüldüğünü bildirdiler. 
     Hava sıcaklığının ''0'' derece olarak ölçüldüğü Oteller Bölgesi'nde, lodosun bu gece yerini yağışa bırakacağına işaret eden yetkililer, Uludağ'da 30 Ocak'ta karla karışık yağmur, 31 Ocak'ta kar yağışının beklendiğini söylediler, Yetkililer, Kurban Bayramı'nın ilk günü olan 1 Şubat'ta sisin etkili olacağını, 2 Şubat'ta yeniden yağış görüleceğini, 3-4 Şubat tarihlerinde yağış beklenmediğini, ancak yine sisin etkili olmasının beklendiğini kaydettiler. 
     Bu arada, sömestr tatili nedeniyle Uludağ'a akın eden, ancak dün sis yüzünden kayak yapmanın zevkini yaşayamayan amatör kayakçılar, bugün de lodos yüzünden pistlerin tadını çıkaramıyor. 
     Kayak pistlerindeki liftler çalıştırılmazken, görevliler, sadece profesyonel kayakçıların pistleri kullanmasına izin veriyorlar. 
     
     ERCİYES KARA DOYDU 
     AA muhabirinin aldığı bilgiye göre, geçen hafta başlayan ve aralıklarla devam eden kar yağışı, kayak severleri sevindirdi. Erciyes Kayak Merkezi'nde kar kalınlığı 2 metreye ulaştı. 
     Gençlik ve Spor İl Müdürlüğü'nce 7-14 yaş grubunda öğrencilere yönelik olarak düzenlenen Temel Eğitim Kayak Kursu'nun birinci dönemine katılan 75 öğrenci, kayak öğretmenlerinin nezaretinde çalışmalarını sürdürüyor. 75 öğrencinin katılacağı 2. dönem kurs ise 29 Şubat Pazar günü başlayacak. 
     Telesiyej, teleski ve diğer mekanik tesislerin çalıştığı kayak merkezinde, hafta sonu kar bekleniyor. 
     Kayseri-Erciyes ve Erciyes-Develi karayolunun ulaşıma açık olduğu ve ulaşımda aksama olmadığı belirtiliyor. 
     Toz karıyla ünlü olan Erciyes, özellikle hafta sonu kayak severlerin akınına uğruyor. 
     
     ILGAZ'DA LODOS KORKUSU 
     Çankırı'nın Ilgaz İlçesi'ndeki kayak merkezleri, havanın ılık geçmesi ve lodos nedeniyle endişeli bir bekleyiş içine girdiler. 
     Akdeniz üzerinden gelen ılık ve yağışlı hava kütlesinin beraberinde lodosu da getirmesi, karın erimesine neden oldu. Ilgaz Dağı'nda havaların ısınmasına rağmen kar kalınlığı yaklaşık 2 metre. 
     Havanın sisli olduğu Ilgaz Dağı'nda kapalı yol bulunmuyor. Bayram boyunca otellerin tamamı dolmuş durumda. 
     
     KARTALKAYA'DA BAYRAM SEVİNCİ... 
     Kartalkaya kayak merkezinde bulunan otellerde bayram tatili öncesinde yüzde 100 doluluk oranına ulaşıldı. 
     Kar kalınlığının 2.5 metre olduğu Kartalkaya kayak merkezinde bulunan otellerin yöneticileri, Kurban Bayramı tatilinde otellerinde boş yer olmadığını belirterek, ''Kayak merkezimizde bulunan oteller yüzde 100 doluluk oranına ulaştı. Sömestr tatili ile bayramın aynı döneme denk gelmesi turizmcileri sevindirdi'' dediler. 
     
     DAVRAZ SAKLIKENT 
     Antalya'ya yakın kayak merkezleri, Kurban Bayramı tatiline hazırlandı. 
     Isparta yakınlarındaki Davraz Kayak Merkezi'ndeki Turizm Bakanlığı Turaş Turizm ve Ticaret A.Ş'ye ait 62 yataklı kayak evi bayram dolayısıyla tamamen doldu. İşletme Müdürü Mehmet Dursun, İstanbul, İzmir ve Antalya'dan 350 kişilik bir grubun günübirlik kayak yapmak üzere Eğirdir ve Isparta'daki otellerde rezervasyon yaptırdıklarını bildirdi. 
     Dursun, Davraz'da süren yağmurun akşam saatlerinden itibaren kara dönüşmesinin beklendiğini belirterek, pistlerdeki kar kalınlığının 210 santimetreyi aştığını belirtti. 
     Antalya'ya 45 kilometre mesafedeki Saklıkent'te de Kurban Bayramı hazırlıkları tamamlandı. 
     Saklıkent Kooperatifi Dağ Müdürü Sabahattin Topal, Köy Hizmetleri ve Karayolları ekiplerinin yolları açtığını, uzun süredir kesik olan elektriklerin de geldiğini ve telesiyejlerin çalıştığını kaydetti. 
     Topal, son 1 ayda Saklıkent'te 18 gün elektrik kesintisi yaşandığını ifade ederek, ''Tedaş önümüzdeki yaz aylarında gerekli çalışmayı yapmalı. Saklıkent gibi bir kayak merkezi böyle uzun süren elektrik kesintilerini hak etmiyor'' diye konuştu. 
     Sabahattin Topal, kar kalınlığının pistlerde 220 santimetreyi geçtiğine de değinerek, ''Tüm Antalyalıları ve kooperatif sakinlerini hafta sonunda ve bayram tatilinde Saklıkent'te bekliyoruz. Saklıkent çok uzun yıllardır böyle kar görmemişti. Kar kalınlığı belki de 40 yıldır ilk kez bu kadar yükseldi'' dedi. 
     
</TEXT>
</DOC>
