<DOC>
<DOCNO> 240470 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/16/son/soneko03.html </URL>
<DATE> 2004/05/16/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
TEKEL sigarada iddiasını koruyor... 
</HEADLINE>
<TEXT>

     TEKEL Genel Müdürü Sezai Ensari, Tekel'in pazar payının yüzde 50-55'ler civarında bulunduğunu belirterek, ''Ama fason üretimle birlikte çok iddialı bir duruma geleceğiz'' dedi. 
     A.A muhabirinin sorularını yanıtlayan Ensari, yurtdışında fason üretimle ilgili çalışmaların yoğun bir şekilde devam ettiğini belirterek, ''Herhangi bir ülkeye angaje olmuş değiliz. Sonuçta en uygun, en ucuza mal edeceğimiz ülkeyle anlaşmaya varacağız'' diye konuştu. 
     İthalattan alınan 40 centlik verginin TEKEL'in maliyetini artırıp artırmayacağının sorulması üzerine Ensari, bu konuda Gümrükler Genel Müdürlüğü ile temas halinde olduklarını belirtirken, ''Harmanları Türkiye'den gönderilmek şartıyla 40 centlik olayla muhatap olmama durumumuz söz konusu'' dedi. 
     Bu konuda yazışmaların sürdüğünü ve teyidin alınmak üzere olduğunu da anlatan Ensari, ''O zaman 40 centlik olay ortadan kalkıyor, bu durumda çok rahat hareket edebileceğiz'' diye konuştu. 
     
     TEKEL PAZAR PAYINI KORUYOR 
     TEKEL'in pazar payında şu anda artış ya da gerileme olmadığını vurgulayan Sezai Ensari, ''Pazar payı yüzde 50-55'ler civarında ama fason üretimle birlikte çok iddialı bir duruma geleceğiz. Tekel'in ne olduğunu herkes görecek. TEKEL özelleştirilirken bir yandan da atağa kalkıyor'' diye konuştu. 
     TEKEL'in şark tipi tütünden imal edeceği yeni sigarasının 2 haftaya kadar piyasaya sürüleceğini de anlatan Ensari, sigaranın ismi üzerinde çalışmaların sürdüğünü açıkladı. 
     
     ''KAÇAK EN ÇOK BİZİ VURUYOR'' 
     Kaçak ve sahte sigaralarla ilgili sıkıntıda olduklarını, özellikle Doğu ve Güneydoğu Anadolu bölgelerinde durumun kötü olduğunu belirten Ensari, TEKEL 2000'nin sahtesinin çeşitli noktalardan ülkeye girdiğini söyledi. 
     Bunun hem vergi, hem de TEKEL'in pazar kaybına yol açtığını ve en çok TEKEL'i vurduğunu anlatan Ensari, önümüzdeki iki hafta içinde İçişleri Bakanı, gümrükten sorumlu Devlet Bakanı, ilgili müsteşarlar ve genel müdürlerin katılımı ile yapılacak toplantı sonucunda çok ciddi önlemlerin alınacağını kaydetti. 
     
     TEKEL'İN GAYRİMENKUL SATIŞLARI 
     TEKEL'in gayrimenkul satışları konusunda çok da başarılı olamadığını sadece 10 trilyon liralık bir satış gerçekleştirebildiğini anlatan Sezai Ensari, şöyle konuştu 
     ''Bu konuda profesyonel çalışan Eskidji ile bir anlaşma imzalamıştık, anlaşmada bazı pürüzler vardı, çözümlenmek üzere. Eğer anlaşmayı yeniden hayata geçirirsek ben TEKEL'de çok büyük gayrimenkul satışının gerçekleşeceğini umuyorum. Hatta TEKEL'in zaman içerisinde özelleştirilmesinden beklenen rakamların aşılması söz konusu.'' 
     
     İKİZ KULELER BİTİYOR 
     TEKEL'in ikiz kuleler olarak anılan Ankara'daki Başmüdürlük inşaatının hızlı şekilde sürdüğünü ve Ağustos sonu itibariyle, Başbakanlık katı hariç çevre düzenlemesi dahil hizmete hazır hale geleceğini açıklayan Ensari ''Ağustos sonunda anahtarını kim istiyorsa ona takdim edecek duruma geleceğiz'' dedi. 
     İkiz kulelerin nasıl kullanılacağının henüz kesinleşmediğini anlatan Ensari, buranın Başbakanlık olacak şekilde tasarlandığını, atom silahlarının kullanımı halinde bile Bakanlar Kurulu'nun çalışabileceği bir ortamın hazırlandığını hatırlatarak, ''Ben şahsen Başbakanlık binası olarak kullanılması gerektiğini düşünüyorum. Ama sayın Başbakan'ın bileceği bir iş'' diye konuştu. 
     TEKEL Genel Müdürü, inşaatın tamamlanmasının ardından buranın Başbakanlığa ya da Maliye Bakanlığı'na devredileceğini ya da satışının yapılacağını sözlerine ekledi. 
     
</TEXT>
</DOC>
