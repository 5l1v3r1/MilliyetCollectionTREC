<DOC>
<DOCNO> 243287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/27/son/sonsiy03.html </URL>
<DATE> 2004/05/27/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Adalet Bakanı açıkladı İtirafçıların hiçbirine estetik yapılmadı 
</HEADLINE>
<TEXT>

     Adalet Bakanı Cemil Çiçek, 1985'ten sonra çıkarılan 7 pişmanlık yasasından OHAL bölgesinden başvuranların 1905'inin yararlandığını, ancak bu kişilerin hiçbirisinin yasal hakları olan yüz estetiği yaptırma veya kimlik bilgilerini değiştirme gibi olanaklardan yararlanmadığını açıkladı. Çiçek, bazı illerde bu kişilerin halen nerede oturdukları kaydının dahi bulunmadığını da bildirdi. 
     Adalet Bakanı Çiçek, bir milletvekilinin yazılı soru önergesine verdiği yanıtta, 30 Kasım 2002 tarihinde kaldırılan OHAL'in uygulandığı bölgede bugüne kadar çıkarılan 7 pişmanlık yasasından yararlananlar hakkında ayrıntılı bilgi verdi. Çiçek, OHAL bölgesinde 11 Haziran 1985'ten itibaren 1905 kişinin pişmanlık yasalarından 
     yararlandığını, bu kişilerden sadece ikisinin terör örgütüne yeniden katıldığını, birisinin terör örgütü ile ilişkisinin sürdüğünü bildirdi. Çiçek, bu kişilerden hiçbirisinin yasalarda kendilerine tanınmış bir hak olmasına karşın yüz estetiği yaptırma veya kimlik bilgilerini değiştirme talebinde bulunmadığını kaydetti. OHAL'deki itirafçılardan hiçbirisinin adli suça karışmadığını da açıklayan Çiçek'in verdiği bilgiye göre bazı eski OHAL illerinde, itirafçıların bugün nerede oturduğu ve kimlik bilgisini değiştirip değiştirmediğinin takip edilmediği ortaya çıktı. Çiçek'in yanıtına göre eski OHAL illerindeki Cumhuriyet ve DGM Başsavcılıklarının bölgelerindeki itirafçılara ilişkin ellerindeki bilgi şöyle "-Bingöl 26 kişi pişmanlık yasasından yararlandı. Bir kısmı ilde bir kısmı ise il dışında ikamet ediyor. Terör örgütüne katılan yok. -Bitlis 54 kişi yasadan yararlandı, birisi tekrar terör örgütüne katıldı, ancak cezaevi sonrası durumları hakkında bilgi yok. -Diyarbakır 1.214 kişi yasadan yararlandı, başkaca bilgi yok. -Elazığ 7 kişi yasadan yararlandı, içlerinden adli suç işleyip cezaevine giren yok. -Mardin 2 kişi yasadan yararlandı. -Midyat ilçesi başvuruda bulunanlar şartları taşımadıklarından yararlanamadı. -Muş Yasadan yararlanan 11 kişi ailelerinin yanında ikamet ediyor, adli suç işlemediler, içlerinde terör örgütüne katılan yok. -Siirt 177 kişi yasadan yararlandı. -Tunceli 26 kişi yasadan yararlandı, birisi terör örgütüne katıldı,birisinin ise terör örgütü ile irtibatı sürüyor. Bunlardan bir kısmının adresi bilinmiyor, br kısmı ise büyükşehirlerdeki yakınlarının yanında barınıyor. -Van 104 kişi yasadan yararlandı, bu kişiler halen ailelerinin yanında ikamet ediyor. Yeniden örgüte katılan ya da suç işleyen yok. -Erzurum 284 kişi yasadan yararlandı." 
     
</TEXT>
</DOC>
