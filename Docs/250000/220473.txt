<DOC>
<DOCNO> 220473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/07/son/sondun06.html </URL>
<DATE> 2004/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Afganistan'da öldürülen mühendisin cenazesi Türkiye'ye gönderildi 
</HEADLINE>
<TEXT>

     Afganistan'da Kabil-Kandahar yolunda bulunan Zabul ilinin Sahcoy bölgesinde kimlikleri henüz belirlenemeyen kişilerin silahlı saldırısında hayatını kaybeden 29 yaşındaki Türk mühendis Tolga Erdem'in cenazesi, Türkiye'ye gönderildi. 
     Kabil Askeri Hastanesi'nden alınarak Kabil havaalanına getirilen cenazeyi taşıyan Azerbaycan Havayolları'na ait uçak, Bakü'ye gitmek üzere hareket etti. 
     NATO'nun Afganistan'daki Yüksek Sivil Temsilcisi Hikmet Çetin, Türkiye'nin Kabil Büyükelçisi Bülent Tulun ile Uluslararası Güvenlik Destek Gücü'ne ISAF bağlı Türk Gücü Kuvvetler Komutanı Kurmay Albay İbrahim Şahinol tarafından uğurlanan cenazenin, önce Bakü'ye, buradan da başka bir uçakla Türkiye'ye gönderileceği bildirildi. 
     Tolga Erdem'in cenazesini uğurlayanlar arasında, Afganistan İçişleri Bakan Yardımcıları Korgeneral Hilaleddin Hilal, Korgeneral Azimi ve Tümgeneral Mehmet İsmail Vartaci de bulundu. 
     Türkiye'nin Kabil Büyükelçisi Tulun, AA muhabirine yaptığı açıklamada, mühendisi öldürenlerin ve kaçırılan şirket yetkilisinin bulunması için Afgan makamlarının çalışmalarını yoğunlaştırdığını kaydetti. 
     
</TEXT>
</DOC>
