<DOC>
<DOCNO> 246124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/08/magazin/axmag01.html </URL>
<DATE> 2004/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir 'CD' nelere bedel 
</HEADLINE>
<TEXT>


'Hit parça' sıkıntısı yaşayan müzik yapımcılarının, 'arşivleri' CD'lerde kullanabilmesi için tekrar izin gerekiyor. Ancak sanatçılar da 'ilk kullanım bedeli' isteyince, işler karışıyor 

Ali Eyüboğlu 

Son Telif Yasası'yla korsanın bitip tirajlarda patlama yaşanacağını düşünen yapımcılar, yıldızların albümlerini peş peşe çıkardı. Serdar Ortaç, Gülben Ergen, Mahsun Kırmızıgül, Orhan Gencebay, Nazan Öncel, Petek Dinçöz, Yalın, Abidin, Sinan Özen ve Yıldız Tilbe gibi birçok şarkıcının albümü müzik marketlerdeki yerini aldı. 
Ancak yeniler içinde Yalın'ın 'Zalim'i dışında patlayan şarkı çıkmadı. Korsan hayli azaldı, ama tirajlarda beklenen patlama olmadı. Yeni albümlerde tirajları oynatacak hit parçalar çıkmayınca yapımcılar da arşivlere yöneldi. 

'İlla CD yazmalı' 
Birçok yapımcının arşivinde, ilk çıktığında müthiş iş yapmış yüzlerce yapıt var. Ama onları CD'ye basıp satışa sunmak, yeni kuşaklarla tanıştırmak kolay değil. Zamanında çıkardıkları taş plaklar, 45'likler, long playler, hatta kasetler için eser işletme belgesi alan yapımcıların bunları CD'ye basması, eser sahiplerinden yeniden izin almasıyla mümkün. Çünkü, o zamanlar kimse CD'yi aklına dahi getirmediğinden eser işletme belgelerinde CD ibaresi yok. Kültür Bakanlığı, bazılarındaki, 'Her türlü ses kaydediciyle çoğaltma izni'ni kabul etmiyor, "İlla CD yazacak" diyor. Eser sahiplerinden CD için yeniden izin almak da, yapımcıların işine gelmiyor. 
Çünkü, taş plak, LP ve 45'liklerde eserleri kullanılanların çoğu hayatta değil. Onların varislerini bulmak da dedektif gibi iz sürmeyi gerektiriyor. Eser sahiplerinin çoğu da yapımcılardan çoğaltılacak her CD'ye ödenecek teliften önce "İlk kullanım bedeli" talep ediyor. Yapımcılar, Kültür Bakanlığı'nın bir CD affı çıkarması için girişim başlattı. 
İstedikleri şu "Taş plak, 45'lik, LP veya kaset olarak çıkardığımız eserlerin sahiplerine yeniden 'İlk kullanım bedeli' ödeyip tek tek izin istemeyelim. Çoğaltım ücretini ödeyip izni alalım." 

Yeni kaynak 
Yapılan hesaplara göre Kültür Bakanlığı'nın daha önce yayımlanmış eserler için af çıkarırsa, bir yılda 4 bin çeşit arşiv CD'si satışa sunulacak ve bu da sektöre yılda 120 milyon dolarlık yeni kaynak yaratacak. 
Bu dev pastadan, eserleri tozlu arşivlerde saklanan söz yazarları, besteciler ve yorumcular da payına düşeni alacak. 
Taş plak koleksiyoneri Cemal Ünlü, Türkiye'de şimdiye kadar fonograf, gramofon ve taş plaklara yapılan kayıtları 'Git Zaman Gel Zaman' adlı kitapta topladı. 
Kitaptaki binlerce eserin yeni kuşaklarla tanışması, son yıllarda hit parça üretmede ciddi sıkıntı yaşadığı için tiraj kaybının bir türlü önüne geçemeyen müzik sektörünün son umudu 2 harfe, yani "CD"ye kaldı. 

3 CD'nin izini tam 2 yıl sürdü 

Odeon, arşivindeki Nilüfer'in LP ve 45'lik plaklarını CD olarak çıkarmak istedi. Şirketin, 3 CD'deki 30 eserin sahiplerinden yeniden izin alması 2 yıl sürdü. Eser sahiplerinin çoğu, 'İlk kullanım bedeli' almadan izin vermedi. 



</TEXT>
</DOC>
