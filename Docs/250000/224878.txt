<DOC>
<DOCNO> 224878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/23/son/sonspo16.html </URL>
<DATE> 2004/03/23/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Görünmez kaza...Milli Okçu, antrenmanda arkadaşını kafasından vurdu... 
</HEADLINE>
<TEXT>

     Ankara Gençlik ve Spor İl Müdürlüğü bünyesindeki okçuluk takımının 21 Mart Pazar günü, Cebeci İnönü Stadı'nda gerçekleştirdiği 70 metre antrenman atışları sırasında, inanılması güç bir kaza meydana geldi. 
     A.A Muhabirinin edindiği bilgiye göre, antrenmanda atışlarını ilk olarak tamamlayan Cem Balcı, sol taraftan nişangahlara doğru yürümeye başladı. Ancak, bu sırada henüz atışlarını tamamlamayan milli sporcu Hakan Budak'ın yayında meydana gelen arıza sonucu, bir ok hedeften şaşarak Cem Balcı'ya isabet etti. Sporcunun kafatasına giren ok, alnından 12 santimetre dışarı çıktı. 
     
     20 DAKİKADA AMELİYATA ALINDI 

     Başta Can Ergünol olmak üzere kazaya tanık olan diğer sporcular derhal telefonla acil servisten ambulans isterken, diğer taraftan da Gazi Hastanesi'ni arayarak bilgi verdiler. 3 dakika içinde ambulans Cebeci Stadı'na gelirken, yaralı sporcu Cem Balcı 12 dakikada Gazi Hastanesi'ne ulaştırıldı ve 20 dakika içinde Beyin Cerrahı Gökhan Kurt tarafından ameliyatı gerçekleştirildi. 
     Sporcunun kafatasından girerek alnından çıkan okun, mucize eseri beynine temas etmediği, bu kadar kısa sürede hastaneye yetiştirilerek ameliyata alınabilmesinin de büyük şans olduğu bildirildi. Ameliyat sonrası sağ tarafında hareketsizlik meydana gelen Cem Balcı'nın, bugün etkiye tepki vermeye ve konuşulanları anlamaya başladığı ifade edildi. Hayati tehlikeyi büyük ölçüde atlatan sporcunun birkaç gün içinde yoğun bakımdan çıkabileceği açıklandı. 
     
     GÜLŞEN BALCI ''KESİNLİKLE KAZAYDI'' 

     Kaza sonrası olayla ilgili olarak savcılık soruşturma başlattı. Ancak, her iki sporcunun da antrenörlüğünü yapan Cem Balcı'nın eşi Gülşen Balcı savcılığa verdiği ifadede, olayın kesinlikle bir kaza olduğunu ve kazaya neden olan Hakan Budak'tan şikayetçi olmadığını bildirdi. 
     Gülşen Balcı, A.A Muhabirine yaptığı açıklamada da, kazaya kendisinin de tanık olduğunu belirterek, şunları söyledi 
     ''Antrenmanlarda güvenlik nedeniyle, tüm sporcular atışlarını tamamladıktan sonra malzemeler yere bırakılır ve nişangaha hepbirlikte gidilir. Fakat eşim Cem Balcı böyle bir olaya ihtimal dahi vermediği için, tedbirsiz davranarak nişangaha doğru yürümeye başladı. Bu sırada Hakan Budak'ın yayında bir arıza meydana geldiği de daha sonra yapılan kontrollerle anlaşıldı. Hakan Budak'ın yayındaki ok yatağını kaldıran ipi tutan plastik mekanizma kopmuş. Bunun sonucunda da taşıyıcı kirişler, oku atan kirişe değerek okun sol tarafa doğru sapmasına neden olmuş. İki sporcu arasında herhangi bir anlaşmazlık bulunmadığını ve olayın kesinlikle büyük bir talihsizlik olduğunu biliyorum.'' Kazaya neden olan Hakan Budak'ın Dünya Kupası üçüncüsü, yaralanan Cem Balcı'nın ise Türkiye ikincisi olduğu öğrenildi. 

     
</TEXT>
</DOC>
