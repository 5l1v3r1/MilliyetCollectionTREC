<DOC>
<DOCNO> 207519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/09/son/soneko21.html </URL>
<DATE> 2004/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu yıl kurbanlıklar ucuzlayacak... 
</HEADLINE>
<TEXT>

     Hayvan sayısının bu yıl fazla olması nedeniyle Kurban Bayramı için fiyatların geçen yıla oranla daha düşük olmasının beklendiği bildirildi. 
     Konya Besiciler Odası Genel Sekreteri Orhan Samur, Kurban Bayramı'nın yaklaşmasıyla birlikte kurbanlık hayvan pazarının canlanmaya başladığını söyledi. 
     Besicilerin geçen yıl kurbanlık hayvan satışından iyi para kazandığını, bunun sonucunda besicilerin kurulacak pazarlarda daha çok hayvanla tüketicinin karşısına çıkacağını belirten Samur, bu yüzden pazarlarda hayvan sayısının bu yıl daha fazla olacağını kaydetti. 
     Kurbanlık hayvanların bu yıl fazla olması nedeniyle de geçen yıla oranla fiyatların daha aşağıya inmesini beklediklerini vurgulayan Samur, şunları söyledi 
     ''Geçen yıl kurban bayramında 8 milyon liraya satılan kurbanlık hayvanların kilosu, bu yıl yaklaşık 7 milyona kadar gerileyebilir. Hayvan sayısı fazla olduğu için vatandaş bu sene kurbanlık hayvanını daha rahat alacak. Ancak, besiciler biraz sıkıntı yaşayabilir. Besiciler, kurban bayramı için aldığı hayvanların tamamını elinden çıkaramama endişesi taşıyor.'' Samur, ekonomideki canlanmaya göre bu yıl kurbanlıklara fazla talep olmasını beklediklerini de belirterek, bu kurban bayramında besicinin yüzünün güleceğini sözlerine ekledi. 
     
</TEXT>
</DOC>
