<DOC>
<DOCNO> 228617 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/05/son/sondun42.html </URL>
<DATE> 2004/04/05/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
İran'da 14 reformcu milletvekili mahkemeye çağrıldı 
</HEADLINE>
<TEXT>

     İran'da gelecek ay sonuna doğru milletvekillikleri sona erecek 14 reformcu milletvekili mahkemeye çağrıldı. 
     İran resmi haber ajansı İRNA'nın haberine göre, aralarında Meclis Başkanı Birinci Yardımcısı Behzad Nebevi, Cumhurbaşkanı Muhammed Hatemi'nin kardeşi Muhammed Rıza Hatemi, Meclis Ulusal Güvenlik ve Dış ilişkiler Komisyonu Başkanı Muhsin Mirdamadi ve Cemile Kediver gibi tanınmış milletvekillerinin bulunduğu 14 kişi, ''halkın kafasında karışıklık yaratmak ve iftira atmak'' suçlamasıyla mahkemeye çağrıldı. 
     Haberde, mahkeme celbinin milletvekillerine son iki hafta içinde gönderildiği belirtildi. 
     Geçen ay da 10 reformcu milletvekili 20 Şubat'taki milletvekili seçimi döneminde ''halkın arasında nifak tohumları ekmek'' suçlamasıyla mahkemeye çağrılmıştı. 
     Şubat ayındaki 7'inci meclis seçiminde muhafazakar Anayasayı Koruyucular Konseyi'nin AKK reformcu adayların seçime girmesini engellemesi üzerine seçimi rahatlıkla kazanan muhafazakar milletvekilleri 28 Mayıs'ta resmen görevlerine başlayacaklar. 
     
</TEXT>
</DOC>
