<DOC>
<DOCNO> 207441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/09/yasam/ayas.html </URL>
<DATE> 2004/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Eski yüz güzelinin esrarengiz ölümü 
</HEADLINE>
<TEXT>

   Zeytinburnu'nda üç gün önce cesedi bulunan kimliği belirsiz genç kadının, eski Yüz Güzeli Burçin Bircan olduğu anlaşıldı 
      ELVAN EZBER, YAŞAR ÇAKMAK 
   
   Zeytinburnu'nda üç gün önce yol kenarında bulunan kimliği belirsiz cesedin, iki yıl önce düzenlenen "Ford Models Supermodel Of The World" yarışmasının Türkiye birincisi Burçin Bircan'a 20 ait olduğu ortaya çıktı. 
   Merkezefendi Mahallesi'nde Kozlu Mezarlığı'na giden yol üzerinde ağzında köpükler ve kolunda darp izleri olduğu halde bulunan 20 - 25 yaşlarındaki kadın cesedinin kimliği belirlendi. 
   
   Aile teşhis etti 
   Boynunda haç kolye bulunan cesetle ilgili haberler üzerine İzmir'den İstanbul'a gelen Bircan ailesi, kızlarından bir yıldır haber alamadıklarını belirterek polise başvurdu. Anne Canan Bircan, Adli Tıp Kurumu'nda beli ve kolundaki dövmeden kızını teşhis etti. 
   Kızının üç yıl önce evden ayrıldığını ve daha sonra İstanbul'da yaşadığını öğrendiklerini anlatan anne Bircan, "Güzellik yarışmasına katıldığını duyduk. Yarışmada birinci olunca birkaç kez konuştuk. Bazen menajeriyle de görüşüyorduk. Ancak son bir yıldır kendisinden haber alamadık. ABD'ye gittiğini duyduk" dedi. Bircan'ın cenazesi, Adli Tıp Kurumu'ndan ailesince alınarak, toprağa verilmek üzere memleketi İzmir'e götürüldü. 
   Cinayet Büro Amirliği ekipleri, kolundaki şırınga izleri nedeniyle, Bircan'ın uyuşturucu komasına girdiği, başka bir yerde öldükten sonra cesedinin yol kenarına bırakıldığı ihtimali üzerinde duruyor. 
   
   New York'u fethedecekti    İzmir'de doğan Burçin Bircan, Göztepe Meslek Lisesi'ni üçüncü sınıfta terk etti. Üç yıl önce İstanbul'a yerleşti. Bircan, 2002'de düzenlenen Ford Models Supermodel Of The World'de Türkiye birincisi oldu. Burçin Bircan daha sonra, oynadığı iddia edilen 'İkili Oyun' adlı bir porno filmle gündeme geldi. Dominik Cumhuriyeti'nde yüz güzeli seçilen Bircan, New York'ta bir ajansla da anlaşma imzalamış ve ardından da bir dergideki söyleşisinde, New York'u fethedeceğini iddia etmişti. 
   
   
</TEXT>
</DOC>
