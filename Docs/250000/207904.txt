<DOC>
<DOCNO> 207904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/11/son/soneko06.html </URL>
<DATE> 2004/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
En çok vergiyi kimler kaçırıyor Ne kadar ceza kesildi 
</HEADLINE>
<TEXT>

     Maliye müfettişlerinin 2003 yılı vergi denetimleri sonucunda, ülkedeki vergi kaçağı oranı yüzde 62.6 olarak tespit edildi. En fazla kaçak da, kazançlarının 1'ini beyan edip, 15.6'sını gizleyen işadamları, doktor, avukat gibi beyannameli gelir vergisi mükelleflerinde saptandı. 
     Maliye Bakanlığı Teftiş Kurulu müfettişlerince geçen yıl 1909 adet vergi incelemesi gerçekleştirildi. Daha çok büyük işletmeleri kapsayan bu incelemelerde mükelleflerin 100 trilyon 771 milyar 160 milyon 30 bin lira tutarında gelir beyan ettikleri saptandı. Buna karşılık 63 trilyon 141 milyar 912 milyon 229 bin liralık gelirin devletten kaçırıldığı ortaya çıkarıldı. 
     Müfettişlerin incelemeleri sonucunda kaçırılan gelirin yanı sıra, mükelleflerin 116 trilyon 317 milyar 431 milyon 494 bin lira vergiyi de ödemediği ya da eksik ödediği tespit edilerek, söz konusu tutarda verginin tarh edilmesi için rapor yazıldı. 
     Aynı şekilde mükelleflere 141 milyar 135 milyon 33 bin liralık fon alacağı ve 6 milyar 841 milyon lira da geçici vergi tahakkuk ettirildi. 
     
     CEZA YAĞDI 
     Vergi incelemeleri sonucunda vergi kaçağı tespit edilen mükelleflere toplam 94 trilyon 550 milyar 482 milyon 50 bin lira da ceza kesildi. Bunun 85 trilyon 637 milyar 100 milyon liralık bölümünü vergi ziyaı suçu, 8 trilyon 170 milyar 950.9 milyon bin liralık bölümünü kaçakçılık cezası oluşturdu. 
     Vergi cezalarının 73 milyar 105.7 milyon liralık bölümü ağır kusur, 73 milyar 105.7 milyon liralık bölümü kusur, 76 milyon liralık bölümü usulsüzlük, 116 milyar 327 milyon liralık bölümü ise özel usulsüzlük cezalarından meydana geldi. 
     Böylece tarh edilmesi gerektiği ortaya konan vergiler ve kesilen cezalarla birlikte 1909 inceleme sonrasında devlete 211 trilyon 15 milyar 889 milyon 788 bin lira kazandırıldı. 
     Maliye müfettişleri, sahte fatura ile vergi kaçakçılığı yaptıkları belirlenen mükellefler için de 26 vergi suçu raporu düzenleyerek, bunları cumhuriyet savcılıklarına intikal ettirdi. 
     Yine incelemelerde trilyonlarca lira ihracatta katma değer vergisi iadesi reddedildi. 
     
     KAÇAK REKORTMENLERİ 
     Bu arada Maliye müfettişlerinin incelemeleri ile en fazla verginin işadamları, ticaret erbabı ve doktor, avukat gibi serbest meslek mensuplarından oluşan beyannameli gelir vergisi mükelleflerince kaçırıldığı saptandı. Bu kesimde, beyan edilen verginin 15.6 katı tutarında vergi kaçağı bulundu. 
     405 incelemede 807 milyar 334 milyon lira vergi beyanına karşılık, kaçırılan gelir 12 trilyon 620 milyar 105 milyon lira olarak belirlendi. 
     Kaçak sıralamasında bu kesimi mirasçılar takip etti. Veraset ve intikal vergisi incelemelerinde 1.5 trilyon liralık beyan edilen gelire karşılık, kaçırılan gelirin 9 trilyon 821 milyar 986 milyon lira olduğu ortaya çıktı. Böylece bu kesimin de kazandığının 1'ini gösterip, 6.5'unu sakladığı görüldü. 
     İncelemesi yapılan kurumların da 671 milyar 919 milyon liralık gelir bildirimine karşılık 1 trilyon 527 milyar 250 milyon liralık geliri devletten gizlediği anlaşıldı. 
     Harçlarda da çok büyük bir kaçak tespit edildi. Harç incelemelerinde 3 trilyon 603 milyar 825 milyon liralık beyanda bulunulurken, 14 trilyon 424 milyar 774 milyon liralık gelirin kaçırılarak, devletin büyük miktarda zarara uğratıldığı belirlendi. 
     
     TEFTİŞ KURULU'NDA DURUM 
     Bu arada Maliye Bakanlığı Teftiş Kurulu, diğer teftiş kurullarıyla birlikte kendilerinin faaliyetlerine de son veren Kamu Yönetimi Reform Tasarısı'nda değişiklik yapılması konusundaki ısrarını sürdürüyor. 
     Maliye müfettişleri, kamuda daha etkili denetim için teftiş kurullarının çalışmaya devam etmesi gerektiğini dile getiriyor. 
     Diğer yandan Maliye Bakanlığı Teftiş Kurulu Başkanı Mehmet Tuncer'in son gelişmeler nedeniyle emekliye ayrılmak istediği yolundaki haberlerin de gerçeği yansıtmadığı, Tuncer'in görevine devam ettiği belirtiliyor. 
     
</TEXT>
</DOC>
