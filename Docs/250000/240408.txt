<DOC>
<DOCNO> 240408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/16/spor/spo01.html </URL>
<DATE> 2004/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Can simidi Kartal 1-0 
</HEADLINE>
<TEXT>


Kartal, Akçaabat Sebat'tan sonra Çaykur Rizespor'a da yenildi, iki Karadeniz ekibinin kurtuluşunu müjdeledi. Rize'nin tek golü Serkan'ın penaltısından geldi 


Sahaya konfeti yağdı 
ÇAYKUR Rizespor, Beşiktaş'ı devirdi ve kümede kalmayı başardı. 7. dakikada Cem Baki'nin direkten dönen topuyla bir golden olan ev sahibi, Beşiktaş karşısında aradığı golü ilk yarının uzatmalarında buldu. 45 3'te Kaan Dobra'nın, Fahri'yi düşürmesini hakem Mustafa Çulcu penaltı olarak değerlendirdi. Atışı kullanan Serkan üç puan getiren sayıyı kaydetti. Konfetiler nedeniyle maç ilk yarıda üç, ikinci yarısında da 5 dakika durdu. Hakem 3 ve 4 nolu anons yaptırdı. Karşılaşma bu nedenle 9 dakika uzadı ve diğer sınavlardan daha geç tamamlandı. 

Çaykur Rize bayram yaptı 


Cengiz tebrik etti 
ÇAYKUR Rizespor, 15 Mayıs'ı kurtuluş bayramı gibi kutladı. Beşiktaş galibiyetinin ardından lige tutunmayı başaran Yeşil - Mavililer, karşılaşma sonrasında büyük bir sevinç yaşadı. Şeref tribününde yer alan idareci, siyasi ve işadamları tek vücut oldu, horon tepti. Başkan Ekrem Cengiz, maç sonrasında Siyah - Beyazlılar'ın soyunma odasına gidip, "Şampiyon olmanızı isterdim, ama olmadı" diyerek rakiplerini tebrik etti. 

'Başka şansımız yoktu' 
YILMAZ Vural'ın ayrılmasından sonra zorlu bir görev devralan Çaykur Rizespor Antrenörü Erdoğan Yılmaz, "Bu sezon sıkıntılara rağmen ligde kalabiliyorsa Çaykur Rizespor iyi bir takımdır" dedi. Yılmaz, şöyle devam etti "Beşiktaş maçına çıkarken kazanmaktan başka şansımız yoktu. O kadar gergin bir maçtı ki futbol adına hiçbir şey ortaya koyamadık. Ama oyuncularımız kazanmak istiyordu ve kazandılar." 

Luce'den buraya kadar 


Kürüm teşekkür etti 
BEŞİKTAŞ Teknik Direktörü Lucescu, Siyah - Beyazlılar ile yollarını ayırıyor. Yönetime talip olan başkan adayları, yeni sezon için çeşitli çalıştırıcılarla temasa geçerken, Rumen hocayla devam etmeyeceklerini açık açık ifade etmişlerdi. Rize maçının ardından Lucescu ile görüşen Futbol Şube Sorumlusu Haşmet Bedii Kürüm de katkılarından dolayı teşekkür etti. 

Alacaklarını istedi 
LUCESCU'NUN ise bir değerlendirme yaparak, sorun çıkarmayacağını belirttiği öğrenildi. Rumen hocanın, "Beşiktaş'tan tazminat istemem. Ancak alacaklarımı da vermek zorundasınız. Dostça ayrılabiliriz" dediği ve gitmeye hazır olduğu ifade edildi. Rize maçında görev yapmayan Sergen'in hasta, Cordoba ile Giunti'nin ise izinli olduğu vurgulandı. 




</TEXT>
</DOC>
