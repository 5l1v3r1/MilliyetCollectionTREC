<DOC>
<DOCNO> 226934 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/30/son/sonspo06.html </URL>
<DATE> 2004/03/30/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Türkiye, özel maçlarda kayıp... 
</HEADLINE>
<TEXT>

     Özel maçta yarın Zagreb'de Hırvatistan ile karşılaşacak A Milli Futbol Takımı, hazırlık maçlarında genelde başarılı sonuçlar alamıyor. 
     Türk Milli Futbol Takımı'nın 81 yıllık tarihinde yaptığı toplam 394 maçtan 206'sını resmi, 188'si ise özel karşılaşmalar oluşturdu. 
     Milliler, 188 özel maçta 59 kez gülerken, 78 kez yenildi, 51 kez de berabere kaldı, 224 gol atıp, kalesinde 297 gol gördü. 
     
     ÖZEL MAÇLAR İŞKENCE OLDU 
     Türkiye, son dönemde yaptığı özel maçlarda genelde başarısız sonuçlar aldı. 
     Ay-yıldızlı ekip, yaptığı son 20 özel maçın sadece 3'ünü kazanırken, 11 kez yenildi, 6 kez de berabere kaldı. 
     Bu dönemde toplam 12 gol atan Türkiye, kalesinde ise tam 31 gol gördü. 
     Türk Milli Takımı son 20 özel maçının 13'ünde gol dahi atamazken, sadece 6'sında gol yemedi. 
     
     GALİBİYETE HASRETİZ 
     A Milli Futbol Takımı, son 5 maçta galip gelemedi. Türk Milli Futbol Takımı, yaptığı özel ve resmi son 5 maçta 3 kez berabere kalırken, 2 kez yenildi, galibiyet sevinci yaşayamadı. 
     Son galibiyetini 6 Eylül 2003'te 12. Avrupa Şampiyonası Eleme Grubu'nda deplasmanda Liechtenstein'ı 3-0 yenerek alan milliler, daha sonraki resmi ve özel 5 maçı kazanamadı. 
     
</TEXT>
</DOC>
