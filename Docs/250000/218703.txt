<DOC>
<DOCNO> 218703 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/29/son/sondun08.html </URL>
<DATE> 2004/02/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Oscar'ı haketmeyen film ve oyuncular seçildi İşte kara liste 
</HEADLINE>
<TEXT>

     Oscar ödüllerinin sahiplerini bulmasına artık saatler kalmışken, yapılan bir ankette izleyici Oscar'ı haketmeyen film ve oyuncuları seçti. 
     Oscar'ı 11 dalda kucaklayan ''Titanic'', Oscar'ı haketmeyen film olurken, ''Gladyatör'' filminin yıldızı Russel Crowe ile ''Aşık Shakespeare''in oyuncusu Gwyneth Paltrow da aynı kaderi paylaştı. 
     Ünlü film şirketi Sky Movies ile Total Film dergisinin yaptığı ankette, izleyici, bazı yapım ve oyunculara, ''Siz Oscar'ı haketmediniz'' dedi. 
     Ankette, 11 dalda Oscar ödülünü kazanan ''Titanic'', Oscar'ı en haketmeyen film seçildi. Görsel efektleri ve projesiyle bu yapıma yıllarını veren yönetmen James Cameron da ''Titanic'' ile birlikte sulara batarak, Oscar'ı haketmeyen yönetmen unvanını aldı. 
     
     HAMİLE GÜZELE YAZIK OLDU 

     ''Gladyatör'' filmindeki oyunuyla Oscar ödülünü kucaklayan Avustralya asıllı aktör Russel Crowe, ankette altın heykelciği en haketmeyen oyuncu seçildi. 
     Eşi ünlü şarkıcı Chris Martin ile birlikte gelecek aylarda bebek sahibi olacak güzel yıldız Gwyneth Paltrow'a ise ''kötü haber'' hamileliği sırasında geldi. ''Aşık Shakespeare-Shakespeare in Love'' filmindeki rolüyle Oscar'a değer bulunan Paltrow, ankete katılanların ''kara listesine'' girdi. 
     
     OSCAR ONLARIN HAKKIYDI 

     Ankete katılanlara Oscar'ı hakettiğini düşündükleri film ve oyuncular da sorulurken, katılımcılar ''Baba'' filmini uzak ara birinci seçti. 
     ''Schindler'in Listesi'' filmiyle ''En İyi Yönetmen'' dalında Oscar kazanan ''sinemanın harika çocuğu'' Steven Spielberg'in de aldığı ödülü hakettiğine hükmedildi. 
     Katılımcılar, oyuncular arasında ise iki dev oyuncunun Oscar ödülünü bileğinin hakkıyla aldığı yönünde oy kullandı. ''Raging Bull'' filmiyle Robert De Niro ve ''Kuzuların Sessizliği'' filmindeki üstün oyunuyla Jodie Foster, ankete katılanlar tarafından Oscar'ı hakettiğine inanılan isimler oldu. 

     
</TEXT>
</DOC>
