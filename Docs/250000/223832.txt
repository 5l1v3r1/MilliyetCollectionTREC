<DOC>
<DOCNO> 223832 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/19/son/sonspo32.html </URL>
<DATE> 2004/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Şenol Güneş kararı Pazartesi'ye kaldı 
</HEADLINE>
<TEXT>

     Futbol Federasyonu Başkanı Haluk Ulusoy'un, görevini sürdürüp sürdürmeyeceği konusunda Milli Takımlar Teknik Direktörü Şenol Güneş ile yaptığı toplantıdan karar çıkmadı. 
     Haluk Ulusoy, Futbol Federasyonu'nun Levent'teki binasında Şenol Güneş ile yaklaşık 3 saat süren bir görüşme yaptı. Toplantı odasından ilk olarak çıkan Şenol Güneş, başkan Haluk Ulusoy'un görüşme isteği üzerine federasyona geldiğini belirterek, ''Bugünden itibaren haziran ayı sonrası için ne düşündüğünü konuştuk. Fikir teatisinde bulunduk, ama net bir fikir çıkmadı'' dedi. 
     Ulusoy'un, konuştukları ana konuları gelecek pazartesi günü yönetim kuruluna götüreceğini, sonra da bir karar verileceğini ifade eden Güneş, ''Pazartesi günü tekrar görüşeceğiz. Şu anda ayrılma konusunu konuşmadık, diğer konuları görüştük. Ben görüşlerimi aktardım. Zaten her zaman dostane ilişkilerimiz var. Bugün de bu devam etti'' diye konuştu. 
     Güneş, maaşının düşürülmesi gerektiği konusunda gazetelerde Ulusoy'un ağzından yer alan haberlerle ilgili ise konuşmadı. 
     
     KARAR, YÖNETİM KURULU TOPLANTISINDAN SONRA 
     Ulusoy-Güneş görüşmesinde yer alan Futbol Federasyonu Başkanvekili Ata Aksu da yaptığı açıklamada, yönetim kurulunun 22 Mart Pazartesi günü toplantıya çağrıldığını ve görüşme ayrıntılarının aktarılıp üyelerin düşüncelerinin alınmasından sonra Şenol Güneş ile bir kez daha görüşüleceğini ve öyle karar verileceğini söyledi. 
     Bugünkü toplantının, Türk futbolunun bugüne ve geleceğiyle ilgili çok önemli olduğunu vurgulayan Aksu, ''Basında konu çok speküle edildi. Türk Milli Takımı'nın geleceği açısından bu spekülasyonların bir an önce bitmesini istiyoruz'' dedi. 
     Samimi geçen görüşmede, başarıya giden yolun nasıl yakalanabileceği sorusuna yanıt arandığını anlatan Aksu, şöyle devam etti 
     ''Biz 4 yıla yakın bir süredir Şenol Güneş ile çalışıyoruz. İyi ve kötü günlerimiz oldu. Fevkalade büyük başarıları Şenol Güneş ile birlikte yakaladık. Onun için kendisine hem başkan Ulusoy, hem yönetim adına teşekkür ediyorum. 2006'da muhakkak başarılı olmalıyız. Bunun için ne gerekiyorsa yapılmalı. Ana madde budur. Başkanımız, öncelikle bununla ilgili tecrübeli hocamızın görüşlerini almıştır, kendi fikirlerini beyan etmiştir. 
     Önemli bir konu olduğu için, gelecek pazartesi günü saat 13.30'da toplanmak üzere, Futbol Federasyonu Yönetim Kurulu toplantıya çağrılmıştır. Bugünkü görüşmenin detayları yönetime aktarılacak. Yönetimin görüşlerini aldıktan sonra Şenol Güneş ile bir kez daha görüşecek ve karar vereceğiz.'' Aksu, başkan Ulusoy'un ne düşündüğü biçimindeki bir soruya da ''Başkanın ne düşündüğünü söyleyemem. Öncelikle yönetim kuruluyla görüşmemiz gerekiyor. Ama başkanın 'Şenol Güneş ile devam etmeyeceğiz' diye bir görüşü yoktur. Şenol Güneş ve kurumumuzu küçük düşürüşü, maaşıyla ilgili gazetelerde haberler çıkmıştır. Bunlar hoş değildir'' yanıtını verdi. 
     
</TEXT>
</DOC>
