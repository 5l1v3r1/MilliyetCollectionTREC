<DOC>
<DOCNO> 211784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/28/son/sontur15.html </URL>
<DATE> 2004/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
5 kişinin ölümüne neden olan jeneratör 2 gün önce alınmış 
</HEADLINE>
<TEXT>

     Bursa'nın Mustafakemalpaşa İlçesi'nde, aynı aileden 5 kişinin ölümüne yol açan jeneratörün iki gün önce satın alındığı öğrenildi. 
     Jeneratörden çıkan gazdan zehirlenerek, çocukları Tugay 13 , Tuğba 8 ve Muzaffer 5 ile hayatlarını kaybeden İsmail Turhan 37 ve eşi Ayşe Turhan'ın 29 çalıştığı çiftliğin sahibi Celal Zengin, AA muhabirine yaptığı açıklamada, kötü hava koşulları yüzünden bölgede 1 haftadır elektrik kesintileri yaşandığını söyledi. 
     Kesintilerin çiftlikteki çalışmaları engellememesi için, süt sağma makinesini çalıştırmak amacıyla iki gün önce jeneratör satın aldığını belirten Zengin, şöyle konuştu 
     ''Balıkesir'in Kepsut İlçesi'nden 1.5 ay önce hayvan bakıcılığı yapmak üzere ailesiyle birlikte çiftliğe gelen İsmail Turhan, elektrik kesintisi nedeniyle televizyon izlemek için jeneratörü eve götürmüş. Ailenin bulunduğu odada çalıştırılan jeneratörden çıkan gaz da, herkesi zehirlemiş. Hayvanların sağılmadığını fark edince, eve gittim. Seslendim, ama duyan olmadı. İçeri girdiğimizde, korkunç manzarayla karşılaştım.'' Bu arada, ailenin zehirlenerek hayatını kaybettiği odada, bir fare ölüsü dikkat çekti. Jeneratörün hemen yanında bulunan farenin de, çıkan gazdan zehirlenerek öldüğü tahmin ediliyor. 
     
</TEXT>
</DOC>
