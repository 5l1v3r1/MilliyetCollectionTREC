<DOC>
<DOCNO> 221760 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/12/son/sondun45.html </URL>
<DATE> 2004/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Talat "Kurucu devlet anayasası BM'ye verilecek durumda" 
</HEADLINE>
<TEXT>

     KKTC Başbakanı Mehmet Ali Talat, Cumhuriyet Meclisi'nde geçici komite tarafından hazırlanan ''kurucu devlet anayasa taslağının'' BM Genel Sekreterliği'ne verilebilecek durumda olduğunu, ancak Cumhurbaşkanı Rauf Denktaş'ın değerlendirme yapma talebi üzerine taslağın bugün verilmediğini söyledi. 
     Talat, referandumda halkoyuna sunulacak anayasa taslağı için Meclis'ten onay almaya gerek olmadığını kaydetti. 
     Başbakan Talat, Türk Ajansı-Kıbrıs'a TAK yaptığı açıklamada, Cumhuriyet Meclisi'nde bu amaçla oluşturulan komite tarafından hazırlanan ve program uyarınca bugün BM Genel Sekreterliği'ne teslim edilmesi gereken kurucu devlet anayasasının verilmemesiyle ilgili olarak şunları söyledi 
     ''Anayasa taslağı, Meclis'te oybirliğiyle oluşmuş anayasa komitesi tarafından ele alındı. Teknik destek sağlanarak yapılan çalışma sonunda 'Birleşik Kıbrıs Cumhuriyeti' kuruluş anlaşmasına uygun bir taslak olarak hazırlandı ve görüşme heyetine sunuldu. Cumhurbaşkanı Denktaş değerlendirmelerin sonuçlandırılabilmesi için bir süreye ihtiyaç olduğunu ifade etti. Böyle bir ihtiyaç duyduğuna göre incelemesine fırsat vermek lazım.'' Bir soruya karşılık, dün tamamlanan anayasa taslağını kendisinin de inceleme imkanı bulmadığını belirten Talat, ''Benim adıma inceleyen arkadaşlar oldu. Ben hazırlanan taslağın kuruluş anlaşmasına uygun bir kurucu devlet anayasası olarak BM'ye verilebilecek halde olduğuna inanıyorum'' dedi. 
     
     ''MECLİS'TEN ONAYA GEREK YOK, REFERANDUMA SUNULACAK'' 
     Başbakan Mehmet Ali Talat, Cumhurbaşkanı Denktaş'ın, taslağın BM'ye sunulmadan Meclis'ten onaylanmasının gerekebileceğine ilişkin açıklamasıyla ilgili olarak da, şunları söyledi 
     ''Bu konuda zorunluluk yok. Söz konusu olan KKTC anayasasının değiştirilmesi değil, halkoyuna sunulmak üzere bir kurucu devlet anayasasının hazırlanmasıdır. Bu nedenle anayasa değişikliğiyle ilgili yasal süreç başlatmanın gereği yok. Bu taslak sonuçta zaten halkoyuna sunulacaktır.'' Anayasa taslağıyla ilgili hazırlıkların, 13 Şubat tarihli New York mutabakatının gereği olduğuna dikkat çeken Talat, ''Kuruluş anlaşmasına aykırı olmayan bir kurucu devlet anayasası hazırlamayı New York'ta taahhüt ettik. Bu hazırlıklar, müzakere sürecini başlatan New York mutabakatının gereğidir'' dedi. 
     Talat, kurucu devlet anayasasının ne zaman BM'ye verileceği konusunda tarih saptanmadığını söyledi. 
     Başbakan Talat, takvime bağlanmasına karşın pazarlık sürecinin bugün başlatılmamasıyla ilgili olarak ise ''Yeterli olgunluğa gelinmediği tespitiyle pazarlık sürecini BM başlatmadı'' dedi, ancak ayrıntıya girmek istemediğini söyledi. Talat, ''Büyük olasılıkla pazarlık süreci Pazartesi günü başlayacak, ama hangi konudan başlayacağı belli değil' diye konuştu. 
     
</TEXT>
</DOC>
