<DOC>
<DOCNO> 204409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/25/son/sonspo14.html </URL>
<DATE> 2003/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Gençlerbirliği'nden açıklama Kimseyi satmıyoruz .. 
</HEADLINE>
<TEXT>

     Gençlerbirliği Basın Sözcüsü Enis Safi, transfer söylentilerinin tamamen asılsız olduğunu söyledi. 
     Kırmızı-siyahlı futbolculardan Serkan, Youla ve Veysel ile ilgili transfer söylentilerinin arttığını belirten Safi, ''Gençlerbirliği ikinci yarıda 3 hedefe birden koşacak. O nedenle kimseyi satmaya niyetimiz yok. Takas tekliflerine ise ancak gülüp geçeriz'' dedi. 
     Başkent ekibinin basın sözcüsü, hiçbir futbolcuyu satmak istemediklerini vurgulayarak, şöyle devam etti 
     ''Hiçbir futbolcumuzu satmak gibi bir düşüncemiz yok. Kimse boş yere heveslenmesin. Bazı kulüpler verim alamadıkları veya emekliye ayıracakları futbolcularının isimlerini ortaya atıyorlar ve bizim genç oyuncularımızı istiyorlar. Gençlerbirliği adı üstünde genç takım. Emeklilerin vakit geçireceği kulüp değil. Artık Gençlerbirliği'nde futbolcu satma dönemi sona erdi. Transferde tercih edilen kulüp haline geldi. Deniz de transfer teklifleri almasına rağmen gelip sözleşmesini yeniledi. Bu da gösteriyor ki Gençlerbirliği'nden futbolcu almak artık kolay değil.'' Safi, basında yer alan rakamların da komik olduğunu ifade ederek, ''Basında yer alan rakamlara PAF Takımı veya Üçüncü Lig ekibimiz Gençlerbirliği ASAŞ Spor'dan belki futbolcu verebiliriz'' diye konuştu. 
     
</TEXT>
</DOC>
