<DOC>
<DOCNO> 248539 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/16/son/sonyas06.html </URL>
<DATE> 2004/06/16/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Stone ve Moore, "Eller Yukarı " diyecek... 
</HEADLINE>
<TEXT>

     Hollywood'un iki ünlü güzeli Sharon Stone ve Demi Moore, kanunsuzluğun kol gezdiği New York sokaklarında adalet arayacak. Televizyon klasiğinden beyazperdeye uyarlanacak ''Cagney ve Lacey'' adlı filmde, Moore ile Stone, iki sert kadın polisi canlandıracak. 
     Internetteki ''darkhorizons'' sitesinin haberine göre, ilk kez bir filmde bir araya gelmesi beklenen Moore ile Stone, iki kadın dedektif Mary Beth Lacey ve Chris Cagney'yi beyazperdede yeniden diriltecek. 
     Yapımcıların özel olarak düşündüğü ve teklif götürdüğü ikiliden Moore esmer dedektif Lacey'yi, Stone ise sarışın Cagney'yi canlandıracak. 
     
     ''SAN FRANCISCO'' SOKAKLARIYLA RAKİPTİ 
     İki kadın dedektifin kanun arama mücadelesini anlatan ''Cagney ve Lacey'', 25 Mart 1982'de yayınlanmaya başladı. 
     Tam 6 yıl boyunca süren dizi, tüm dünyayla birlikte Türk ekranlarında da seyirciyle buluştu. 70'li yıllarda çekilen ve Michael Douglas ile Karl Malden'in rol aldığı ''San Francisco Sokakları''na ''kadın hareketinin bir yanıtı'' olarak algılanan ''Cagney ve Lacey'', feminist öğelere yer vermesiyle öne çıktı. 
     Hem polis, hem de ''evinin kadını'' olan üç çocuk annesi Mary Beth Lacey ile alkolizmin pençesinden kurtularak polisliğe adım atan gözde bekar Chris Cagney'nin maceralarını anlatan dizi, farklı yaşam tarzlarına rağmen çok iyi dost ve ortak olan kadın polislerin kanun namına verdiği mücadeleyi işliyordu. 
     Dizide, ünlü aktris Tyne Daly, Lacey karakterini canlandırırken, önce Meg Foster, daha sonra Sharon Gless ise Cagney rolünde izleyici karşısına çıkmıştı. 
     Bir dönem fırtına gibi esen dizi, 14 kez Emmy ödülüne değer bulunmuştu. 
     
</TEXT>
</DOC>
