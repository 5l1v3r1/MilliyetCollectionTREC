<DOC>
<DOCNO> 209871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/20/son/sondun24.html </URL>
<DATE> 2004/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman yargıçtan cinsellik dersine karşı çıkan Türk anneye ret 
</HEADLINE>
<TEXT>

     Almanya'da Hamburg İdari Mahkemesi, kızlarının cinsellik dersine girmesini istemeyen Türk annenin bu yöndeki başvurusunu reddetti. 
     Mahkeme, Türk annenin, İslamiyet'te cinselliğin sadece evlilikte mümkün olduğu, daha önce de kızlarına bu konuda bilgi verilmesinin gerekli olmadığı gerekçesini haklı görmedi. 
     Almanya Türk Toplumu TGD Genel Başkanı Hakkı Keskin, mahkeme kararını doğru bulduğunu belirterek, ebeveynlerin çocuklarını kendi isteklerine göre belirli derslerden alıkoyamayacaklarını söyledi. 
     Kuzey Almanya İslam Toplumları Başkan Yardımcısı Ahmet Yazıcı da kararı doğru bulduklarını ifade ederek, ''İslamiyet, Müslümanlara kendilerine paralel yasalar hazırlama yetkisi vermez'' diye konuştu. 
     
</TEXT>
</DOC>
