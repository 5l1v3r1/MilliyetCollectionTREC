<DOC>
<DOCNO> 244225 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/31/son/sonspo03.html </URL>
<DATE> 2004/05/31/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Porto Chelsea'ye taşınıyor, Deco ve Costinha da gidiyor... 
</HEADLINE>
<TEXT>

     Ayhan ÖZBAY 
Porto'yu UEFA Kupası ve Şampiyonlar Ligi'nde zafere taşıdıktan sonra Chelsea'yle flört eden bu sezonun flaş teknik direktörü Jose Mourinho'dan sonra Deco ve Costinha'da İngiltere yolunda... 
     BBC'nin haberine göre, Mourinho ile birlikte Chelsea'ye gitmek istediğini söyleyen Deco'dan sonra Costinha'dan da benzer açıklamalar geldi. 
     Costinha, "Porto ile iki yıllık sözleşmem var ancak Mourinho ile çalışmak istiyorum. Menajerim transfer için çaba harcıyor, birkaç gün içinde yeni gelişmeler olacağını biliyorum. Eğer Chelsea'ye gidersem daha başarılı olacağıma inanıyorum" dedi. 
     Porto'nun maestrosu Deco, Cumartesi günü "Tabi ki Chelsea'ye gitmek isterim, çünkü Mourinho iyi tanıdığım bir teknik direktör" açıklamasını yapmıştı. 
     
     PORTO'DAN AÇIKLAMALAR 

     Porto başkan yardımcısı Fernando Gomes, "Mourinho ile 3 gün içerisinde masaya oturacağız. Herhangi bir İngiliz kulübünden bize resmi teklif gelmedi. Mourinho gitmek isteyebilir ancak Chelsea'nin öncelikle bizimle konuşması gerekir" dedi. 
     Gomes, kulübün ödemeleri için bir tane futbolcuyu satmak zorunda kalacaklarını da belirtti. 
     Gomes, Deco'yu alacak kulübün 13 milyon Pound'u gözden çıkarması gerektiğini söyledi. 
     
     8 KİŞİLİK LİSTE 

     Ayrıca, Mourinho'nun Chelsea başkanı Abramovich'e takıma getirmek istediği 8 futbolcunun listesini verdiği kulüpten sızan bilgiler arasında. 
     Mourinho'nun transfer listesinde yer alan 8 futbolcudan ikisi yine Porto'nun defansında oynayan Ricardo Carvalho ve sağ bek Paulo Ferreira. 
     
</TEXT>
</DOC>
