<DOC>
<DOCNO> 207941 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/11/son/sontur03.html </URL>
<DATE> 2004/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Mutfaktaki yanlışlar... 
</HEADLINE>
<TEXT>

     Ev hanımlarının mutfaktaki bazı yanlış alışkanlıklarının, besin değerlerinin düşmesine ve sağlıksız beslenmeye yol açtığı bildirildi. 
     Erciyes Üniversitesi Atatürk Sağlık Yüksekokulu'nda görevli Uzman Diyetisyen Habibe Şahin, ev hanımlarının mutfakta uyguladıkları birçok alışkanlığın, sağlık açısından yanlış olduğunu belirtti. 
     Mutfaktaki yanlış alışkanlıkların, gıdaların özelliğini yitirmesine, vitamin kayıplarına ve böylece sağlıksız beslenmeye neden olduğunu kaydeden Şahin, şu bilgileri verdi 
     ''Ev hanımları, sebzeleri genelde doğradıktan sonra yıkarlar ancak, doğrandıktan sonra oksijen ile temas eden sebzelerde C vitamini kaybı olur. Baklagillerin ıslatma suları genelde dökülmekte ve böylece B vitamini kaybedilmektedir. Bu sular, dökülmemeli yemeğin pişirilmesinde kullanılmalıdır. Aynı şekilde makarna ve mantıların pişirme suları dökülmemeli, su miktarı iyi ayarlanıp suyunu çekerek pişmesi sağlanmalıdır. Pirinç pilavı pişirilirken, pirinçlerin yağda iyice kavrulmasının iyi olacağı düşünülür, ama pirincin kavrulması protein kaybına neden olur. Dondurulmuş gıdalar, sıcak ortamlarda çözdürülmeye çalışılır. Oysa ki protein kaybının olmaması için dondurucudan çıkarılan gıdalar buzdolabının alt kısmında çözülmelidir.'' 
     
     SAĞLIKLI YAŞAMIN KAYNAĞI MUTFAKTA 
     Kulaktan dolma bilgilerle edinilen bu alışkanlıkların değiştirilmesinin sağlık açısından büyük önem taşıdığını ifade eden Şahin, sağlıklı yaşam için mutfakta şunları uygulanmasını önerdi. 
     ''Sütlü tatlı yapımında şeker en son katılmalıdır. Çünkü, sütle temasa geçen şeker, tepkimeye neden olur ve proteinin etkisini azaltır. Yoğurdun suyu kesinlikle dökülmemelidir. Yoğurt suyu insan sağlığı için son derece önemli olan 'riboflami' proteini içermektedir. Yemeklerde kullanılan yağların fazla yakılması kanserojen maddelerin artmasına yol açar. Yumurtanın fazla haşlanmasıyla sarısının etrafında oluşan yeşilimsi tabaka yumurtanın besin değerini düşürür. Ayrıca zararlı mikroorganizmalardan korunması için yumurtalar yıkanmadan saklanmalıdır. Yiyeceklerin kurutulması için gölgeli ve havadar ortamlar tercih edilmelidir. Yemekler, yüksek ısıda uzun süreli olarak değil, basınçlı tencerelerde pişirilmelidir.'' 
     
</TEXT>
</DOC>
