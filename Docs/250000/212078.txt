<DOC>
<DOCNO> 212078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/30/siyaset/siy09.html </URL>
<DATE> 2004/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Belediyeler 'seçim ihalesi' yarışında 
</HEADLINE>
<TEXT>

   Belediyelerde seçim ihalesi patlaması yaşanıyor. 90 ton yoğurttan 8 milyon ekmeğe, düğün salonundan kömüre 120 ihalenin bedeli 131 trilyon lira 
      SEÇKİN ÜREY Ankara 

   
   Yerel seçimler yaklaştıkça belediyelerin çıktıkları ve sonuçlandırdıkları ihaleler dikkat çekmeye başladı. Alışılmış seçim yatırımları olan park düzenlemesi, yol yapımı, parke taş döşemenin yanı sıra 90 ton yoğurt alımı ya da 45 günde bitirilmesi gereken düğün salonu inşaatları için ihaleye çıkılıyor. Kamu İhale Kanunu kapsamına giren kamu kuruluşları 18 günde 478 ihale ilanı verdi. 5 - 23 Ocak arasına denk gelen süredeki ihalelerin 120'sini belediyelerin çıktığı ihaleler oluşturdu. Aynı zaman diliminde 48 belediye ihalesi sonuçlandı, bedelleri 130 trilyon 854 milyar lirayı buldu. İhaleler işçi alımının da yolunu açtı. 
   Konya Büyükşehir Belediyesi ocakta vatman, otobüs şoförü, mezarlık bakım işçisi, fuar - otogar görevlisi, ağaç ekme görevlisi ve temizlik işçisi olmak üzere 2150 kişinin işe alındığı dokuz ayrı ihaleyi sonuçlandırdı. 
   
   En tasarruflu belediye 
   Konya Belediye Başkanı Mustafa Özkafa, "İhalelerin Sayıştay vizesi var" derken, 1000'den fazla kadroda boşluk olduğunu belirterek, "Sadece emekli olanların yerine adam alırız. Belediyeler arasında en tasarruflusu bizimki" dedi. 
   
   Seçimden önce bitecek 
   İstanbul Maltepe Belediyesi, düğün salonu inşaatı için ihaleye çıktı ve inşaatın 45 günde bitirilmesini istedi. Bilecik'e bağlı Bozüyük Belediyesi, organize sanayi bölgesine içme suyu hattı döşemesi için ilan verdi, ancak hattın döşenmesinin 30 günde tamamlanması şartı koydu. Ulukent Belediyesi, yol kaplama işi ihalesinde "30 günde tamamlanma" şartı getirdi. 
   
   
   
   
</TEXT>
</DOC>
