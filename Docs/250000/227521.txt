<DOC>
<DOCNO> 227521 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/son/sondun25.html </URL>
<DATE> 2004/04/01/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Verheugen Türkiye müzakerelerde çok yapıcıydı 
</HEADLINE>
<TEXT>

     AB Komisyonu'nun genişlemeden sorumlu üyesi Günter Verheugen, ''Türkiye'nin Kıbrıs müzakerelerinde çok yapıcı bir rol oynadığını'' söyledi. 
     Verheugen , Avrupa Parlamentosu'nda AP , Hollandalı Hıristiyan Demokrat parlamenter Arie Oostlander'in hazırladığı Türkiye raporunun tartışılması sırasında Kıbrıs müzakerelerinin son durumu hakkında AB Komisyonu'nun görüşlerini açıkladı. 
     ''Kıbrıs müzakerelerinin başarısız olarak nitelendirilmemesi gerektiğini'' ifade eden Verheugen, bundan sonra tarafların siyasi liderliklerini iyi kullanmaları ve kamuoylarını razı etmek için gereken çabayı göstermeleri gerektiğini söyledi. 
     Verheugen, ''Arzu edilen, dün anlaşmanın imzalanmasıydı. Şu anda ikinci seçeneğe kaldı. Referandumda liderlerin kamuoylarını razı etmek için gerekli çabayı göstermesi gerekir'' dedi. 
     Verheugen, BM'nin son planında ''istisnaların'' derogasyonlar kalıcı olmamasını, AB Komisyonu'nun başarısı olarak değerlendirdi. 
     
     TÜRKİYE RAPORU 
     AP'nin bu sabah yapılan oturumunda söz alan Türkiye raportörü Hollandalı parlamenter Arie Oostlander, Türkiye'de AK Parti iktidarının insan hakları ve demokrasi yolunda önemli reformlar yaptığını, bu çabaların desteklenmesi gerektiğini belirtti. 
     Reformların uygulanmasının önemli olduğunu belirten Oostlander, ''oRdunun siyaset üzerindeki rolünün azaltılması, Leyla Zana'nın serbest bırakılması, tüm toplumun ortak hakları konusunda daha fazla çaba sarfedilmesi gerektiğini'' söyledi. 
     Oostlander'in hazırladığı rapor ve buna bağlı tavsiye kararı, akşam üzeri Avrupa Parlamentosu'nda oylanacak. 
     
</TEXT>
</DOC>
