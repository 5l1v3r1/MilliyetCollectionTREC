<DOC>
<DOCNO> 244955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/03/son/sondun33.html </URL>
<DATE> 2004/06/03/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Focus, Vural Öger'i 'Örnek Türk' seçti 
</HEADLINE>
<TEXT>

     Alman Focus dergisi, Sosyal Demokrat Parti SPD Avrupa Parlamentosu milletvekili adayı olan işadamı Vural Öger'i ''Örnek Türk'' başlığıyla tanıttı. 
     Almanya'nın önde gelen turizm şirketlerinden Öger Tours'un Yönetim Kurulu Başkanı olan Öger'in hayatının anlatıldığı haberde, Öger'in Avrupa Parlamentosu'na gireceğine kesin gözüyle bakıldığı ifade edildi. 
     Öger'in 1969 yılında Hamburg'tan Türkiye'ye seferler organize ederek iş hayatına başladığı kaydedilen haberde, bir Almanla evli ve 3 çocuk babası Öger'in evde Almanca konuştuğu belirtildi. Öger'in, Almanya'daki öğrencilik döneminde 1968 yılında bir gösteri sırasında polis tarafından dövülerek beyin sarsıntısı geçirdiği ve ancak 13 gün sonra komadan çıktığı, kendisini döven polise karşı açtığı davada da bugün Federal İçişleri Bakanı olan Otto Schily'nin kendisini avukat olarak savunduğu hatırlatıldı. 
     Türkiye'nin AB üyeliğinin de savunuculuğunu yapan Öger'in, ''Düşmanımız köktendincilik. Bu nedenle Avrupa İslam dünyasına bir köprü oluşturmalı. Bunun için Türkiye'ye ve benim gibi insanlara ihtiyaç var'' dediği kaydedildi. 
     Öger'in 2002 yılının Eylül ayında SPD üyesi olduğu hatırlatılan haberde, Öger'in, ''Birlik partilerinin CDU CSU sürekli şekilde yabancıları, özellikle de Türkleri dışlamaya çalışması beni sinirlendiriyor. Demokrasi, insan hakları ve pazar ekonomisi Hıristiyan bir Avrupa'ya ait imtiyazlarmış gibi davranıyorlar'' yolundaki sözlerine yer verildi. 
     
</TEXT>
</DOC>
