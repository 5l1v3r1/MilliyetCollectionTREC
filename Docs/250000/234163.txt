<DOC>
<DOCNO> 234163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/23/son/sonsiy03.html </URL>
<DATE> 2004/04/23/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
MHP'den AKP'li Fırat'a sert tepki .. 
</HEADLINE>
<TEXT>

     MHP Genel Başkan Yardımcısı Ali Işıklar, ''AK Parti Genel Başkan Yardımcısı Dengir Mir Mehmet Fırat'ın, Kıbrıs'ta ne olduğu belli olmayan bir olayla ilgili olarak Türk milliyetçilerine atfen sarf ettiği sözler, psikolojik travma geçiren bir hastanın ruh halini gösteriyor'' dedi. 
     Işıklar, yaptığı yazılı açıklamada, Fırat'ın dün AK Parti Genel Merkezi'nde düzenlediği basın toplantısındaki sözlerini kınadıklarını belirterek, şunları kaydetti 
     ''Fırat'ın, Kıbrıs'ta ne olduğu belli olmayan bir olayla ilgili olarak Türk milliyetçilerine atfen sarf ettiği sözler, psikolojik travma geçiren bir hastanın ruh halini gösteriyor. Kendisine yakışan bu sözü, şahsına iade ediyoruz. Aynı görüşte değillerse, AK Parti yönetimine bu kişiyi tedavi ettirmelerini tavsiye ediyoruz. 
     Aynı zat, Kıbrıs'ta 'Evet' çıkması halinde, 'Hayır'a destek veren liderlerin istifa etmeleri gerektiğini söylemektedir. Asıl istifa etmeleri gerekenler ver-kurtulcu AK Parti hükümeti ve bu anlayışı paylaşanlardır. MHP olarak bunun takipçisi olacağız. Vatana ihanet suçu işleyen bu zihniyetin mensuplarını, iktidarımızda Yüce Divan'a sevk edeceğiz.'' 
     
</TEXT>
</DOC>
