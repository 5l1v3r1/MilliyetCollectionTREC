<DOC>
<DOCNO> 209951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/20/son/sonspo26.html </URL>
<DATE> 2004/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Serdar Bilgili Şu anda yakalamamız gereken, Avrupa'da bir kupa 
</HEADLINE>
<TEXT>

     Beşiktaş Kulübü Başkanı Serdar Bilgili, kulübün kendisine destek veren kurumlara çok bağlı olduğunu belirterek, ''Beko artık bizim bir parçamız oldu. Bugün lisanssız formaların göğsünde bile Beko reklamı var'' dedi. 
     Bilgili, Koç Topluluğu'nun, ''Bizden Haberler'' adlı aylık dergisine verdiği röportajda, Koç Holding Şeref Başkanı Rahmi Koç'un çok iyi bir Beşiktaşlı olduğunu kaydetti. Onun büyük desteğiyle bugüne kadar Beko ile işbirliklerinin devam ettiğini bildiren Bilgili, Beko ile olan işbirliğinin paradan çok daha önemli manevi değerler taşıdığını, Beko'nun Beşiktaş forması ile bütünleştiğini vurguladı. 
     Seyirci profilinin internet üzerinden bilet satışları nedeniyle değişmeye başlayıp başlamadığı yönündeki bir soruyu da Bilgili, şöyle yanıtladı 
     ''Profilde çok fazla bir değişim olmadı. Profildeki değişim, bilet satış tekniğinin değişmesinden ziyade statlarda bir tiyatro izler gibi gidebilme ortamını yaratmaktan kaynaklandığını düşünüyorum. Biz bunun için çalışmalar yapıyoruz. İnönü Stadı kapasitesine göre Türkiye'de en fazla locaya sahip olan kulüp Beşiktaş. Şimdi lokantalar, barlar gibi standardı yükselten çalışmalar yapmaya çalışıyoruz. Bunlar gelen seyirci profilini değiştirecektir.'' 
     
     ''AVRUPA'DA BİR KUPA KALDIRMAK'' 
     Serdar Bilgili, çok başarılı bir yüzüncü yıl geçirdiklerini, Avrupa'da şu ana kadar ulaşamadıkları bir başarıya ulaştıklarını ve hedeflerine doğru ilerlemeye devam ettiklerini de belirterek, ''Şu anda yakalamamız gereken, Avrupa'da bir kupa kaldırmak'' dedi. 
     Beşiktaş'ta başkanlığa aday olduğunda planladıklarının yüzde 80, hatta yüzde 90'ına ulaşmış durumda olduğunu kaydeden Beşiktaş Kulübü Başkanı Serdar Bilgili, başkanlık süresine ilişkin ise şöyle dedi 
     ''Başkanlığın çok uzayacağını zannetmiyorum. Ailem, hobilerim, zaman ayırmak istediğim bir kızım var. Beşiktaş'ta bir misyonum ve planım var. Bu planı gerçekleştirdiğim an zaten görevi bırakacağım.'' 
     
</TEXT>
</DOC>
