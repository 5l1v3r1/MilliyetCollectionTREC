<DOC>
<DOCNO> 237332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/04/son/sonyas19.html </URL>
<DATE> 2004/05/04/ </DATE>
<TIME> 19.54 </TIME>
<AUTHOR>  </AUTHOR>
<HEADLINE>
Evlerinde ölü bulunan İhsan Güven ve eşi, İstanbul'da toprağa verildi 
</HEADLINE>
<TEXT>

     Tuzla'daki evlerinde ölü bulunan İhsan Güven ile eşi Sibel Güven, İstanbul'da toprağa verildi. 
     İhsan Güven'in Adli Tıp Kurumu'na gelen kardeşi Ömer Güven tarafından alınan cenazeler, Habipler Merkez Camii'ne götürüldü. 
     Ömer Güven, Adli Tıp Kurumu'nda gazetecilerin sorularını yanıtlarken, ağabeyinin Atatürkçü, milliyetçi ve vatanını seven eski bir subay olduğunu söyledi. 
     Tarikat iddialarının gerçeği yansıtmadığını söyleyen Güven, ''Ağabeyim, hayatını okumaya adamış biriydi. Geldi birisi vurdu, gitti'' dedi. 
     İhsan Güven ile eşi Sibel Güven'in cenazeleri, ikindi vakti kılınan cenaze namazının ardından Yayla Mezarlığı'nda toprağa verildi. 
     Cenaze törenine, sanatçılar Çelik Erişçi ve İskender Doğan ile Sibel Güven'in görev yaptığı Pendik İmam Hatip Lisesi'nden bir grup öğrenci de katıldı. 
     Sibel Güven'in kızkardeşi Ferdağ Altunkaya, cenaze töreninde gazetecilerin soruları üzerine, ablasının sık sık küçük yeğenini ziyaret ettiğini ve en son perşembe günü görüştüklerini söyledi. 
     Ferdağ Altunkaya'nın eşi Ercan Altunkaya da Sibel Güven'in Atatürkçü düşünceye sahip bir kişi olduğunu ifade etti. 
     İskender Doğan ise İhsan Güven'i uzun yıllardır tanıdığını ve basında yer alan tarikat iddialarının gerçeği yansıtmadığını ifade etti. 
     Pendik İmam Hatip Lisesi Müdürü Bekir Akman da Sibel Güven'in son olarak geçen perşembe günü saat 15.00'de okulda dersi olduğunu, dersten sonra okuldan ayrıldığını, cumartesi günkü velilere yönelik seminere katılmadığını söyledi. 
     Akman, 10 yıldır okulda psikoloji ve felsefe derslerine giren Sibel Güven'in pazartesi günkü dersine de gelmemesi üzerine ailesine ulaştıklarını, daha sonra annesi polise başvurunca, polisin gerekli işlemleri yaptığını öğrendiklerini söyledi. 
     Bu arada polis yetkilileri, evde hırsızlıkla ilgili herhangi bir bulguya rastlanmadığını ifade etti. 
     Yetkililer, soruşturmanın çok yönlü olarak sürdürüldüğünü ve bazı kişilerin ifadesine başvurulduğunu kaydettiler. 
     
</TEXT>
</DOC>
