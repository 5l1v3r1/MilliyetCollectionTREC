<DOC>
<DOCNO> 225344 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/25/magazin/yazdud.html </URL>
<DATE> 2004/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Starlar Maksim'de buluştu 
</HEADLINE>
<TEXT>

   Petek'ten bomba gibi açıklamalar, müzik dolu geceler başlıyor, yeni kral Selçuk Aslan'ın dönüşü, estetik dünyasında Boğaziçi Tıp Merkezi farkı... 
   
      
   Efendim, eğlence sektöründe Türkiye'nin ayakta kalan tek efsanesi Taksim Maksim Gazinosu cuma akşamı açılıyor. Gala öncesi, Şenay Düdek ve POSTA farkı ile hem dev kadroyu hem de tepeden tırnağa yenilenen Maksim Gazinosu'nu sayfama taşıdım. Ama çok keyifli olduğumu söyleyemeyeceğim. Çünkü bugün şansımıza siyah beyaz sayfa denk geldi. O güzelliği renkli bir şekilde yansıtamadım. Ama yeni Maksim gerçekten muhteşem olmuş. Petek Dinçöz'ün, İzzet Yıldızhan'ın, Mehmet Ali Erbil'in ve Demet Akalın'ın sıcaklığı, pozitifliği, renkliliği dekorasyona yansımış. Tüm bu güzellikleri, İstanbul Devlet Opera ve Balesi'nin dekor ve kostüm tasarımcısı Osman Şengezer yapmış. Sahne, seyirciyle aynı platformda. Yani indirilmiş ve büyütülmüş. O karamsar renklerin yerinde yeller esiyor. Kulisler çok şık olarak yeniden yapılmış. Masalar, sandalyeler, localar... Her yer değiştirilmiş. Maksim'de mutfak, ekip, servis elemanları gençleştirilmiş. Tahtını oğlu Selçuk'a devreden 'Gazinocular Kralı' Fahrettin Aslan yeni Maksim ile gurur duyuyor. Türkiye'nin pek çok starına 6 aydır Maksim'de sahneye çıkmaları için teklif götürdüğünü, özellikle eski starların çekinip reddettiğini söylüyor. Hatta Emel Sayın gibi Türk Sanat Müziği'nin büyük ismi bile iki kez avans aldığı halde ağlayarak "Ben yapamayacağım" diye iade etmiş. Süper Star Ajda Pekkan tarih vermemiş. Gülben Ergen albümünü, Ebru Gündeş ise işlerini bahane etmiş. Ve teklifi kabul eden Petek Dinçöz olmuş. Sahnelerin en genç ve başarılı ismi Petek Dinçöz'ün assolistliğinde Türk Halk Müziği'nin en iyi ismi İzzet Yıldızhan, popun güzeli Demet Akalın, güçlü komedyen Mehmet Ali Erbil kadroyu oluşturuyorlar. Bana göre Taksim Maksim Gazinosu bu kadro ile eğlence ve müzik dünyasına yine damgasını vuracak. 
   
      Petek'ten büyük bomba    Petek Dinçöz, Maksim'e çıkmak için 5 ay beklemiş. Nedenini şöyle açıklıyor "Fahri Ağabey, geçen sezon yaptığımız başarılı işten dolayı bana kasım ayında bir teklif getirdi. Ama ben biraz da başkaları çıksın istedim. Bir de ekstralarım vardı. Baktım 5 ay geçti, kimse çıkmadı. Tabii Maksim'e çıkmak bir cesaret işi. Çünkü burası başlı başına bir idol. Müziğin ibadet yeri. Mekan 800 kişilik, burayı doldurmak da zor. Ama ben ve arkadaşlarım bunu başaracağız. Herkes kendi branşında hem en iyi, hem de en genç isimler. Ablalarımızın, ağabeylerimizin çekindiği yerde biz çıkıyoruz, Allah utandırmasın". Petek, Türkiye'nin en iyi sazlarından meydana gelen, Ahmet Özden şefliğinde 20 kişilik özel bir ekip kurmuş. Modanın divası Nur Yerlitaş'a özel elbiseler diktirmiş. Yüzde 80'i Türk Sanat Müziği olan geniş bir repertuvar yapmış. Dostluğun ön planda olduğu kadronun çok iyi iş yapacağına inanıyor genç assolist. 
   
      Rüyası gerçek oldu    Yaptığı son albümü 'Unuttum' ile müzik listelerini altüst eden Demet Akalın bar şarkıcılığından Maksim'e terfi ettiği için çok memnun. "Maksim'e çıkmak için birkaç kez teklif geldi ama olmadı. O zamanlar içim acımıştı. Nihayet Maksim rüyam gerçekleşti. Ben de arkadaşlarım gibi modacım Mehmet Gündem'e özel kıyafetler hazırlattım. Sahnede sesimle, giysilerimle ve şovumla farklı bir Demet görecek seyirci. İddialıyım Sezen Aksu, Ajda Pekkan ve kendi şarkılarımdan oluşan zengin bir repertuvar hazırladım. Ben de 10 kişilik özel orkestram ile çıkacağım" diyen Demet'in seyirciye sahnede bir de sürprizi olacak. 
   
   Yeni 'Kral' Selçuk Aslan    Tam 25 yıllık arkadaşım sevgili Selçuk Aslan, Maksim'in yeni kralı. Fahrettin Aslan, Maksim'in idaresini 13 yıl sonra Amerika'dan dönen oğlu Selçuk'a devretti. Hem de benim yanımda. O isyankar ve çapkın Selçuk'un yerini munis, sıcak, ağır bir adam almış. Selçuk şöyle dedi "Şenay, üç ay oldu döneli. Eğlence yaşamı çok değişmiş, gazinoların yerini barlar, kulüpler, diskotekler almış. Ama Maksim bir ekoldür, bu ekol yaşayacak. Babamın sınavından geçmek benim için çok önemli. Maksim, Türk halkının eğlence kültürü olmuştur. Aynı kültür çıta yükselerek sürecek. Allah utandırmasın". Selçuk bu sözleri söylerken gerçekten çok heyecanlıydı. 
   
   İzzet zirvede    Mütevazılığı, efendiliği, sanatçı kişiliği ve insanlara olan saygısı, terbiyesi ile Türk Halk Müziği'nde günümüzün yeni kralı olan İzzet Yıldızhan atv'de yaptığı şov programıyla başarıyı yakaladı. İzzet, Fahrettin Aslan'dan teklif gelip kadroyu duyduğunda tereddütsüz kabul etmiş. 3 yıllık aradan sonra sahnelere dönen İzzet Yıldızhan hem heyecanlı, hem iddialı. "Maksim, biz sanatçıların sınav yeri. Genç jenerasyon olarak bu işi başaracağımıza inanıyorum" diyor. İzzet de Maksim için ünlü erkek modacı Faruk Saraç'a özel kıyafetler diktirmiş. 17 kişilik özel saz ekibiyle sahneye çıkacak. 
   
      O bir duayen    TGRT'deki 'Çarkıfelek' çekimleri nedeniyle sohbette yer almayan Mehmet Ali Erbil, Fahrettin Aslan'ın yıllardır değişmeyen gözdelerinden. Fahri Ağabey "O olmazsa olmaz" diyor onun için. Maksim, Mehmet Ali için de eğlence dünyasının değişmeyen sarayı. İzzet Yıldızhan'ın "Hepimiz çok genciz, bir ağabeyimiz var yalnızca aramızda, o da Mehmet Ali Erbil" esprisine telefonda gülerek şu cevabı verdi "Ben onları teker teker cebimden çıkarırım. Ama dua etsinler sağlığım önemli. Çoluk çocukla çalışacağım için çok eğleneceğimi sanıyorum". Evet, gelelim Taksim Maksim'in telefon numarasına 0212 293 41 10. 
   Bugünlük de bu kadar. Kısmetse cumartesi ve pazar günleri, sizlerle Anadolu yakasının eğlence yaşamında birlikte olacağız. Hoş kalın, hep mutlu olun efendim. 
   
      Biraz da estetik ve güzellik    Şu an MTV'de başarılı bir talk-show yapan güzel arkadaşım Şengül Balıksırtı, beni, Beşiktaş-Yıldız'da bulunan Boğaziçi Tıp Merkezi'ne götürdü. Buranın küçük hissedarlarından ve yöneticilerinden Şah Yaycı ile tanıştırdı. Acayip başarılı bir isim Şah. Ben düne kadar böyle bir yerin farkında değildim. Halbuki buranın müdavimleri arasında Tarkan ve eğlence dünyasının kralı olan can dostum İzzet Çapa varmış. Merkezi gezdim. Estetik cerrahi ve kozmetoloji dallarında aşmışlar. Gezdikçe hayret ettim. Ülkemizde beslenme, genetik faktörler ve uzun süre oturmaya bağlı olan kronik kabızlık nedeniyle sıkça görülen makat hastalıklarının cerrahi ve alternatif tedavilerde rakipsizler. 
   En çok, ameliyatsız cilt gençleştirme yönteminde uyguladıkları plazmalite teknolojisi ilgimi çekti. 
   E yaş geldi 47'ye tabii. Plazmalite estetik tedaviler için geliştirilmiş en son fototermoliz imiş. Yani lazerin bilinen komplikasyonlarını ortadan kaldıran, kişiye özel bir tedavi metoduymuş. Ayrıca ciltte sarkmayı ve ince kırışıklıkları yok ederek yüz ovalini bozmadan gençleşme sağlıyormuş. Genel Yayın Yönetmenim sevgili Rifat'ım Ababay'ım duymasın ama ben galiba bir deneyeceğim. Siz de gidip görün derim. Boğaziçi Tıp Merkezi'nin telefon numarası 0212 227 00 00. 
   
      
   
</TEXT>
</DOC>
