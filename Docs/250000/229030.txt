<DOC>
<DOCNO> 229030 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/06/son/sonspo23.html </URL>
<DATE> 2004/04/06/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Fenerli Serhat Ligin bitmesine 3 hafta kala şampiyonluk turu atacağız 
</HEADLINE>
<TEXT>

     Fenerbahçeli futbolcu Serhat Akın, şampiyonluk yarışında kendilerini rakipsiz gördüğünü belirterek, ''Şampiyonluk yolunda emin adımlarla ilerliyoruz'' dedi. 
     Kendisine ait ''www.serhatakin9.com'' adlı internet sitesinde yaptığı açıklamada, tüm maçları kazanmaları halinde şampiyon olacaklarını, o nedenle rakiplerinin ne yaptığıyla ilgilenmediklerini belirten Serhat, 3 puanlık sistemde her şeyin olabileceğini, yine de bitime 3 hafta kala şampiyonluk turunu atacaklarına inandığını kaydetti. 
     Akçaabat Sebatspor maçında takımının 2 golüne imza atan Serhat, zor günleri atlattığı ve takımı şampiyonluk yarışında önde gittiği için çok mutlu olduğunu dile getirirken, futbolu, gol atmayı, taraftarı ve galibiyetin verdiği hazzı çok özlediğini ifade etti. 
     
     ''KADIKÖY BOĞASI HENÜZ YOLUN BAŞINDA'' 
     Taraftarın kendisi için yaptığı ''Kadıköy Boğası'' tanımlamasının hoşuna gittiği itirafında bulunan Serhat, gazetelerde ''Kadıköy Boğası geri döndü'' başlıklarını okuduğunda da çok mutlu olduğunu bildirdi. 
     ''Kadıköy Boğası henüz yolun başında, tam olarak dönmedi'' diyen Serhat, şunları kaydetti 
     ''Tam olarak geri döndüğünde neler yapacağını dosta düşmana gösterecek. Gollerini birbiri ardına sıralayacak, tekrar A Milli Takım'a çağrılacak ve Avrupa'nın, parmaklarını ısırarak seyrettiği bir forvet olacak, Kadıköy arenasında fırtınalar estirecek. Buna inanıyorum ve tüm taraftarlara sözünü veriyorum'' 
     
</TEXT>
</DOC>
