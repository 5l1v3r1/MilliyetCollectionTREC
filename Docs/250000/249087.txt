<DOC>
<DOCNO> 249087 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/18/son/sontur24.html </URL>
<DATE> 2004/06/18/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
208 kiloluk vücuduyla MR cihazına sığmıyor 
</HEADLINE>
<TEXT>

     Sakarya'da yaşayan 208 kiloluk bel fıtığı hastası Halil Kuş, çekilmesi zorunlu olan MR için cihaza sığmadığı için tedavisine başlanamıyor. 
     Kocaali İlçesi'ne bağlı Ortaköy Beldesi'nde yaşayan 36 yaşındaki Halil Kuş, 12 yaşından itibaren kilo almaya başladığını ve 208 kiloya ulaştığını söyledi. 
     Sürekli artan kilosunun yaşamını zorlaştırdığını, bu yüzden bir dönem yürüttüğü mahalle muhtarlığını da bırakmak zorunda kaldığını belirten Kuş, ''Ancak durumum, belfıtığı rahatsızlığından sonra daha da kötüleşti'' dedi. 
     Tedaviye başlanması için mutlaka MR çektirmesi gerektiğini, ancak Türkiye'deki cihazlara sığmadığını ifade eden Kuş, ''Yurtdışında benim durumumdakiler için cihaz varmış ama maddi gücüm yetmiyor, yardım eli bekliyorum'' diye konuştu. 
     Kuş, belfıtığı tedavisinin yanı sıra kilolardan da kurtulmak istediğini belirterek, ''en büyük hayalinin, zayıfladıktan sonra evlenip yuva kurmak olduğunu'' kaydetti. 
     
</TEXT>
</DOC>
