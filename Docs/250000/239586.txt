<DOC>
<DOCNO> 239586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/13/spor/spo04.html </URL>
<DATE> 2004/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Gökdeniz'den sonuç çıkmadı 
</HEADLINE>
<TEXT>



İki saat görüştüler 
GÖKDENİZ ile Trabzonspor Yönetimi'nin ikinci görüşmesi de sonuçsuz kaldı. Önceki gün bir araya gelen Bordo - Mavili idarecilerden Nevzat Şakar, Süleyman Atal ile Yusuf Ziya Yılmaz, başarılı futbolcuyla yaklaşık 2 saat süren bir toplantı yaptı. Mehmet Ali Yılmaz Tesisleri'nde gerçekleşen buluşma sonrasında bir açıklama yapan Şakar, Gökdeniz ile aralarında ufak tefek anlaşmazlıklar bulunduğunu vurguladı. 

'Sedat oluyor' 
BORDO - Mavili futbolcunun bugün tedavi için İstanbul'a gideceğini belirten Nevzat Şakar, "Gökdeniz ile görüşmelerimiz olumlu biçimde devam ediyor. Onunla bir görüşme daha yapacağız. İstanbul'a gitmeden oldu oldu, olmadı geldikten sonra tekrar görüşeceğiz'' dedi. Konyasporlu Sedat'ın transferinin de birkaç gün içinde netleşebileceğini ifade eden Şakar, "Futbolcuyla değil, kulübüyle problem var" diye konuştu. 

Kupa'nın şerefine 

TÜRKİYE Kupası'nın kazanılması nedeniyle dünkü idman öncesi tesislerde poster çekimi yapıldı. Poster çekimi sonrası ise Başkan Atay Aktuğ, Teknik Direktör Ziya Doğan ve kaptan Fatih Tekke kupa ile objektiflere poz verdi. Eski yönetim kurulunda yer alan Erol Tuna, Osman Terzi, İsmail Yavuz, Kenan Atalay, Mehmet Karnap, Tanju Akıncıoğlu, Murat İskender ile Ruşen Atasoy da dün tesislere gelerek kupa şampiyonluğu ve Şampiyonlar Ligi'ne kalmaları nedeniyle Bordo - Mavililer'i kutladılar. İdman sahasında pasta kesen eski yöneticiler "Başarınızla gurur duyuyoruz" dediler. Bu arada Trabzonspor, Gençlerbirliği maçının hazırlıklarını sürdürdü. Mehmet Yılmaz ise aile arasında düzenlenen bir törenle Meltem Karadeniz ile nişanlandı. 

Ziya Doğan'ın çifte hedefi 

TRABZONSPOR Teknik Direktörü Ziya Doğan, önceki akşam Işık Sigorta'nın "11 Altın Adam" yarışmasına katıldı, altın antrenör ödülünü aldı. Burada basın mensuplarının sorularını da yanıtlayan Doğan, sonuna kadar şampiyonluk yarışını sürdürdüklerini vurguladı, "Artık Fenerbahçe'yi tebrik etmekten başka yapabileceğimiz birşey yok. Gelecek sezon Şampiyonlar Ligi'nde başarı ve ligde de şampiyon olmak istiyoruz" dedi. 

Sezon sonu indirimi 

BORDO - Mavililer, bu yıl 575 bin dolar alan Maxim'den ücretinde indirim yapmasını isteyecek. Yönetimin bir sezon için 450 bin dolar önereceği bildirildi. Yedek kaldığı için sıkıntılı olduğu belirtilen Maxim'in ise bunu kabul etmeyeceği öğrenilirken, "Fiyatımı düşürürlerse teklif yapan 3-4 kulübün önerilerini değerlendireceğim" dediği vurgulandı. 


</TEXT>
</DOC>
