<DOC>
<DOCNO> 205878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/02/dunya/dun05.html </URL>
<DATE> 2004/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Enkazdan 6 gün sonra dolap sayesinde sağ çıktı 
</HEADLINE>
<TEXT>

      DIŞ HABERLER SERVİSİ 

   
   İran'ın güneydoğusunda depremin harabeye çevirdiği Bem kentinde, depremin üzerinden 6 gün geçtikten sonra sağ kurtarılan Yadullah Saadet, yakınlarının enkaz altından çıkarılmasını bekleyenlere umut verdi. 
   Evinin enkazından İran Kızılhaçı tarafından sağ olarak kurtarılan 27 yaşındaki Saadet, tedavi altına alındı. Üzerine devrilen gardırobun hava almasına imk n vermesi sayesinde kurtulan Saadet'in kalça kemiğinin kırıldığı belirtildi. 
   Yıkıntıların altındaki Saadet ilkönce ölü sanıldı. Ancak gözünü kırpıp mırıldanmasıyla halen hayatta olduğu anlaşılan Saadet hastaneye kaldırılırken, evin enkazından Saadet'in 6 akrabasının cesedinin çıktığı öğrenildi. 
   Saadet'in yanı sıra dün ve önceki gün Bem'de biri hamile kadın, toplam 14 kişinin daha enkazdan sağ olarak kurtarıldığı öğrenildi. 
   Bir rapor hazırlayan BM görevlileri, ölü sayısının salı günü itibariyle en az 33 bin olduğunu açıklarken, İranlı bilim adamları, 6.3 olarak duyurdukları depremin Richter ölçeğine göre büyüklüğünü 6.8 olarak değiştirdi. 
   
   
   
</TEXT>
</DOC>
