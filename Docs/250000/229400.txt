<DOC>
<DOCNO> 229400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/son/sontur24.html </URL>
<DATE> 2004/04/07/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Star TV kapanmaktan kurtuldu 
</HEADLINE>
<TEXT>

     Star TV, RTÜK'ün, reklam payı alacağının 24 ayda ödemesine ilişkin teklifi kabul etmesiyle kapanmaktan kurtuldu. 
     RTÜK, Star TV'nin geçmiş döneme ait matrah farkından kaynaklanan ve faiziyle birlikte yaklaşık 20 trilyon lira olan reklam payı alacağı konusunu bugün görüştü. 
     Üst kurul, Star TV'nin Yönetim Kurulu Başkanı Adem Gürses'in, borçların 24 ayda ödenmesine ilişkin ödeme planını oy çokluğuyla kabul etti. 
     Buna göre, Star TV, borcunu ilk aylar düşük, sonraki aylarda giderek yükselen oranlarda ödeyecek. 
     Tasarruf Mevduatı Sigorta Fonu'nun TMSF da kabul ettiği ödeme planına ilişkin protokolde, televizyonun satışı halinde yükümlülüklerin tamamıyla alıcıya devredilmesini öngören bir hükmün de yer aldığı öğrenildi. 
     Toplantıdan sonra, ödeme planına ilişkin protokol, RTÜK adına İdari ve Mali İşler Daire Başkanvekili Hasan Tan, Star TV Yönetim Kurulu Başkanı Adem Gürses ve TMSF yetkilisi tarafından imzalandı. 

     
</TEXT>
</DOC>
