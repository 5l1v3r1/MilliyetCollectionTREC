<DOC>
<DOCNO> 235305 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/son/sonspo34.html </URL>
<DATE> 2004/04/27/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Fatih Terim Serdar Bilgili'yi destekliyorum... 
</HEADLINE>
<TEXT>

     Galatasaray eski teknik direktörü Fatih Terim, Fenerbahçe maçında kendisine yönelik küfürler nedeniyle görevini bırakacağını açıklayan Beşiktaş Kulübü Başkanı Serdar Bilgili'yi yaptığı hareketten dolayı desteklediğini söyledi. 
     Terim, konuyla ilgili yaptığı açıklamada, ''Serdar Bilgili'yi destekliyor ve Türk futbolundaki bir insan olarak teşekkür ediyorum'' dedi. 
     Vaktini, parasını, her şeyini veren insanların karşılığını böyle almamaları gerektiğini belirten Fatih Terim, ''Beğenirsiniz beğenmezsiniz, bu normaldir. Ancak, tepkiler küfürle olmamalı. 2 metreden küfür ediliyor, emniyet mensupları uymayalım diyor, çünkü yetkileri yok'' diye konuştu. 
     Fatih Terim, küfür olaylarının düzeleceğine inanmadığını da kaydederek, şöyle devam etti 
     ''Ben 10 sene önce de, 5 sene önce de şimdi de söylüyorum. Ben ümitli değilim. 6 sene milli takım teknik direktörlüğü yaptım ve şeref tribünlerinde oturdum. Hiçbir zaman düzelme görmedim ve olacağını düşünmüyorum. Ümitli değilim.'' 
     
</TEXT>
</DOC>
