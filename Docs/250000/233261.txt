<DOC>
<DOCNO> 233261 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/son/sontur24.html </URL>
<DATE> 2004/04/20/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Yargı çalışanları, Danıştay önünde eylem yaptı .. 
</HEADLINE>
<TEXT>

     Büro Emekçileri Sendikası'na BES üye bir grup yargı çalışanı, ''Adalet Hizmetleri Tazminatları''ndan hakim ve savcılar dışındaki personelin de yararlandırılması isteğiyle Danıştay önünde eylem yaptı. 
     Danıştay Başkanlığı önünde toplanan BES üyesi grup, ''Yargıda adalet istiyoruz'', ''Tazminat hakkımız gasp edilemez'', ''Yaşasın örgütlü mücadelemiz'' sloganı attılar. 
     Grup adına basın açıklaması yapan BES Ankara 1 Nolu Şube Başkanı Ahmet Turan, ''yargıda çalışanların kamu çalışanları arasında en mağdur kesimi oluşturduğunu'' kaydederek, ''mahkemelerin iş yüküne rağmen eksik personelle, eski hizmet binalarında, ilkel araç ve gereçlerle, düşük ücretle çalıştıklarını'' bildirdi. 
     Yargının yükünü taşıyan kesim olarak, haklarını alana kadar eylemlerini sürdüreceklerini ifade eden Turan, Adalet Komisyonu üyeleri ve partilerin grup başkanvekilleriyle de tazminatlar konusunda görüşeceklerini kaydetti. 
     Açıklamadan sonra protestolarını alkışlarla sürdüren gruptakiler, olaysız dağıldılar. 
     
</TEXT>
</DOC>
