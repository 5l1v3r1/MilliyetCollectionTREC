<DOC>
<DOCNO> 201330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/11/son/sondun12.html </URL>
<DATE> 2003/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa'da Türkler'in seçim atağı .. 
</HEADLINE>
<TEXT>

     Fransa Türk Dernekleri Birliği, Fransa'da çifte vatandaşlığı olan Türklerin, seçmen kütüklerine yazılmaları için kampanya başlattı. 
     Birlik Başkanlığı tarafından Fransızca ve Türkçe olarak hazırlanan el ilanlarında, çifte vatandaşlığı bulunanlara seçmen kütüklerine yazılmak için son tarihin 31 Aralık 2003 olduğu hatırlatılarak, seçme ve seçilme hakkının bir vatandaşlık görevi olduğu vurgulandı. 
     ''2004'te oyumu kullanıyorum. Seçmen kütüklerine kayıt oluyorum'' sloganıyla başlatılan kampanya dolayısıyla bastırılan el ilanları, çifte vatandaşlığı bulunan Türklerin yoğun yaşadığı bölgelerde dağıtılmaya başlandı. 
     Türk vatandaşlarına, seçmen kütüklerine nerelerde ve nasıl yazılabilecekleri konusunda bilgi verilen ilanlarda, önümüzdeki yıl yapılacak mahalli, bölgesel ve Avrupa Parlamentosu seçimlerinin tarihleri de hatırlatıldı. 
     Fransa'da yaşayan yaklaşık 400 bin Türk vatandaşından 90 bininin çifte vatandaşlığı olduğu tahmin ediliyor. 
     Fransa'da, il genel meclis üyelerinin seçileceği bölgesel seçimler 21 ve 28 Mart 2004'te, Avrupa Parlamentosu seçimleri ise 13 Haziran 2004'te yapılacak. 
     
</TEXT>
</DOC>
