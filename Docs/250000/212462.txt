<DOC>
<DOCNO> 212462 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/01/ekonomi/eko07.html </URL>
<DATE> 2004/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Emekli zammı yükü ödenek blokajı ile karşılanacak 
</HEADLINE>
<TEXT>

   ANKARA Milliyet 
   
   Hükümet, SSK ve Bağ - Kur emeklilerine yapılan zammın bütçeye getireceği ek yükün karşılanması amacıyla kamu kuruluşlarının bütçe ödeneklerinde yüzde 10'luk blokaj uygulayacak. 
   Maliye Bakanlığı'nın Resmi Gazete'de yayımlanan uygulama talimatına göre Bütçe Yasası ile yatırım ödeneklerinden yapılan yüzde 2'lik kesintinin dışında, şu uygulama yapılacak 
   Kuruluşlar bütçelerinde yer alan personel giderleri ile sosyal güvenlik kurumlarına ödenecek devlet primi giderleri, Maliye Bakanlığı bütçesinde yer alan yedek ödenek, Çalışma ve Sosyal Güvenlik Bakanlığı bütçesindeki SSK ve Bağ - Kur'a yapılacak ödemeler ile Hazine Müsteşarlığı bütçesinde yer alan faiz giderleri ve sosyal güvenlik kuruluşlarına yapılacak transferlere ilişkin ödenekler dışındaki tüm ödeneklerin yüzde 10'u bloke tutulacak. Blokaj ile sağlanan kaynak, emekli zammının bütçe yükünün karşılanmasında kullanılacak. 
   
   Fazla mesaiye para yok 
   Ayrıca Maliye Bakanlığı da bazı ödenekleri bloke edebilecek. Taşıt alımları, işçilerin fazla çalışma ücretleri, dernek, birlik, kurum, kuruluş, sandık ve benzeri kuruluşlara yardım için ayrılan tutarların tamamı bloke edilecek, bu ödenekler Maliye Bakanlığı tarafından ayrı ayrı serbest bırakıldığında kullanılabilecek. 
   
   
</TEXT>
</DOC>
