<DOC>
<DOCNO> 207368 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/08/son/sontur25.html </URL>
<DATE> 2004/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Kültür ve Turizm Bakanı Ararat bir propaganda filmi 
</HEADLINE>
<TEXT>

     Kültür ve Turizm Bakanı Erkan Mumcu, ''çok kaba, tarihi ve bilimsel gerçeklerle uyuşmayan, estetik değer taşımayan bir propaganda filmi'' olan ''Ararat''ın gösterim haklarının Türkiye'ye verilmesinin arkasında yatanın provokasyon olduğunu vurgulayarak, ''Türkiye bu oyunun içerisine düşmeyecektir. Biz o çocukluk evrelerini geçirdik. Bu numaralar bize sökmez'' dedi. 
     Bakan Mumcu, Türkiye Seyahat Acentaları Birliği'ni TÜRSAB ziyaretinin ardından basın mensuplarının ''Ararat'' filmiyle ilgili sorularını yanıtladı. 
     ''Ararat''ın taşıdığı niteliğin anlaşılabilmesi için görülmesi gerektiğini belirten Mumcu, şunları söyledi 
     ''Ararat filmi, çok kaba, tarihi ve bilimsel gerçeklerle uyuşmayan, estetik değer taşımayan bir propaganda filmi. Ama bunun böyle olduğunun anlaşılabilmesi için, bunun böyle olduğunun görülmesi gerekiyor. Sadece Türkiye açısından değil. 
     Bence filmin gösterim haklarının Türkiye'ye verilmiş olmasının arkasında yatan şey bir provokasyondur. Bekledikleri şey, Türkiye'nin buna çok büyük tepki göstermesi, yasaklaması, birtakım olaylara meydan vermesi, bunun dünya kamuoyuna haber olarak yansıması ve böylece 'Bakın işte Türkler ne kadar barbar, ne kadar demokrasiden, hoşgörüden uzak insanlar' demenin fırsatını yaratmaktır. Bu bir provokasyondur.'' Son derece soğukkanlı, sağduyulu, iletişimin, bilimin imkanlarını doğru kullanarak, yönetim olarak buna fırsat vermediklerini belirten Mumcu, bazı çevrelerin filme ilişkin tepkilerini de şöyle değerlendirdi 
     ''Bazı çevreler filme duydukları tepkiden daha çok kamuoyunun gündemine gelme ihtiyacı içinde oldukları için, kamuoyunun gündemine gelebilmenin başka bir fırsatını üretemedikleri için... Çünkü toplumun duyarlılık gösterdiği bazı meseleler, çok şükür çok gerilerde kaldı. O nedenle bu çevreler bu gibi şeyleri fırsat olarak kullanıyorlar. Dolayısıyla bizim ülkeyi sakındığımız provokasyonu, ülkenin adeta gerçeği haline getirmeye çalışıyorlar. Çok şükür ki bir etkinlikleri yok. Çok fazla insan onları ciddiye almıyor Türkiye'de. Dolayısıyla her şey yolunda.'' 
     
     ''TÜRKİYE'DE TİCARİ ŞANSI YOK'' 
     Bakan Mumcu, ''filmin ticari açıdan da herhangi bir karlılık gösteremeyeceğini'' ifade ederek, filmin gösteriminin aynı zamanda ticari bir konu olduğunu söyledi. 
     Kültür ve Turizm Bakanı Erkan Mumcu, ''filmin 16 Ocak'taki gösteriminin ertelenip ertelenmediğine'' ilişkin bir soru üzerine şöyle konuştu 
     ''Hayır böyle bir şey yok. 16 Ocak'ta gösterim için yapılmış bir sözleşme, anlaşma zaten yoktu. Sadece böyle bir niyet vardı. Bu filmin para kazanma ihtimali yok, o yüzden böyle bir şey üretilmeye çalışılıyor. Dün akşam filmin Türkiye'deki işletmecisinin sözlerini televizyondan dinledim. O da aynı şeyleri söylüyor. 
     Sonuç itibariyle Ararat filminin Türkiye'de bir ticari şansı yok, dünyada da yok. ABD'de filmin televizyon versiyonunda 15 dakikalık kesinti olmuş. Biz öyle bir şey de yapmadık. Türkiye artık o, Geceyarısı Ekspresi filminde olduğu gibi belli bir ajitasyonla hiç de böyle bir ilgiyi hak etmeyen ürünlere ilgi göstermek, tepki göstermek suretiyle bile olsa ilgi göstererek Ararat filmini sahneye çıkarmak, dünya kamuoyu açısından algılanır hale getirmek gibi bir oyunun içerisine düşmeyecektir. Biz o çocukluk evrelerini geçirdik. Bu numaralar bize sökmez.'' 
     
</TEXT>
</DOC>
