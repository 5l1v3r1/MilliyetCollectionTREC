<DOC>
<DOCNO> 243948 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/30/son/sondun19.html </URL>
<DATE> 2004/05/30/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Merkel Kaplan gibi nefret hatiplerinin kaçmasını önleyeceğiz 
</HEADLINE>
<TEXT>

     Alman Hıristiyan Demokrat Birlik Partisi CDU Genel Başkanı Angela Merkel, Göç Yasası konusunda kabul ettirdikleri konularla İslami Cemiyet ve Cemaatleri Birliği İCCB yöneticisi Metin Kaplan gibi radikal görüşlü yabancıların, istedikleri zaman kaçmalarının önleneceğini söyledi. 
     Merkel, Welt am Sonntag gazetesine yaptığı açıklamada, Göç Yasası ile ilgili görüşmelerde birçok güvenlik konusunun kabul edilmesini sağladıklarını belirterek, ''Kaplan gibi nefret hatiplerinin, 3 yerine sadece 1 mahkemeden geçmesini ve arada kaçmasının önlenmesini sağlayacağız'' dedi. 
     Merkel, Irak konusunda da ''Irak savaşı yaşandı. Şimdi hepimiz Irak'ta durumun istikrarlaşması için çaba harcamalıyız. Federal hükümetin, Irak polisinin eğitimi konusunda yardımcı olma kararını destekliyoruz. Eğer bir Irak hükümeti Almanya ve diğer Avrupa ülkelerinden yeniden imar konusunda yardım isterse mutlaka yardım ederiz'' diye konuştu. 
     Merkel, partisi tarafından aday gösterilen Horst Köhler'in cumhurbaşkanlığına seçilmesinin hükümet değişikliğini de beraberinde getirip getirmeyeceğine ilişkin soru üzerine, ''Önce Avrupa Parlamentosu seçimleri var. Bu seçimlerde vatandaşların Sosyal Demokrat Parti SPD ve Yeşiller'den oluşan iktidara yönelik tepkilerini dile getireceklerine inanıyorum. Bir hükümet değişikliğinin ancak 2006 yılında yapılacak genel seçimlerde mümkün olabileceğini düşünüyorum'' dedi. 
     İktidara geldikleri takdirde özellikle istihdam piyasasında çok sayıda yenilik yapacaklarını ifade eden Merkel, ''Daha fazla yatırıma ihtiyacımız var, yurtdışından da. Bu nedenle istihdam piyasasında daha fazla hukuki güvenceye ihtiyacımız var'' diye konuştu. 
     
</TEXT>
</DOC>
