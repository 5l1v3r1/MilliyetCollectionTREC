<DOC>
<DOCNO> 200034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/05/son/sonspo19.html </URL>
<DATE> 2003/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye için yeni bir sayfa 
</HEADLINE>
<TEXT>

     2002 Dünya Kupası'nda tarihi bir başarıya imza atan Ay-yıldızlıların 2006 Almanya elemelerindeki rakipleri bugün belli oluyor. 
     2006 Dünya Kupası için geri sayım başladı... Grup kuraları bugün saat 18.00'de Frankfurt'ta çekilecek. Milliler ilk kategoride yer alacak. Üç grup 7 takım, beş grup da 6'şar takımlı olacak. Gruplarda ilk sıraları alacak 8 takım ve en iyi ikinci 2 takım kupaya direkt katılacak, diğer 6 ikinci ise baraj maçı oynayacak. 
     
     Devlerle eşleşme yok 
     2004 Portekiz Avrupa Şampiyonası finalleri baraj maçında Letonya'ya elenerek büyük hayal kırıklığı yaratan Milli Takım, 2006 Dünya Kupası kuralarına ilk torbadan katılacak. Ay-Yıldızlılar Fransa, Portekiz, İsveç, İspanya, İtalya, İngiltere ve Çek Cumhuriyeti ile eşleşmeyecek. Gruplarda karşılaşmalar 4 Eylül 2004 tarihinde başlayıp 12 Ekim 2005'de sona erecek. 
     UEFA'ya bağlı 52'den ülkeden 51'nin katılımıyla gerçekleştirilecek kurada 3 grup 7 takım, 5 grup da 6'şar takımlı olacak. Eleme maçları sonunda gruplarda ilk sıraları alacak 8 takım ve en iyi ikinci ekip doğrudan Almanya'ya gidecek. Gruplardaki diğer ikinci 6 takım ise 12-16 Kasım 2005 tarihlerinde baraj maçları oynayacak ve Dünya Kupası'na katılacak son üç takım da belirlenecek. 
     Ev sahibi Almanya ile birlikte 11 ülke direkt, 3 ülke de baraj maçları sonrası olmak üzere toplam 14 ülke katılacak. Kupada Afrika'dan 5, Asya'dan 4, Kuzey ve Orta Amerika'dan 3, Güney Amerika'dan ise 4 takım daha yer alacak. Kurada Federasyon Başkanı Haluk Ulusoy ile Milli Takımlar Teknik Direktörü Şenol Güneş de yer alacak. 
     
     Kurayı Schumi çekecek 
     Rekor sayıda gazetecinin katılacağı kurada binin üzerinde yazılı ve görsel medya mensubunun yer alacak. Kurayı İtalyan hakem Pierluigi Collina ile Alman Formula 1 pilotu Michael Schumacher çekecek. 
     2002 RÜYA GEÇMİŞTİ... 
     Güneş yönetiminde 48 yıl aradan sonra katıldığı 2002 Dünya Kupası'nda üçüncülük kürsüsüne çıkarak tarihi bir başarıya imza attı. Japonya ve Güney Kore'nin ortaklaşa düzenlediği kupada C grubunda yer alan Ay-Yıldızlılar, Brezilya, Kosta Rika ve Çin ile karşılaştı. Türkiye, grubu ikinci sırada bitirip, tur atladı. İkinci turda Ümit Davala'nın golüyle Japonya'yı, çeyrek finalde ise İlhan Mansız'ın attığı altın golle Senegal'i 1-0 yendi. Üçüncülük maçında ise Güney Kore ile karşılaşan milliler, rakibini 3-2 yendi. 
     İŞTE MUHTEMEL RAKİPLER 
     
     1. KATEGORİ 
     Türkiye, Fransa, Portekiz, İsveç, Çek Cumhuriyeti, İspanya, İtalya, İngiltere . 
     
     2. KATEGORİ 
     Hollanda, Hırvatistan, Belçika, Danimarka, Rusya, Slovenya, Polonya, İrlanda Cumhuriyeti. 
     
     3. KATEGORİ 
     Bulgaristan, Romanya, İsviçre, İskoçya, S.Karadağ, Slovakya, Yunanistan, Avusturya. 
     
     4. KATEGORİ 
     Ukrayna, İzlanda, Finlandiya, Norveç, İsrail, Bosna Hersek, Letonya, Galler. 
     
     5. KATEGORİ 
     Macaristan, Gürcistan, Litvanya, B.Rusya, Kıbrıs RK, Estonya, K.İrlanda, Makedonya. 
     
     6. KATEGORİ 
     Arnavutluk, Ermenistan, Malta, Moldovya, Azerbaycan, Faroe Adaları, San Marino, Liechtenstein. 
     
     7. KATEGORİ. 
     Andorra, Lüksemburg, Kazakistan. 
     
</TEXT>
</DOC>
