<DOC>
<DOCNO> 248843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/17/son/sonyas13.html </URL>
<DATE> 2004/06/17/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Zeta-Jones'a tehdit 'Öldüren Cazibe' Michael Douglas'ın başına geldi 
</HEADLINE>
<TEXT>

     Tıpkı oynadığı ''Öldüren Cazibe'' filminde olduğu gibi, ünlü aktör Michael Douglas ile ilişkisi olduğunu iddia eden akli dengesi bozuk bir kadın, Douglas'ın eşi Catherine Zeta-Jones'a ölüm tehditlerinde bulununca tutuklandı. 
     Aktris Zeta-Jones'a 24 kez tehditte bulunmak suçlamasıyla tutuklanan 32 yaşındaki Dawnette Knight isimli kadının Los Angeles'ta cezaevine konulduğu bildirildi. 
     Knight'ın ''ölüme ya da önemli yaralanmaya yol açacak bir suç işlemeye azmetmek'' suçlamasıyla yargılanacağı iddia edildi. Davanın ilk duruşmasının gelecek Salı günü yapılması bekleniyor. 
     Olayın, Michael Douglas'ın bir kadınla kısa süreli ilişki yaşayan koca rolünde oynadığı ''Öldüren Cazibe - Fatal Attraction'' ile benzerliklerine dikkat çekildi. 
     ''Öldüren Cazibe''de ünlü aktörün canlandırdığı karakterin kısa süreliğine ilişki kurduğu bir kadın, daha sonra aileye yönelik tehditlerde ve Douglas'ın filmdeki eşine yönelik cinayet girişiminde bulunarak hayatı aile için yaşanmaz hale getiriyor. 

     
</TEXT>
</DOC>
