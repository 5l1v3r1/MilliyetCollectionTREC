<DOC>
<DOCNO> 204161 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/24/son/soneko09.html </URL>
<DATE> 2003/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu da Japon işi dondurma... 
</HEADLINE>
<TEXT>

     Japon ulusal kanalı ''Foodies TV'' için düzenlenen ''Türk Kayısısıyla Japon Tatlısı'' yarışmasının bu ülkeye yapılan kuru kayısı ihracatını artıracağı belirtildi. 
     Ege Kuru Meyve ve Mamülleri İhracatçıları Birliği Yönetim Kurulu Üyesi Erdinç Kapkaç, Türk Yılı olarak kutlanan 2003 yılı içinde kayısı ihracatını artırmak amacıyla Japonya'da yaptıkları tanıtım programının devam ettiğini söyledi. 
     Program çerçevesinde Foodies TV için hazırlanan yarışmanın tamamlandığını belirten Kapkaç, yarışmada birinci olan çiftin '' 1 haftalık Türkiye tatili'' kazandığını belirtti. 
     Kapkaç, yarışma ile ilgili şu bilgileri verdi 
     ''Japonya'da fındık tanıtımını yapan Daiko Advertising Corporation tarafından yapılan organizasyonla Foodies TV'de yayınlanacak bir yemek yarışması düzenledik. 68 kişinin katıldığı yarışmada 4 kişi finale kaldı. Türk temsilciler ve Japon gıda uzmanlarının bulunduğu jüri, yapılan tatlıları yaratıcılık, görünüm, tad ve satılabilirlik kriterlerine göre değerlendirdi. 
     Değerlendirme sonucu Yayaoi Hori isimli bir bayan ''Kayısılı Maraş Dondurması'' ve ''Kayısılı Kek'' tatlılarıyla birinci seçildi. Dondurmanın iki ülkede de aynı isimle tüketilmesi ve ortaya çıkan tadın hem bizim hem Japonların beğenisini kazanması birinciyi belirledi. 
     Foodies TV çekim stüdyolarında yapılan yarışma, 19 Şubat 2004 tarihine kadar 25 kez gösterilecek.'' 
     
</TEXT>
</DOC>
