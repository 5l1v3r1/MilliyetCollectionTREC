<DOC>
<DOCNO> 202348 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/16/guncel/gun09.html </URL>
<DATE> 2003/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
'İyi ki senden kurtulduk' 
</HEADLINE>
<TEXT>

   YASEMİN ÇONGAR Washington 
   
   ABD Başkanı George W. Bush, Saddam Hüseyin'in işlediği insanlık ve savaş suçları için, uluslararası düzeyde kabul görecek bir mahkemede ve Iraklıların da önemli rol oynayacağı bir şekilde yargılanacağını söyledi. Yargı sürecinde ABD'nin de devrede olacağının işaretini veren Bush, Saddam Hüseyin'e kişisel mesajını da, "Senden kurtulduğumuz iyi oldu. Dünya, sen olmadan daha iyi bir yer Bay Saddam Hüseyin. Peşine düşülünce kendine bir delik kazıp saklandın. Ama adaletten kaçamayacaksın" diye ifade etti. Beyaz Saray'da düzenlediği basın toplantısında soruları yanıtlayan Bush, Saddam'ın idam edilmesi olasılığına ilişkin bir soru üzerine, "Ona ne yapılması gerektiği, neyi hak ettiği konusunda benim kişisel fikirlerim var, ama bunlar önemli değil. Saddam'ın milyonları mahrum bıraktığı adalet işleyecek" dedi. 
   
   
</TEXT>
</DOC>
