<DOC>
<DOCNO> 235849 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/29/son/sondun48.html </URL>
<DATE> 2004/04/29/ </DATE>
<TIME> 19.35 </TIME>
<AUTHOR>  </AUTHOR>
<HEADLINE>
ABD'nin 2003 Terörizm raporunda Türkiye'den 4 örgüt var... 
</HEADLINE>
<TEXT>

     ABD'nin 2003 yılı Global Terörizm raporunda, en son isim değişikliğiyle Kongra-Gel adını alan PKK terör örgütü ile DHKP-C, İBDA-C ve Türk Hizbullahı da terörist örgütler listesinde yer aldı. 
     ABD Dışişleri Bakanlığı'nın yayınladığı raporda, ''Türk hükümeti, terörle mücadelede güçlü, uzun dönemli bir ortaktır'' denildi ve İstanbul'da geçen Kasım ayında İngiliz ve Musevi hedeflerine yönelik yapılan saldırılara işaret edildi. 
     Raporda, bu saldırıların kurbanlarının Türk bayrağına sarılı tabutlarının taşındığı ve ölen bir polis memurunun cenazesinde dua eden Başbakan Recep Tayyip Erdoğan ile Dışişleri Bakanı ve Başbakan Yardımcısı Abdullah Gül'ü gösteren fotoğraflara yer verildi. 
     Terörizm raporunda, 2003 yılında Türkiye ve ABD'nin, adını önce KADEK sonra Kongra-Gel olarak değiştiren PKK terör örgütüne karşı işbirliğini görüşmeyi sürdürdüğü, Türk polisinin DHKP-C örgütüne karşı başarılı operasyonlarına rağmen bu örgütün 2003'te de saldırılarına devam ettiği kaydedildi. 
     Raporda, Türkiye'nin, Sürekli Özgürlük Operasyonu'na katkısını sürdürdüğü, Afganistan'daki Uluslararası Güvenlik Destek Gücü'nün ISAF komutasını üstlendiği ve 1400 barış gücü askeri sağladığı, İncirlik üssünün yakıt ikmali için Afganistan'a uçuşlarda kullanılmasına izin verdiği anlatıldı. Türkiye'nin, terörizmle mücadele çerçevesinde 12 uluslararası anlaşma ve protokole taraf olduğu da raporda hatırlatıldı. 
     ABD Dışişleri Bakanı Colin Powell'ın, Ekim 2003'te PKK terör tehdidini ortadan kaldırmak için Türkiye'ye yardımda ABD'nin kararlılığını yinelediği belirtilen raporda, PKK'nın yeni adı Kongra-Gel ile şiddet uygulamadığı iddiasında bulunduğu, ancak saldırılarına devam ettiği kaydedildi. Raporda, Kuzey Irak'ta binlerce PKK üyesinin bulunduğu belirtilerek, bu durumun da, örgütün terörist eylem kabiliyetini gösterdiği ifade edildi. 
     PKK'nın sürekli olarak Türkiye'de saldırılarını artırmakla tehdit ettiği kaydedilen raporda, Türkiye'deki terörist saldırılardan örnekler de verildi. Raporda, örgütün Suriye, Irak ve İran'dan destek aldığı, ancak Suriye ve İran'ın, ''acil çıkarlarına hizmet ediyorsa, bu terör örgütüne karşı Türkiye ile işbirliği yapar göründüğü'' ifadesi yer aldı. Kongra-Gel'in, siyasi propaganda ve fon sağlamak için Avrupa'yı kullandığı da raporda belirtildi. 
     Raporda, DHKP-C'nin, bütün Avrupa'da geniş bir destek ağı bulunduğu, Avrupa'dan fon sağladığı, bu örgüte dış yardımın bilinmediği kaydedildi. 
     IBDA-C örgütünün ise gücünün ve kaynağının bilinmediği belirtilen raporda, ''diğer terörist örgütler'' listesinde yer alan Türk Hizbullahı'nın ise birkaç yüz üyesi ve birkaç bin destekçisi bulunduğu belirtildi. Raporunda, ''Türk Hizbullahı, 2003 yılında büyük bir saldırı düzenlemedi, ancak muhtemelen yeniden organizasyon teşebbüsünde bulunuyor'' denildi. 
     
</TEXT>
</DOC>
