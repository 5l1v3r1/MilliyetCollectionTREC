<DOC>
<DOCNO> 202730 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/17/son/soneko08.html </URL>
<DATE> 2003/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Özel iletişim vergisi sürekli hale getiriliyor... 
</HEADLINE>
<TEXT>

     Maliye Bakanı Kemal Unakıtan, düzenlediği basın toplantısında, 52 maddelik yeni vergi düzenlemelerini açıkladı. 
     Bakan Unakıtan, maliye politikalarını, ekonomi politikaları ile örtüşen, ekonominin gelişmesini destekleyen bir politika olarak tayin ettiklerini söyledi. 
     Bakan Unakıtan'ın verdiği bilgiye göre, yeni düzenlemeler kapsamında özel iletişim vergisi sürekli hale getirildi. Cep telefonu aboneliğinin tesisi sırasında alınan özel işlem vergisi, bu verginin kapsamına alındı. 
     Kurumlar Vergisi oranı yüzde 33'e çıkarılıyor. 
     Mevduat faizi, repo ve yatırım fonu gelirleri için beyanname verilmemesi ile tahvil ve bono faizleriyle ilgili istisnanın süresi bir yıl uzatılıyor. 
     Teknoloji geliştirme bölgesi şirketlerine 10 yıl süreyle kurumlar vergisi istisnası getiriliyor. 
     Bankacılık sisteminin aracılık maliyetleri azaltılıyor. 
     Çöp vergisi su faturasına yansıtılacak. 
     Uçak biletinde Özel İşlem Vergisi kalkıyor. 
     Özel iletişim vergisi sürekli hale geliyor. 
     
     Gider kapsamı genişletildi 

     Serbest meslek kazancının tespitinde dikkate alınan giderlerin kapsamı genişletiliyor. 
     Temsil, büro boya ve badana, finansal kiralama yoluyla taşıt kiralama gibi giderler vergi matrahından düşülebilecek. 
     Eski eser tescilli abide eserlerin bakımı, restorasyonu ve yaşatılması amacıyla yapılan bağış ve yardımların tamamının, kurum kazancının saptanmasında gider kaydedilmesi sağlanacak. 
     Kurumların sermaye payısının iyileştirilmesi amacıyla, iştirak hisseleri ve taşınmazların satışından elde edilen kazançlara yönelik istisnanın süresi bir yıl uzatıldı. 
     
     Teknolojide destek 

     Teknoloji geliştirme bölgelerini işleten yönetici şirketler için 10 yıl süreli Kurumlar Vergisi istisnası getiriliyor. 
     Bölgedeki yazılım ve ar - ge faaliyetlerinden elde edilen kazançlar için uygulanan istisnanın süresi 10 yıla çıkarılıyor. 
     Bu bölgelerde faaliyet gösterenlerin ürettikleri yazılımların teslimleri KDV'den müstesna tutuluyor. 
     
     Gecikme zammı günlük 

     Amme Alacaklarının Tahsil Usulü Hakkında Kanun uyarınca hesaplanan gecikme zammının hesaplanmasında ay kesirlerinin tam ay kabul edilmesi yerine, gecikme zammı günlük hesaplanacak. 
     
     Tüketici kredileri ucuzlayacak 

     Bankacılık işlemlerinde bireysel amaçlı taşıt, konut ve ihtiyaç kredisi ile kurumsal bankacılık işlemleri kapsamında yatırım kredisi kullanımları nedeniyle düzenlenen kağıtlar verginin konusu dışına çıkarılıyor. 
     Döviz kazandırıcı faaliyetlerle ilgili işlemlerde süresi bu yılın sonunda biten istisna uygulaması kalıcı hale getiriliyor. 
     Yatırım kredileri için aranan yatırım teşvik belgesi koşulu da kaldırılıyor. 
     Vize başvurusunda bulunanlardan başvuru parası ya da işlem parası adı altında, vize verilmese bile alınan paraların iade edilmemesi konusunda Dışişleri Bakanlığı'na yetki veriliyor. 
     
     Cep vergisi suya bağlandı 

     Konutlara ait çevre temizlik vergisi, su faturasıyla birlikte tahsil edilecek. 
     Verginin tutarı tüketilen su miktarına endekslenecek. 
     Darülaceze ve Kredi Yurtlar Kurumu'na ait öğrenci yurtları da bu vergiden müstesna aboneler arasına alınıyor. 
     
     Uçak biletine vergi kalkıyor 

     Uçak biletleri üzerinden alınan Eğitime Katkı Payı ve Özel İşlem Vergisi ile cep telefonu abonelerinin her yıl ödedikleri vergi kaldırılıyor. 
     Cep telefonu abonelerinden alınan Özel İletişim Vergisi ise sürekli hale getiriliyor. Cep telefonu aboneliği tesisinde alınan Özel İşlem vergisi, bu verginin kapsamına alınıyor. 
     
     Vergi tahsilatı bankalardan 

     Vergi tahsilatının bankalar aracılığıyla yapılabilmesine alt yapı oluşturmak amacıyla, yıllık Gelir ve Kurumlar vergisi, KDV, Geçici Vergi ve Gelir Vergisi stopajında beyan ve ödeme süreleri farklılaştırılıyor. 
     Vergi tahsilatının bütünüyle bankalar aracılığıyla yapılabilmesine olanak sağlamak üzere Maliye Bakanlığı'na düzenleme yapma yetkisi veriliyor. 
     
     PORSCHE'DEN 9 MİLYAR VERGİ 

     Yeni vergi düzenlemeleri kapsamında Motorlu Taşıtlar Vergisi, AB üyesi ülkelerin çoğunluğunda uygulanan sisteme uyumlu hale getirildi. Buna göre, Motor silindir hacmi ve yaş kriterleri nazarı itibara alınarak, daha adil ve basit bir vergilemeye geçiliyor. 
     Motosikletler ise 2005 yılından geçerli olmak üzere verginin kapsamına alındı. 
     Bu arada Ek Motorlu taşıtlar vergisinin mahsup işlemi, Ocak ayında yapılacak. 
     Eskiden ağırlık esasına göre vergi alındığını belirten Bakan Unakıtan, ancak arabanın kilosu ile değerinin ters orantılı olabildiğini, adil olmayan bir sistemden şimdi daha adil bir sisteme geçtiklerini vurguladı. Unakıtan, bu konuda şunları anlattı 
     ''Mesela 300 milyarlık bir Porsche'den 900 milyon lira alıyorduk. 20-30 milyar değeri olan bir arabadan milyarla vergi alıyorduk. Buna son veriyoruz. Şimdi o Porsche'nin 900 milyonluk vergisi 9 milyara çıkıyor. Bunun yanında da yeni düzenlemeye göre 4-6 yaş arasındaki arabalarda ya düşüş oldu veya da çok az bir artış oldu ama silindir hacmi yüksek olanlarda da ona göre bir artış olacak.'' Ayrıca, engellilerin kullanımına uygun hale getirilmiş özel tertibatlı taşıtlar da, vergiden istisna edildi. 
     
     EK MOTORLU TAŞITLAR VERGİSİNDE MAHSUP İŞLEMİ 

     2003 yılında ödenen Ek Motorlu Taşıtlar Vergisi'nin 2004 yılı Motorlu Taşıtlar Vergisinden mahsubuna yönelik düzenlemeler yaptıklarını da anlatan Bakan Unakıtan, ''mahsup işlemi Ocak ayında yapılacak. Mahsup edilmeyen vergi, Temmuz ayı beklenmeksizin Ocak ayında araç sahiplerine iade edilecek'' dedi. 
     Mahsubun yapılması için kişinin yeniden kendilerine müracaat etmesine ya da vergi dairesine gitmesine gerek olmayacağını belirten Unakıtan, şunları kaydetti 
     ''Otomatik olarak mahsubu yapacağız. Hiç kimsenin gelip vergi dairesine müracaat edip makbuz göstermesine gerek yok. Vatandaşımız bize güvenerek bu vergileri verdi. O vatandaşımıza herhangi bir zorluk çıkarmaksızın vergilerini otomatik olarak mahsup edeceğiz. Dilekçeye falan hiçbir şeye gerek yok. Yani vatandaşımızı duvara tırmandırma devri son bulmuş oluyor. Bu Maliye için önemli bir tarihtir.'' 

     
</TEXT>
</DOC>
