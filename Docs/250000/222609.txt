<DOC>
<DOCNO> 222609 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/16/ekonomi/eko02.html </URL>
<DATE> 2004/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
'Vatandaşlık' tartışması 
</HEADLINE>
<TEXT>

   Ürdün pasaportu kesinleşen Hakan Uzan'ın vatandaşlığını kaybetmesi halinde Türkiye'ye iadesi zorlaşacak, Cem Uzan da parti başkanlığını sürdüremeyebilir 
      ANKARA Milliyet 
   
   Ürdün Kralı Abdullah'ın, "Uzanlar'a pasaport verdik ama geri alıyoruz" açıklamasıyla yeniden gündeme gelen, Cem ve Hakan Uzan'ın vatandaşlıklarının kaybettirilmesi konusu, Uzanlar aleyhindeki davaların akıbetini de tartışmaya açtı. 
   Uzmanlar, vatandaşlıklarını kaybetseler de Uzanlar hakkındaki yargılamaların süreceğini ancak yurtdışında bulunan Hakan Uzan'ın, iadesinin zorlaşacağını kaydetti. 
   Ceza hukuku uzmanı Prof. Dr. Ülkü Azrak, Uzanlar hakkında Türkiye'de açılan davaların vatandaşlıklarını kaybetmeleri halinde de süreceğini belirtti. Azrak, ancak yurtdışında bulunan sanıklar bir başka devlete sığınırsa Türkiye'ye iadelerinin imk nsız hale geleceğini kaydetti. 
   
   Yargılama süreci 
   Ürdün pasaportu olduğu ortaya çıkan yurtdışındaki Hakan Uzan'ın Türkiye'ye iadesi, vatandaşlığını kaybetmesi halinde zorlaşacak. Yurtdışında bulunan, başka bir ülkenin vatandaşı olmayan Kemal Uzan'ın durumunda değişiklik olmayacak. 
   Yargıtay kaynakları da Cem Uzan'ın vatandaşlığını kaybetmesi halinde, Genç Parti Başkanlığı'nı sürdüremeyeceğini kaydetti. 
   
   Ürdün pasaportları iptal 
   Ürdün Kralı Abdullah, yaptığı açıklamada Cem ve Hakan Uzan'ın Ürdün pasaportlarının iptal edildiğini söyledi. Abdullah, ülkesinde yabancı yatırımcılara 5 yıl süreyle pasaport ve yasalar uyarınca pasaportla birlikte vatandaşlık da verildiğini belirterek, "Yetkililere yazı yazdık. Pasaportlar iptal edildi" dedi. Abdullah, ailenin kaçak üyelerinin nerede olduklarını bilmediğini söyledi. 
   
   'Havuz depoydu'    Genç Parti Başkanı Cem Uzan, "ihtiyati tedbir kararına muhalefet" iddiasıyla açılan soruşturma kapsamında Şişli Savcısı Mecit Ceylan'a ifade verdi. Uzan, Telsim kartlarını 3 ay önce korumak amacıyla konukevine getirdiğini, kartların içinde bulunduğu havuzu depo olarak kullandığını belirtti. Uzan, ayrıca 3 Kasım 2002 seçimlerinde GP'den aday olan Ali Cenap Ermutlu ve Rumeli Hayat Sigorta Yönetim Kurulu Üyesi Gülsen Yalçın hakkındaki şikayetinden vazgeçti. Uzan, bu kişiler hakkında şirket hisse senetlerini üzerlerine geçirdikleri iddiasıyla suç duyurusunda bulunmuştu. n LUBE AYAR İstanbul 
   
   Uzanlar hem eleştirdi hem yeni teklif verdi    Uzan Grubu, İmar Bankası borcu nedeniyle TMSF'ye yeni teklif verdi. Cem Uzan'ın İmar Bankası'nın hakim ortağı olmadığı halde Kemal Uzan'ın oğlu olduğu için ödeme planı sunma hakkına sahip olduğu kaydedildi. Reddedilen ilk teklifin Çukurova Grubu ile imzalanan anlaşmayla kelimesi kelimesine aynı olduğu belirtildi. Uzan Grubu tarafından yapılan yazılı açıklamada, teklifin dün TMSF'ye teslim edildiği bildirildi. Açıklamada aynı zamanda TMSF'nin ilk teklifi neden reddettiğini anlatan 12 Mart tarihli basın açıklamasına yanıt verildi. 
   
   Çukurova'nın aynısı 
   TMSF'nin Uzan Grubu'nun verdiği ilk teklifin "ciddiyeten uzak olduğunu" belirtmesinin Uzan Grubu'nu rencide ettiği kaydedilen açıklamada, şöyle denildi "Bu belirleme bütünüyle yanlış, kamuoyunu yanlış bilgilendirmeye, grubumuzu rencide etmeye yönelik ve tamamen siyasi niteliktedir. Uzan Grubu'nun sunduğu teklif, Çukurova Grubu ile BDDK arasında 31 Ocak 2003'te imzalanan protokolle kelimesi kelimesine aynıdır." 
   TMSF'nin, gösterilen teminatın ne olduğunun belli olmadığı yorumuna karşı Telsim'in yüzde 50'sinin teminat gösterildiği kaydedilen açıklamada, ödeme projeksiyonunun soyut olması eleştirisine ise şu gerekçe gösterildi "Hissedarların ve eski yöneticilerin şirketlerden içeri sokulmadığı dikkate alındığında, bu işlemin tarafımızdan yapılmasının fiilen mümkün olmayacağı ortadadır." 
   
   
</TEXT>
</DOC>
