<DOC>
<DOCNO> 213411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/06/guncel/gun01.html </URL>
<DATE> 2004/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Hediye ettiği daire ailesine mezar oldu 
</HEADLINE>
<TEXT>

      
   Arsası karşılığında kooperatif yöneticilerinden iki daire alan Mehmet Kalem'in hediye olarak verdiği dairelerden biri kızına ve torunlarına mezar oldu. Kızı Havva, torunları Hasan 17 ve Muhammet 15 Kalem'in Zümrüt Apartmanı'nın çökmesi sonucu yaşamını yitirdiğini, yeğeni ve aynı zamanda damadı olan Ahmet Kalem ile diğer torunu Nazife'nin ise, faciadan yarım saat önce kendisine gelmesi sonucu kurtulduğunu belirten Mehmet Kalem şunları söyledi "Yüreğim yanıyor. Ancak damadım ve Nazife Tuğba'nın kurtulması mucize. Acımızı dindirmez ama müteahhide verilecek ceza bu olayları azaltabilir." 
   
   Birbirlerine sarılarak ölümü beklediler    Çöken Zümrüt Apartmanı'ndan çıkarılan cesetlerden beşinin birbirine sarılmış şekilde bulunduğu belirtildi 
   Konya'da çöken binada ulaşılan cesetlerden beşi birbirlerine sarılmış şekilde bulundu. Kurtarma ekiplerinin -5 derecede özveriyle yürüttüğü arama çalışmalarında enkazın arka kısımlarında 2 kadın, bir erkek ve 2 yaşlarında bir kız çocuğunun cesedi bulundu. Enkazın ön tarafında kiriş altından da 10 - 14 yaşlarında 2 erkek çocuğunun cesedi çıkarıldı. 
   Daha sonra da 2 kadın, 10 yaşlarında bir erkek çocuğu ve 40 yaşlarında bir erkeğin cesedine ulaşıldı. Yetkililer, dün ulaştıkları cesetlerden beşinin birbirine sarılmış şekilde bulunduğunu, bu nedenle cesetleri çıkarmada ekiplerin zorlandığını açıkladı. 
   Cesetlerden üçünün Şaban Uysal 56 , Nurdane Uysal 2 ve Gülten Uysal'a 40 ait olduğu belirlendi. 
   
   Ailesini uğurladı    Zümrüt Apartmanı'nın enkazında kalan Ekrem Şahin 34 , Efnan Şahin 8 ve Nevzat Şahin'in 3 cenazeleri Hüyük İlçesi'ne getirildi. Cenazeler ilçe mezarlığında yan yana defnedildi. Eşi, 2 çocuğu ve kardeşinin bulunması için kurtarma ekiplerine yalvaran Şenay Şahin, cenazede yakınlarının desteğiyle ayakta durabildi. 
   
   Karnesini buldular 
   Ekrem Şahin'in babası Nevzat Şahin ve annesi Nazmiye Şahin de tek oğulları ile 2 torunlarını kaybetmenin acısını yaşıyordu. AKP Konya Milletvekili Hasan Anğı ile vatandaşların katıldığı cenaze töreninden birkaç saat sonra enkazdan Efnan Şahin'in karnesi ve teşekkür belgesinin çıkması yakınlarını gözyaşlarına boğdu. 
   
   Enkaz altında 81 kişi var...    Valilik kayıp başvurularına göre enkaz altında 81 kişinin daha bulunduğunu açıkladı. Valilik daha önce yaptığı açıklamada binada 144 kişi bulunduğunu, ancak çökmeden önce 18 kişinin ayrıldığını açıklamıştı. Bu son kayıp rakamına göre çökme anında apartmanda 159 kişi bulunuyordu. Enkazdan düne kadar 47 ceset çıkarıldı. 
   
   Merdivende can verdiler 
   Zümrüt Apartmanı'nın 2. katındaki dairelerden birinde, facia anında nişan ya da doğumgünü partisi yapıldığı ve çökme sırasında insanların kurtulmak için merdivenlere koştukları ve burada öldükleri ortaya çıktı. Türkiye Dağcılık Federasyonu Arama ve Kurtarma Ekibi Eğitmeni Lütfi Cemal Gümüşçay, "Sarsıntıyla birlikte tüm dairelerde olduğu gibi bu dairedeki 15 - 20 kişi merdivene koşmuş" dedi. 
   
   Köpekler yanıldı 
   Binanın bayramın ikinci günü çökmesi nedeniyle evlerdeki buzdolaplarında çok miktarda kurban eti bulunması köpeklerin koku alma duygularını da etkiledi. Köpeklerin enkazda canlı varmış gibi tepki verdikleri yerlerdeki aramada, içinde kurban etinin bulunduğu buzdolaplarına rastlandığı belirtildi. 
   
   
   
</TEXT>
</DOC>
