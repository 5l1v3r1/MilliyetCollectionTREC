<DOC>
<DOCNO> 208906 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/15/son/sontur31.html </URL>
<DATE> 2004/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğrenci protestosuna polis müdahalesi... 15 kişi gözaltında... 
</HEADLINE>
<TEXT>

     Çeşitli gösterilere katıldıkları gerekçesiyle bazı öğrenciler hakkında İstanbul Üniversitesi'nde İÜ başlatılan disiplin soruşturmasını protesto etmek amacıyla Beyazıt Meydanı'nda basın açıklaması yapmak isteyen grup, polisin biber gazı ve gözyaşartıcı gaz kullanarak yaptığı müdahale sonucu dağıtıldı. 
     Beyazıt Tramvay Durağı'nda toplanan yaklaşık 50 kişilik öğrenci grubu, üzerlerinde disiplin soruşturmasını protesto eden içerikte yazılar bulunan pankartlar açarak, sloganlar eşliğinde Beyazıt Meydanı'na doğru yürüyüşe geçti. 
     Grubu meydan girişine yakın bir noktada çembere alan polis, ''dağılmaları'' yolunda uyarılarda bulundu. 
     Protestocuların uyarıyı dikkate almayarak Beyazıt Meydanı'nda basın açıklaması yapmakta ısrar etmeleri üzerine, polis ile grup arasında kısa süreli bir tartışma yaşandı. 
     Polisin tekrar ''dağılın'' uyarısında bulunduğu grup, bu uyarıyı da dikkate almayınca, polisin biber gazı ve göz yaşartıcı gaz sıkarak yaptığı müdahaleyle karşılaştı. 
     Gruptakilerin bir kısmı Kumkapı yönüne doğru kaçarak ara sokaklarda izini kaybettirirken, yaklaşık 15 öğrenci gözaltına alındı. 
     Bu arada sıkılan gazlardan, göstericilerin yanı sıra olayları görüntülemeye çalışan bazı basın mensupları, gaz maskesi takmayan polisler ve çevreden olayı izleyen vatandaşlar da etkilendi. 
     
</TEXT>
</DOC>
