<DOC>
<DOCNO> 224034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/20/son/sonsiy07.html </URL>
<DATE> 2004/03/20/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Başesgioğlu "e- çalışma, çalışma hayatını hareketlendirecek" 
</HEADLINE>
<TEXT>

     Çalışma ve Sosyal Güvenlik Bakanı Murat Başesgioğlu, ''Son aşamasına geldiğimiz bir projeyle, hem işverenleri hem de bakanlığımıza bağlı birimleri hareketlendireceğiz'' dedi. 
     Başesgioğlu, incelemelerde bulunmak üzere geldiği Kastamonu'da yaptığı açıklamada, e-Devlet projesi kapsamında çalışmalara hız verdiklerini, ''Çalışma Hayatı Yönetim Bilgi Sistemi e-Çalışma Projesi''nin bu yıl içinde hayata geçirileceğini ve bu proje ile tüm çalışanların ihtiyaç duydukları bilgilere internet aracılığıyla ulaşabileceklerini söyledi. 
     Bakanlığına bağlı SSK ve Bağ-Kur Genel Müdürlüğü'nün de aynı proje ile tüm sigortalılara tam ve kesintisiz hizmet vereceğini kaydeden Başesgioğlu, ''Dünya artık bilgi çağını yaşarken biz de bunun dışında kalamayız. Vatandaşlarımızın daha sağlıklı ve daha hızlı şekilde hizmet alabilmeleri için ileri teknoloji imkanlarını kullanıyoruz. e-Çalışma Projesi hayata geçirildiğinde ülkemizde çalışma hayatı daha sağlıklı yürüyecek'' diye konuştu. 
     
</TEXT>
</DOC>
