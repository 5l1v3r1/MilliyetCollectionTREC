<DOC>
<DOCNO> 234181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/23/son/sonspo09.html </URL>
<DATE> 2004/04/23/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
F1'de San Marino sıralama turları yarın 
</HEADLINE>
<TEXT>

     Formula 1 Dünya Şampiyonası'nda, sezonun 4. yarışı olan San Marino Grand Prix'sinin sıralama turları yarın yapılacak. 
     İtalya'nın kuzeyinde bir prenslik olan San Marino'daki yarışla, Formula 1 takımları denizaşırı ülkelerdeki mücadelelerini Avrupa kıtasına taşıyacak. 100 bin kişilik seyirci kapasitesi bulunan ve toplam 4 bin 933 metre uzunluğundaki Imola pisti, pilotlara geçiş olanağı sağlarken, her turda üzerinden 4 kez geçilen ''şikan kerpleri'' hız uyarıcı nedeniyle de güçlü bir süspansiyon sistemini zorunlu kılıyor. 
     San Marino Grand Prix'sinde pilotlar, 62 tur atıp, toplam 305.609 kilometre yol katedecek. Saatte 310 kilometre hıza kadar ulaşılabilen pistte, 17 viraj viteslerin küçülmesini sağlayacak. 
     Imola Pisti'ne ait tur rekoru ise Ferrari'nin Dünya Şampiyonu pilotu Michael Schumacher'e ait. Alman pilot, 1 dakika 22 saniye 491 saliselik derecesiyle 2003 sezonundaki yarışın hem en hızlı turunu attı, hem de piste ait tur rekorunu kırdı. 
     
     IMOLA PİSTİ'NİN TARİHİ 

     Formula 1'e 24 yıldır evsahipliği yapan Imola Pisti'nde, ilk yarış 14 Eylül 1980 tarihinde yapıldı ve bu mücadeleyi Brabham Frod takımından Brezilyalı Nelson Piquet kazandı. 
     İnşaatı 1950 yılında biten ve dönemin kuralları gereği 29 yıl bekleyen İmola Pisti, dramatik kazalara da sahne oldu. 1982 yılındaki yarışta Didier Pironi ile Giles Villeneuve birbirleriyle mücadele ederken, 1987 yılında da seçmeler sırasında Nelson Piquet kaza geçirdiler. 
     Imola Pisti'nde meydana gelen kazaların bazıları ise ölümle sonuçlandı. Formula 1'in efsanevi pilotu Ayrton Senna ve Roland Ratzenberger, bu pistte geçirdikleri kazalarla yaşama veda ettiler. 
     Brezilyalı Ayrton Senna, 1994 yılında saatte 265 kilometre hızla giderken yaptığı kazada yaşamını yitirirken, bu olay sonrasında Imola Pisti daha güvenli duruma getirildi ve Tamburello ile Villeneuve virajları, şikan durumuna sokuldu. 
     Pistin 24 yıllık tarihinde, Ayrton Senna ve Alain Prost 3'er kez damalı bayrağı gördü. Dünya Şampiyonu pilot Michael Schumacher ise 5 kez San Marino'da birincilik kürsüsüne çıkarak, Imola'da en fazla kazanan pilot olma unvanını elde etti. Takımlar bazında Williams 8 birincilikle ilk sırada yer alırken, Ferrari'nin 6 zaferi bulunuyor. 
     
     SCHUMACHER YİNE İDDİALI 

     Ferrari'nin Alman pilotu Michael Schumacher, 2003 sezonundaki San Marino Grand Prix'sini ve bu sezonun ilk 3 yarışını kazanarak tüm dikkatleri üzerine topladı. 
     Alman pilot, geçen sezon San Marino'da hem ''pole position''u hem de yarışı kazanırken, yeni sezondaki 3 yarışta da da damalı bayrağı görerek kariyerinde yeni zaferlere imzasını attı. 
     Formula 1'in iddialı takımlarından McLaren Mercedes yeni sezonda kendisinden bekleneni veremedi. Finli pilot Kimi Raikkonen, 3 yarışta da motor arızası nedeniyle pisti erken terkederken, McLaren Mercedes'in diğer pilotu David Coulthard da kürsüye çıkma başarısı gösteremedi. 
     San Marino Grand Prix'si öncesinde pilotlar ve markalar klasmanında puan durumu şöyle 
     
     Pilotlar Sıralaması 

     

SIRA PİLOT ÜLKE PUAN 1 Michael Schumacher Almanya 30 2 Rubens Barrichello Brezilya 21 3 Jenson Button İngiltere 15 4 Juan Pablo Montoya Kolombiya 12 5 Fernando Alonso İspanya 11 6 Jarno Trulli İtalya 11 7 Ralf Schumacher Almanya 7 8 Takuma Sato Japonya 4 9 David Coulthard İngiltere 4 10 Felipe Massa Brezilya 1 11 Mark Webber Avustralya 1      
     Markalar Sıralaması 

     

SIRA TAKIM PUAN 1 Ferrari 51 2 Renault 22 3 Williams BMW 19 4 BAR-Honda 19 5 McLaren Mercedes 4 6 Jaguar Cosworth 1 7 Sauber Petronas 1      San Marino Grand Prix'si sıralama turları yarın, yarış ise 25 Nisan Pazar günü saat 15.00'de başlayacak ve NTV'den canlı olarak yayınlanacak. 
     
</TEXT>
</DOC>
