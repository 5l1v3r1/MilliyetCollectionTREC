<DOC>
<DOCNO> 236166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/30/son/soneko08.html </URL>
<DATE> 2004/04/30/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Hilmi Güler Doğalgaz ithalatını serbest bırakıyoruz... 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, doğalgazda serbest piyasaya geçişte ithalatın serbest bırakılması yönteminin daha faydalı olacağını belirterek, bu yöndeki yasa teklifini Başbakanlığa sunduklarını bildirdi. 
     Yurt Madenciliğini Geliştirme Vakfı tarafından düzenlenen ''Madencilik Forumu''na katılan Güler, gazetecilerin sorularını yanıtladı. 
     Kontrat devirlerine BOTAŞ'ın niyetinin olmadığına ilişkin haberlerin hatırlatılması üzerine Güler, serbest piyasaya geçişin ithalat kontratlarının devri ya da ithalatın serbest bırakılmasıyla olabileceğini kaydetti. 
     İthalatın serbest bırakılmasının daha etkin, ülke ve tüketici çıkarları açısından daha faydalı olacağını belirten Güler, kontrat devrinde çok az sayıda belli ülkelerin avantajlı olacağını, kendilerinin ise rekabetin daha kuvvetli olmasını, daha fazla katılımcı elde etmeyi düşündüklerini anlattı. 
     BOTAŞ gibi kurumların da bu durumda rekabet edip edemeyeceklerinin belli olacağını ifade eden Güler, şöyle devam etti 
     ''Esas beklentimiz çok daha fazla oyuncunun olması. Sadece Rusya ve İran değil diğer ülkelerin de devreye girmesini arzuluyoruz. Bunlar Irak, Mısır, Türkmenistan olabilir. Amacımız çok daha kuvvetli bir rekabetin olacağı bir ortamdır. Bununla ilgili yasa teklifimizi Başbakanlığa sunduk. Bu konuda diğer kurumlarında mutabakatı var.'' Sanayi abonelerine elektrik tarifelerinde indirimin ne zaman yapılacağına ilişkin bir başka soru üzerine de Bakan Güler, ''Hayır. Yok. Şuanki enflasyon ortamında fiyatların sabit tutulması da bir nevi indirimdir'' dedi. 
     
</TEXT>
</DOC>
