<DOC>
<DOCNO> 243087 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/26/son/sonyas05.html </URL>
<DATE> 2004/05/26/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
15. çocuğunu doğuran kadın, daha da doğurmaya hazır 
</HEADLINE>
<TEXT>

     Onbeşinci çocuğunu doğuran 37 yaşındaki Amerikalı anne Michelle Duggar'ın ailesi, lohusa kadının daha da doğurmaya hazır olduğunu kaydetti. 
     Michelle Duggar'ın kayınvalidesi Mary Duggar, gelininin doğurduğu onbeşinci bebeğin sağlık durumunun iyi olduğunu, ancak Michelle'in ikinci kez sezaryenle doğum yapmaktan biraz rahatsız olduğunu ifade etti. Kayınvalide Duggar, gelininin bu doğumu da normal yapmak istediğini, ancak bebeğin ters gelmesiyle sezaryen yapılmak zorunda kalındığını kaydetti. 
     Bebeğin babası Jim Bob Duggar'ın ise yorgun, ama mutlu olduğu bildirildi. Daha fazla çocuk konusunda kararı tamamen Michelle'e bıraktığını açıklayan Baba Duggar, ''Çünkü onları ve bütün yükü taşıyan o. Ancak her ikimiz de çocukları çok seviyoruz. Michelle, daha fazla bebek sahibi olmak istediğini söylüyor'' dedi. 
     Bir süre daha Washington Bölge Tıp Merkezi'nde kalacağı belirtilen Michelle'in diğer 14 çocuğunun bakımı ise tamamen kayınvalidesine kalmış durumda. 
     Michelle'in evlendikten dört yıl sonra 21 yaşında ilk çocuğunu doğurduğu belirtilirken, iki kez ikiz sahibi olan çiftin bütün çocuklarına 'J' harfiyle başlayan isimler koyduğu bildirildi. 
     Duggar çiftinin 14 çocuğunun isim ve yaşları şöyle 
     Joshua 16, Jana ve John-David 14, Jill 13, Jessa 11, Jinger 10, Joseph 9, Josiah 7, Joy-Anna 6, Jeremiah ve Jedidiah 5, Jason 4, James 2 ve Justin 1. 
     
</TEXT>
</DOC>
