<DOC>
<DOCNO> 239744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/13/son/sonspo21.html </URL>
<DATE> 2004/05/13/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Şahin Tahkim kurulunun Şenol Güneş kararı bir hukuk kepazeliği 
</HEADLINE>
<TEXT>

     Devlet Bakanı ve Başkaban Yardımcısı Mehmet Ali Şahin, kamu yönetiminde yeniden yapılanma çalışmaları çerçevesinde sporda da yeniden yapılanmayı planladıklarını ve Futbol Federasyonu'nun kuruluş ve görevleriyle ilgili yasayı da daha şeffaf ve katılımcı hale getirdiklerini söyledi. 
     Başbakanlık merkez binada bir basın toplantısı düzenleyen Devlet Bakanı ve Başbakan Yardımcısı Mehmet Ali Şahin, ''yeni yasa tasarısı 18 Mayıs Salı günü TBMM'nin konuyla ilgili komisyonunda görüşülecek ve 20 Mayıs Perşembe günü de büyük bir ihtimalle yasalaşacak'' dedi. 
     Yeni yasa tasarısıyla genel kurul delege sayısının 106'dan 215'e çıkarıldığını kaydeden Şahin, ''Kulüpler, 156 delegeyle temsil edilecek. Bu yasayla Merkez Hakem Kurulu da genel kurul tarafından seçilecek. Tahkim Kurulu'nun 2 asil ve 2 de yedek üyesini de hukuk fakülteleri ile spor yüksek okullarının öğretim üyeleri arasından seçilecek. Merkez Hakem Kurulu'nu, kulüpleri, şikayet etmeyecekleri yöneticileri seçebilmeleri için genel kurula seçtiriyoruz. Ayrıca, federasyon başkanının seçtiği ve maaş ödediği 3 üyeyi de genel kurulun seçmesini sağlıyoruz ve bunlara da para verilmesini ortadan kaldırıyoruz. Ayrıca federasyon aşbaşkanlarını yönetim kurulu seçecek'' diye konuştu. 
     Futbol Federasyonu Genel Kurulu'nun daha katılımcı bir yapıya kavuşturulmasının hedeflendiğini ifade eden Şahin, şunları söyledi 
     ''Genel kurulun delegelerinin büyük bölümünü kulüp temsilcileri oluşturacak. Engelliler ve Üniversiteler Spor Federasyonu başkanları da delege olacak. Çünkü bu federasyonların da futbol organizasyonları var. 6 aydan fazla milli takım teknik direktörlük görevi yapmış Türk vatandaşı antrenörler de delege olabilecek. Türk futbolunun duayeni sayılan ve en az 40 kez A milli formayı giymiş 8 kişi de delege olacak. Kanun çıktıktan sonraki ilk genel kurulda ise 75 kez A milli olmuş ve faal olmayan 6 futbolcu da delege olacak. Federasyon başkanı 2 dönem başkanlık yapabilecek. Mevcut başkan Haluk Ulusoy da seçimlere katılabilecek. Kanuna göre, seçimler futbol liglerinin tescilinden sonra 45 gün içinde yapılacak.'' 
     
     BU YASA KİŞİSEL AMAÇLARLA YAPILMADI 
     Şahin, Gençlik ve Spor Genel Müdürlüğü çatısı altında faaliyet gösteren bazı federasyonların başkanlarının seçilmesi kriterleri arasında üniversite mezunu olmak ve yabancı dil bilmek koşulu aranmasına karşın, bu yasaya böyle bir madde koymadıklarını söyledi. 
     Bakan Şahin, spekülasyon yapılmasını engellemek için böyle bir yolu seçtiklerini belirterek, ''Başkan ve yönetim kurulu üyesi seçilme şartları konusunda yabancı dil bilme ve yüksekokul mezonu olma şartı koyamazdık. 'Kişisel amaçlarla bu yasa yapıldı tepkisi gelebilir' diye, spekülasyon olacağını düşünerek, TBMM'ye yasayı böyle gönderdik'' diye konuştu. 
     Şahin, Tahkim ve Merkez Hakem Kurulu üyeleri için güvenceleri olsun diye yasa maddesine, 'üyeler istifa etmedikçe veya çekilmiş sayılmadıkça yerlerine yenisi görevlendirilemez' hükmü koyduk. Ayrıca Merkez Hakem Kurulu'nun ayrı bütçesi olması hükmünü getirdik'' dedi. 
     
     ŞENOL GÜNEŞ KARARI 
     Tahkim Kurulu ile Profesyonel Futbol Disiplin Kurulu'nun bazı kararlarının kamu vicdanını rahatsız edici olduğunu belirten Şahin, bu kurulların hukuk ve adalet çizgisinden şaşmamaları gerektiğini ifade ederek, şunları söyledi 
     ''Bu kurullar bazı kararlarını talimatla karar veren kurullar görüntüsü çizmişlerdir. Kamu vicdanını rahatsız edecek görüntülerdir. Tahkim Kurulu'nun Şenol Güneş konusunda verdiği karar tam bir hukuk kepazeliğidir. Bu karara göre şu anda 2 tane Milli Takımlar Teknik Direktörü vardır. 1'i Ersun Yanal, diğeri de Şenol Güneş'tir. Buyrun, canlı yayından kayıt edilmiş federasyon başkanı Haluk Ulusoy'un Şenol Güneş'in sözleşmesinin feshedildiğini söylediği konuşmayı hep birlikte dinleyelim. Bundan sonra federasyon başkanvekili Ata Aksu'nun noter kanalıyla Şenol Güneş'e çektiği fesihnameye bakalım. Ancak tüm bunlara rağmen Tahkim Kurulu Şenol Güneş'e başvurusunun, sözleşmesinin feshedilmediğini öne sürerek reddedildiğini bildiriyor. Bu haksızlık. Bu dosyayı hukukçu olmam nedeniyle inceledim. Şenol Güneş'e haksızlık edilmiştir. Türk futboluna hizmet etmiş birine böyle davranılamaz. Konuyu Başbakanlık Teftiş Kurulu'na havale edeceğim. Görev ihmali var mı Bir suç işlenmiş mi, işlenmemiş mi ona bakacak. Profesyonel Disiplin Kurulu da aynı olaylara farklı kararlar vererek, tartışılır hale gelmiştir.'' 
     
</TEXT>
</DOC>
