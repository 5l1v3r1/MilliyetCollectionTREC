<DOC>
<DOCNO> 217257 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/23/son/sontur38.html </URL>
<DATE> 2004/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Polis memurlarına 'rüşvet' iddiasıyla tutuklama... 
</HEADLINE>
<TEXT>

     Fatih İlçe Emniyet Müdürlüğü'nde görevli 2 polis memuru, gözaltında tutulan yabancı uyruklu bir kişiden, serbest bırakılması karşılığında 20 milyar lira rüşvet istedikleri iddiasıyla tutuklandı. 
     Alınan bilgiye göre, Fatih İlçe Emniyet Müdürlüğü Asayiş Bürosu'nda görevli polis memurları Ahmet I. ve Mustafa E., uyuşturucuyla ilgili gözaltında bulunan İran uyruklu bir kişiden, serbest bırakılması karşılığında 20 milyar lira rüşvet istedikleri yönündeki bir ihbar üzerine takibe alındılar. 
     Takip sonucunda, kendi aralarındaki konuşmalarından suçlarını ele verdikleri öğrenilen polis memurları, gözaltına alındı. 
     İstanbul Emniyet Müdürlüğü Organize Suçlar Şubesi'ndeki sorgularının yapılmasının ardından Fatih Cumhuriyet Savcılığı'na gönderilen polis memurları, savcılıkça ifadeleri alındıktan sonra tutuklanmaları istemiyle nöbetçi mahkemeye sevk edildi. 
     Nöbetçi mahkeme tarafından tekrar sorguları yapılan 2 polis memuru, ''görevi kötüye kullanmak ve rüşvete teşebbüs'' suçundan tutuklanarak cezaevine gönderdildi. 
     
</TEXT>
</DOC>
