<DOC>
<DOCNO> 202694 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/17/son/sondun22.html </URL>
<DATE> 2003/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Şok iddia Saddam, ABD ile işbirliği yapıyor... 
</HEADLINE>
<TEXT>

     Irak'taki Geçici Hükümet Konseyi'nin üyesi Muvaffak Er Rubeyi, hafta sonunda yakalanan devrik lider Saddam Hüseyin'in ''hayatını korumak için ABD ile işbirliği yaptığını'' söyledi. 
     El Irakiye televizyonuna demeç veren Er Rubeyi, Saddam Hüseyin'in ilk sorgulamada birçok önemli itirafta bulunduğunu kaydetti. Saddam Hüseyin'in önümüzdeki günlerde kendisiyle işbirliği yapan bazı Arap veya yabancı yönetici ve gazetecilerin adlarını açıklayacağını belirten Er Rubeyi, böylece devrik liderin işlediği cinayetlere ortak olanların adlarının ortaya çıkacağını ifade etti. 
     Er Rubeyi, Saddam Hüseyin'in İngilizce bilmediğini belirterek, şunları söyledi 
     ''O Amerikalılar tarafından yakalandığında öldürülmemesi için İngilizce birkaç cümle öğrendi. Amerikalılar onu yakaladığı sırada her şeyi itiraf etmeye hazır olduğunu söyledi. Tüm amacı alçakça da olsa kendi hayatını korumak ve yaşamaktır.'' Irak'ın eski Başbakan Yardımcısı Tarık Aziz'in de Saddam gibi Amerikalılarla işbirliği yaptığını ve onlara her türlü bilgiyi verdiğini kaydeden Er Rubeyi, ''Saddam, Tarık Aziz ve benzerleri itiraflarıyla kendilerini kurtaracaklarını sanıyorlar, ama kurtulamayacaklar'' dedi. 
     Er Rubeyi, ''böyle katil ve canilerin koalisyon kuvvetleri tarafından değil, Irak halkı tarafından yargılanacağını'' belirterek, ''Biz bunları Irak mahkemelerinde uluslararası yasalar uyarınca yargılayacağız. Bunlar 35 yıl boyunca halkımıza her türlü işkenceyi yaptılar. Halkımızın kanını döktüler'' dedi. Muvaffak Er Rubeyi, koalisyon kuvvetlerinin, itiraflar karşılığı verdikleri sözlerin de Irak halkınca önemsenmediğini kaydetti. 
     Saddam Hüseyin'in, başkalarını ABD'ye karşı direnmeye çağırırken kendisinin yakalandığında direnmediğine dikkati çeken Er Rubeyi, ''Saddam ölmemek için her şeyi yapar'' dedi. 
     
</TEXT>
</DOC>
