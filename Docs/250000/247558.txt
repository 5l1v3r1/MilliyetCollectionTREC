<DOC>
<DOCNO> 247558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/13/son/soneko16.html </URL>
<DATE> 2004/06/13/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Şanlıurfa'da seralarda ilk hasat sevinci... 
</HEADLINE>
<TEXT>

     Şanlıurfa'nın Viranşehir İlçesi'nde bir girişimci, 6 ay önce kurduğu seralardan hasat ettiği ilk ürünün bir kısmını köy halkıyla paylaştı. 
     Viranşehir Kaymakamlığı ve İlçe Tarım Müdürlüğü'nün teşvikiyle, Çiftçiler Köyü'nde 5 dekarlık alana kurulan 2 ayrı plastik serada, domates ve salatalık yetiştiren Hüseyin Çiftçi, toplam 20 ton ürün elde ettiğini söyledi. 
     Ürünün bir kısmını köy halkıyla paylaştığını, geri kalanı sebze halindeki komisyoncular aracılığıyla satışa çıkardığını bildiren Çiftçi, ürünlerin kısa sürede alıcı bulduğunu ifade etti. 
     Sera yetiştiriciliğinin, klasik sebze yetiştiriciliğine göre daha masrafsız ve çabuk sonuç verdiğini dile getiren Çiftçi, şöyle dedi 
     ''Seracılık için gerekli şartlar oluşturulursa, bir yılda 2 kez ürün elde ediliyor. Nitekim 6 ay önce kurulan seralardan ilk ürünü hasat ettik ve bir bölümünü serada çalışan köylülerle paylaştık. Daha önce yalnızca hububat ve pamuk tarımı yapıyorduk. Bu nedenle arazilerin verimi düşüyordu. Geçen yıl tarlanın bir bölümünü deneme amaçlı seracılığa ayırdık. Yüksek verim aldık. Böylece hem tarımda çeşitliliği sağladık, hem de köy halkı için yeni bir istihdam alanı oluşturmuş olduk.'' 
     
     TARIMDA ÇEŞİTLİLİK 
     Viranşehir Kaymakamı Yalçın Yılmaz, tarımda çeşitliliğin sağlanması ve çiftçilere alternatif kazanç sağlamak amacıyla, geçen yıl 3 köyde deneme amaçlı plastik sera kurulmasına öncülük ettiklerini söyledi. 
     Seralarda, sebze hasadına başlandığını ve olumlu sonuç alındığını ifade eden Yılmaz, bu yıldan itibaren çiftçileri, seracılığa yönlendirmek için daha fazla çaba sarf edeceklerini kaydetti. 
     
</TEXT>
</DOC>
