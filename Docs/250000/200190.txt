<DOC>
<DOCNO> 200190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/06/son/sondun09.html </URL>
<DATE> 2003/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Rumsfeld "Saddam'ı yakalamama gibi bir ihtimal yok" 
</HEADLINE>
<TEXT>

     Irak'a sürpriz ziyarette bulunan ABD Savunma Bakanı Donald Rumsfeld, Amerikan güçlerinin Irak'ın devrik lideri Saddam Hüseyin dahil, aranan önemli Iraklı şahsiyetleri yakalamama gibi bir ihtimali bulunmadığını söyledi. 
     Gürcistan'dan Kerkük'e gelen Rumsfeld, kendisini karşılayan 4'üncü Piyade Tümeni Komutanı Tümgeneral Ray Odierno ile yaptığı görüşmede, Saddam dahil Iraklı önemli şahsiyetlerin izini sürme girişimleri konusunda, ''Tökezleme olasılığımız hiç yok'' dedi. 
     Rumsfeld'e kuzey bölgesinde sürdürülen operasyonlarla ilgili bilgi veren Tümgeneral Odierno da bakanın bir sorusu üzerine, takviye askere ihtiyaç duymadıklarını belirtti. 
     Odierno, zamanla, güvenlik birimlerinde görev alacak Iraklıların sayısı arttıkça, daha az askere ihtiyaç duyacaklarını söyledi. 
     ABD Hava Kuvvetleri'ne ait C-17 kargo uçağıyla bu sabah Kerkük'e ulaşan Rumsfeld, ilk iş olarak askerlerle kahvaltı etti. Rumsfeld, gün içinde, Amerikalı sivil yönetici Paul Bremer, Geçici Hükümet Konseyi Başkanı Abdülaziz El Hekim ve komutanlarla Bağdat'ta bir araya gelecek. 
     Rumsfeld, Irak'a en son Eylül ayında gelmişti. 
     
</TEXT>
</DOC>
