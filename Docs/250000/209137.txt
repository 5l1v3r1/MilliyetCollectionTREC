<DOC>
<DOCNO> 209137 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/16/son/sontur16.html </URL>
<DATE> 2004/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Cep telefonu mesajıyla hakaret iddiası... 
</HEADLINE>
<TEXT>

     İzmir'de bir kişi, kendisine cep telefonuyla mesaj göndererek hakaret ettiğini öne sürdüğü oğlu hakkında dava açtı. 
     Oğlu Adil Ö'nün cep telefonuyla hakaret dolu mesajlar gönderdiğini öne süren Mehmet Ö'nün şikayeti üzerine, İzmir 2. Sulh Ceza Mahkemesi'nde dava açıldı. 
     Mehmet Ö, avukatı aracılığıyla sunduğu dilekçede, 1983 yılında eşinden ayrıldığını, o tarihten bu yana oğlunun kendisine karşı husumet beslediğini ifade etti. Oğlunun başka bir isimle şarkıcılık yaptığını, piyasada kaset ve CD'lerinin bulunduğunu belirten Mehmet Ö, dilekçesinde, ''Bana gönderdiği mesajlarda, hakaret dolu sözler yer almakta. Bir baba olarak tüm bunlar yaşantımı sarsmış ve evlat sevgisini yitirmeme neden olmuştur'' ifadelerine yer verdi. 
     Piyasada başka bir isimle tanınan şarkıcı Adil Ö. ise avukatı aracılığıyla mahkemeye gönderdiği dilekçede, ''babasına karşı bir husumet beslemediğini, aralarındaki ilişkinin baba-oğul ilişkisinden çok arkadaşlık ilişkisi olmasına karşın, her zaman saygılı davrandığını'' belirtti. 
     Adil Ö, babasını hiç yanından ayırmadığını, seyahatlere, konserlere, iş görüşmelerine dahi birlikte gittiklerini ifade ederek, babasıyla birlikte çekilmiş fotoğraflarını mahkemeye delil olarak sundu. 
     
</TEXT>
</DOC>
