<DOC>
<DOCNO> 243299 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/27/son/sonsiy15.html </URL>
<DATE> 2004/05/27/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Çelik ÖSS sistemini YÖK kendisi düzeltelebilir... 
</HEADLINE>
<TEXT>

     Milli Eğitim Bakanı Hüseyin Çelik, ÖSS sisteminin değiştirilmesi gerektiğini, bunun için hiçbir kanuni değişikliğe gerek olmadığını belirtti. 
     Çelik, Fatih Üniversitesi'nce düzenlenen "1. Uluslararası Üniversite Eğitimi Kongresi"nde yaptığı konuşmada, ÖSS sisteminin Türk ortaöğretimini felç ettiğini belirterek, YÖK'ün başında bulunan ve ÖSYM'yi idare edenlere, keyfi olarak getirilen bu sistemin Türk ortaöğretimini felç ettiğini söylediklerini, bunun düzeltilmesi için hiçbir kanuni değişikliğe de gerek olmadığını belirtti. Çelik, "YÖK Yasa Tasarısı'nda çok ısrar ettiğimizi söyleyen insanlara söylüyorum Bugünden erkeni, geci yok. YÖK, 1999'da aldığı kararı bugün alacağı bir kararla düzeltebilir. Katsayı problemi düzeltilebilir. Türkiye'de mesleki ve teknik eğitimin önü açılabilir. Türkiye'de bu anlamda çok ciddi bir sıkıntı, haksızlık, feryat figan vardır. Bu ülkenin başındakiler olarak, hükümet olarak gözümüzü kapatmamızı, kulağımızı tıkamamızı kimse bizden beklemesin" dedi. 
     Çelik, hükümetin kendi YÖK'ünü yaratmak istediği ithamlarını haksız ve dayanaksız bulduğunu, eskiden YÖK'e karşı çıkan kişilerin bile bugün 1 numaralı YÖK savunucusu olduğunu sözlerine ekledi. 
     
</TEXT>
</DOC>
