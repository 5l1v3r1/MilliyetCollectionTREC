<DOC>
<DOCNO> 243662 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/28/son/sonyas09.html </URL>
<DATE> 2004/05/28/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Halle Berry'nin başı "sapığıyla" belada .. 
</HEADLINE>
<TEXT>

     Sinemanın eşlerinin ihanetleriyle bunalan bahtsız güzeli Halle Berry'nin başı bu defa da sapık hayranıyla başı derde girdi. Oscarlı güzele telefon açan sapığın, ''Alnında benimle evlenmek yazıyor. Yoksa öldürürüm'' tehdidinde bulunduğu belirtildi. 
     Internetteki ''imdb'' sitesinin haberine göre, emekli denizci olan Greg Broussard, Berry'yi tehdit etmekle kalmıyor, ünlü yıldızın menajeri ve basın sözcüsünü de rahatsız ediyor. 
     Sapıktan iyice bunalan Berry, kendisinden uzak durması için Broussard'ı mahkemeye verdi. Kendisini ''nişanlısı'' zanneden Broussard'dan çok korktuğunu dile getiren Berry, dava dilekçesinde, ''Hiç tanımadığım Bay Broussard, kendisiyle benim nişanlı olduğumuzu ve yakın zamanda evleneceğimizi sanıyor. Menajerim ve basın sözcümün de birlikte olmamızı engellediğini düşünerek onları tehdit ediyor'' ifadelerini kullandı. 
     
     MENAJERİ DE KAYINPEDERİ SANIYORMUŞ 
     Dilekçede, emekli denizcinin, menajer Vincent Cirrincione'yi de Halle Berry'nin ''babası sanarak'' tehdit ettiği belirtildi. 
     Menajer Cirrincione de, Broussard'ın kendisini defalarca aradığını ve Berry'ye iletilmesi için aralarında bir nişan yüzüğünün de bulunduğu armağanları verdiğini bildirdi. 
     Mahkemeye sunulan belgeler arasında, Broussard'ın Cirrincione'ye telefon ettiğini içeren dokümanlar yer alırken, bu telefon konuşmalarında, ''Tanrı benim Halle Berry ile evlenmemi istiyor'' sözlerinin geçtiği belirlendi. 
     Broussard'ın ise kimseye zarar vermek niyetinde olmadığını belirttiği kaydedildi. 
     Davaya 7 Haziran'da Los Angeles'ta başlanacağı bildirildi. 
     Hayatı bu aralar adeta mahkemelerde geçen Halle Berry, geçen ay da ayrı yaşadığı eşi Eric Benet'a boşanma davası açmıştı. İlk evliliğini yaptığı David Justice ile 1996'da olaylı şekilde boşanan Berry, dava boyunca kendisini rahatsız ettiği gerekçesiyle Justice'in kendisinden uzak durması için mahkemeye başvurmuştu. 
     Bu yılın başında da Berry'nin erkek arkadaşı Christopher Williams, ünlü yıldızın Wesley Snipes ile birlikteyken aktörden yediği tokat yüzünden sağ kulağının sağır olduğunu açıklamıştı. 
     Halle Berry'nin rol aldığı ''Catwoman'', 23 Temmuz'da ABD sinemalarında gösterime girecek. Oyuncunun görev aldığı ''The Set-Up'' adlı yapımın çekimleri ise sürüyor. 
     Özel hayatının aksine başarılı giden iş yaşamında pekçok projeyle uğraşan Berry, ''The Guide'' adlı gerilim filmi için de sözleşme imzalarken, ''Robot'' adlı animasyonun da seslendirmesini yapacak. 
     
</TEXT>
</DOC>
