<DOC>
<DOCNO> 202614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/17/guncel/gun04.html </URL>
<DATE> 2003/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Polis, El Kaide kampında bulunan kimliği araştırmamış 
</HEADLINE>
<TEXT>
   KORKUNÇ İHMAL 
   Bombalamalarla ilgili tutuklanan Elibol'un şirketinin El Kaide bağlantılı olabileceği, ABD tarafından iki yıl önce bildirilmiş 
      İSTANBUL Milliyet 
   
   İstanbul'daki bombalı saldırılara ilişkin DGM tarafından tutuklanan zanlılar arasında yer alan Hıdır Elibol'un sahibi olduğu Berfin Tekstil, Gıda, Pazarlama, İthalat, İhracat şirketinin El Kaide'yle ilişkili olabileceğini ABD'nin iki yıl önce Türkiye'ye bildirdiği öğrenildi. Elibol'un şirketinde, örgütün lider kadrosundan Habib Aktaş ile canlı bombacılar Feridun Uğurlu ve İlyas Kuncak'ın da çalıştığı ortaya çıktı. Uğurlu'nun ağabeyinin kimliğini de ABD'nin iki yıl önce El Kaide kampında bulduğu belirlendi. 
   Aksiyon dergisinin haberine göre, Tunus, Cezayir, Pakistan gibi ülkelerle tekstil işi yapan Elibol'un sorgusunda çarpıcı açıklamalarda bulunduğu öğrenildi. Patlamaları düzenleyen eylemcilerin kısa bir süre kendi şirketinde çalıştığını söyleyen Elibol, bu kişilerin zaman zaman Arapça konuşan kişilerle görüşmeler yaptığını anlattı. Bu iki kişiden biri İstanbul'daki bombalama eylemlerini yapan grubun başı konumundaki Habib Aktaş, diğeri ise İngiltere'nin İstanbul Başkonsolosluğu'na yönelik saldırıyı düzenleyen Feridun Uğurlu'ydu. HSBC Genel Müdürlüğü bombacısı İlyas Kuncak ise yine aynı şirkette iki ay boyunca şoförlük yaptı. Habib Aktaş, Beyazıt semtindeki bu tekstil firmasında ekim ayına kadar çalıştı ve Hüseyin Taş ismini kullandı. 
   
   Kimliği El Kaide'de 
   Patlamalarla bağlantısı olduğu gerekçesiyle tutuklanarak cezaevine gönderilen Feridun Uğurlu'nun ağabeyi Süleyman Uğurlu'ya ait kimlik, 11 Eylül sonrası ABD'nin Afganistan'daki El Kaide kamplarına yönelik operasyonları sırasında ele geçti ve bu kimlik bilgileri Türkiye'ye ulaştırıldı. Uğurlu'nun kimliğinin üzerinde ise başka bir kişinin fotoğrafı bulunuyordu. El Kaide kamplarında eğitim gören 450 kişinin büyük çoğununun İstanbul'da olduğu da belirtildi. Feridun Uğurlu'nun bir süre çalıştırdığı cep telefonu bayiliğinden alınan hatlarla yapılan görüşmeler de tek tek inceleniyor. Tutuklananlar arasında kamplarda eğitim görenlerin olduğu öğrenildi. 
   
   Terörist isimleri ifadelerde geçti 
   İstanbul'daki saldırılarla ilgili başka bir bilgi ise 17 ay önce Bursa polisinin yaptığı bir operasyonun ifade tutanaklarında gizli. Ancak bu olayın ardından Emniyet ile MİT arasında yaşanan bazı anlaşmazlıklar nedeniyle kapatılan dosya, patlamalardan sonra tekrar açıldı. Açılan dosyada bazı sanıkların verdiği ifadelerde, Afganistan'daki kamplarda Ebu Nidal ve Yasir kod adlı şahısları gördüklerinden söz ettiği belirtiliyordu. Anlatımlardan ve fiziksel özelliklerinden Ebu Nidal kod adlı kişinin Azad Ekinci olduğu ortaya çıktı. Yasir adlı ikinci kişi ise Feridun Uğurlu'ydu. 
   Bursa operasyonunda gözaltına alınan kişi, Yasir kod adlı olan ve birebir Uğurlu ile örtüşen şahsı şu sözlerle anlattı "26 - 27 yaşlarında, 1.75 boyunda, siyah saçlı, sakallı, kampa İstanbul'dan katılmış. Uzakdoğu sporlarını biliyor. Çeçenistan'da savaşmış." 
   
   Cenazesini ailesi aldı 
   İngiltere'nin İstanbul Başkonsolosluğu'na yönelik bombalı saldırının faili olduğu açıklanan Feridun Uğurlu'nun cenazesi, babası Ahmet ve annesi Elif Uğurlu tarafından alındı. Anne Uğurlu, yoğun ilgi gösteren gazetecilere çantasıyla saldırdı. Cenaze, Sultanbeyli Safiye Çıkrıkçıoğlu Camii'ne götürülerek, gasilhaneye konuldu. 
   
   Firariler Suriye'den istendi    İçişleri Bakanı Aksu, Suriye Dışişleri Bakanı'yla yaptığı görüşmede, bombalı saldırıları planlayan diğer zanlıların da iadesini istedi... 
   İçişleri Bakanı Abdülkadir Aksu dün Suriye İçişleri Bakanı Ali Hammoud'u ağırladı. İki bakan arasındaki başbaşa görüşmeye, İstanbul'daki saldırıların mimarı olan Azad Ekinci ve arkadaşları damgasını vurdu. 
   Türkiye'nin daveti üzerine dün Ankara'ya gelen Hammoud'u Aksu bizzat Esenboğa Havalimanı'nda karşıladı. İçişleri Bakanlığı'nda yapılan başbaşa görüşmeye, İstanbul'da saldırıları planladıkları belirlenen ve Suriye'ye kaçtıkları belirtilen 5 zanlı damgasını vurdu. Bu zanlıların, Türkiye ve soruşturma için önemine değinen Aksu, Hammoud'dan, başta Azad Ekinci ve Habip Aktaş olmak üzere diğer kişilerin de yakalanıp Türkiye'ye gönderilmesini istedi. "Elimizden geleni yapıyoruz" diyen Hammoud şöyle konuştu "Türkiye'den telefon gelmesinden sonra ülkenin en ücra köşesine kadar yakalanmaları için talimat verildi. Üzerlerine gidiyoruz." 
   Saldırıların ardından Suriye'ye kaçtığı belirtilen, Azad Ekinci ile yardımcıları Gürcan Baç, Abdurrahman Karakuş ve Hilmi Tuğluoğlu'nun yakalanması için Suriye'nin gösterdiği çaba iki ülke arasındaki ilişkileri daha da yakınlaştırmıştı. 
   
   
   
</TEXT>
</DOC>
