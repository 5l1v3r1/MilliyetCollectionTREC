<DOC>
<DOCNO> 249971 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/22/son/sonsiy09.html </URL>
<DATE> 2004/06/22/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
CHP lideri "Terörün arkasında K.Irak'ta dokunulmayan PKK'lılar var" 
</HEADLINE>
<TEXT>

     CHP Genel Başkanı Deniz Baykal, Türkiye'nin Avrupa Birliği AB üyeliği ile ilgili kritik bir dönem yaşanırken, terör olaylarının yeniden canlandırılmak istendiğini söyledi. Baykal, terör olaylarının arkasında Kuzey Irak'taki PKK'lıların bulunduğuna dikkati çekti. 
     Baykal, partisinin grup toplantısında yaptığı konuşmada son dönemde ortaya çıkan terör olaylarına değinerek, ''Öyle anlaşılıyor ki Türkiye'de terör kıpırdanmaya, tekrar bir hareketlenme içine girmeye başlamıştır'' dedi. Terör olaylarının zamanlamasının çok önemli olduğuna dikkati çeken Deniz Baykal, sözlerini şöyle sürdürdü 
     ''Türkiye AB ile ilişkilerinin kritik bir aşamasındadır. Yıl sonunda üyelik müzakerelerinin başlaması için AB'den tarih almayı umut ediyoruz. Türkiye'nin böyle kritik bir uluslararası dönemi yaşadığı sırada köşeye sıkıştırılmasında, şiddetin ve terörün tekrar kendini göstermesinde, demek oluyor ki bazı çevreler yarar görmektedir. Böyle kritik bir takvim yaşanırken, terör tekrar canlandırılmak istenmektedir.'' Türkiye'nin geride kalan bir dönemde ağır ve şiddetli bir terör tehdidine maruz kaldığını, 15 yılı aşkın bir süre terörle mücadele edildiğini, aynı dönemde 30 bin kayıp verildiğini anlatan Baykal, ''Türkiye 15 yıl terör tehdidi karşısında direnç göstermiştir. Bu sürenin sonunda silahlı eylemlerle, şiddet ve terörle amacına ulaşmak isteyenler, amaçlarına ulaşamayacaklarını görmüşlerdir'' diye konuştu. 
     Deniz Baykal, Türkiye'nin terörü etkisiz kılma başarısı sergilediğini kaydederek ''Türkiye 15 yıl boyunca 30 bin evladını vererek terör tehdidi karşısında direnebildiyse, bu yolu bir daha hiç kimsenin aklından geçirmemesinde yarar vardır'' dedi. Baykal, Türkiye'nin, ulusal bütünlüğünü koruma iradesini yüksek bir bedel ödeyerek dahi olsa sürdürme kararlılığı içinde olduğunu ve bunun herkes tarafından iyi anlaşılması gerektiğini söyledi. 
     
     ''TÜRKİYE ORTADOĞU'DA SEYİRCİ'' 
     Konuşmasında Irak'taki gelişmelere de dikkati çeken Baykal, ABD'nin Irak'a askeri müdahalesinin bölgeyi derinden sarstığını ve bu sarsıntıların artarak devam ettiğini belirtti. 
     Türkiye'nin Ortadoğu'daki gelişmelere yön veremediğini ve ''seyirci ülke'' konumuna sürüklendiğini savunan Baykal, şöyle devam etti 
     ''Ortadoğu'da Türkiye'nin politikasının ne olduğu dahi her dakika değişen bir anlayışla değerlendirilmektedir. Ne oldu kırmızı çizgilere, yeni kırmızı çizgileriniz ne, söylesenize Ne oldu Kuzey Irak'taki 6 bin PKK'lıya Onları bir an önce etkisizleştireceklerdi. Bu konuda verilmiş sözler vardı. Kimse kılını bile kıpırdatmadı. Şimdi orada dokunulmayan PKK'lılar Türkiye'de yaşanan terör olaylarının arkasındaki güç olarak kendini göstermeye başladı ve biz seyrediyoruz.'' Baykal, ''Türkiye'nin tarihin hiçbir döneminde bu kadar itilip kakılmadığını, en meşru talepleri dahi göz ardı edilen bir ülke konumunda olmadığını'' söyledi. Acı bir tablo içinde bulunulduğunu, iplerin tamamen iktidarın elinden çıktığını kaydeden Baykal, Türkiye'nin kendi ulusal çıkarlarını gözeten bir dış politika izleme şansını büyük ölçüde kaybetmeye başladığını belirtti. 
     
     TMSF'YE ELEŞTİRİ 
     Konuşmasının sonunda Tasarruf Mevduatı Sigorta Fonu'na TMSF yönelik eleştirilerde de bulunan Baykal, iktidarın ekonomik çöküntünün sonucunda pek çok bankaya ve medya kuruluşuna TMSF aracılığıyla yön vermeye, kendi özel çıkarları ve yararları için çok tehlikeli bir biçimde kullanmaya başladığını öne sürdü. 
     Baykal, demokratik bir toplumda kabul edilemez bir manzarayla karşı karşıya bulunulduğunu savunarak, TMSF'nin kendi görevini başarıyla yapacağına, iktidara hizmet edecek kadro değişikliklerinin peşine düştüğünü iddia etti. Baykal, TMSF aracılığıyla bankalarda, gazetelerde çalışan insanların işine son verildiğine dikkati çekti. 
     
</TEXT>
</DOC>
