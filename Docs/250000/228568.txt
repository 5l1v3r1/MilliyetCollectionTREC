<DOC>
<DOCNO> 228568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/05/yazar/congar.html </URL>
<DATE> 2004/04/05/ </DATE>
<TIME>  </TIME>
<AUTHOR> Yasemin CONGAR  </AUTHOR>
<HEADLINE>
ABD "evet" için çalışacak 
</HEADLINE>
<TEXT>

   
      Başkan Bush, Başbakan Erdoğan'ı bir hafta içinde iki kez tebrik etti Önce, hafta başında, AKP'nin yerel seçimlerdeki başarısını kutladı. Ardından, İsviçre'deki Kıbrıs müzakerelerinin bitiminde, Türkiye'nin çözüme yönelik iyi niyetli çalışmasından ve Erdoğan'ın gösterdiği kişisel liderlikten dolayı teşekkürlerini ileterek bundan sonraki süreçte destek sözü verdi. 
   Washington'da, Kıbrıs'ı yıllardır yakından izleyen ve Türkiye'yi iyi tanıyan bir emekli diplomat, haftasonu sohbetimizde, gelinen noktada Türkiye'nin performansının nasıl algılandığını şöyle anlatıyordu 
   "Türk hükümeti, çözüme yönelik siyasi irade ve çaba bakımından kendisinden istenebilecek herşeyi yaptı. Türk Dışişleri yönetimi, Türk tarafının benimseyebileceği bir sonuç için yapıcı bir üslupla ve olağanüstü bir hünerle çalıştılar. Süreci bilen herkesin, Erdoğan'a ve Dışişleri Müsteşarı Büyükelçi Uğur Ziyal'e şapka çıkarması gerekir." 
   Bu sözler, Bush yönetiminin hissiyatını da yansıtıyor. Başta Erdoğan olmak üzere AKP hükümeti ve başta Ziyal olmak üzere Türk Dışişleri'nin üst düzey diplomatları, Kıbrıs müzakerelerindeki rollerinden dolayı ABD başkentinde büyük takdir topladılar. 
   Bir Beyaz Saray kaynağı, Kıbrıs konusunda Türkiye'nin tutumuna ve tezlerine hiçbir zaman sempatiyle yanaşmamış olan ABD Kongresi çevrelerinde bile, son gelişmeler ışında, Ankara'nın hanesine "kocaman bir artı" yazıldığı izlenimini aktardı. 
   
   Plana tam destek    Washington'ın, Kıbrıs'taki anlaşma belgesine desteği tam. Bu tutum, Dışişleri Bakanı Colin Powell'ın 1 Nisan'daki, yazılı açıklamasına çok net yansıdı. İşte açıklamanın, önümüzdeki haftalarda ABD'li yetkililerden sık sık işiteceğimiz bölümü 
   "Varılan sonuç, kaçınılmaz biçimde, iki tarafın da her istediğini elde edemediği bir orta noktadır. Ancak, nihai metin iki tarafa karşı da adildir. Annan'ın, nihai çözümün, iki halkın da temel çıkarlarını gözettiği ve ortak gelecek için sağlam bir çerçeve oluşturduğu yönündeki değerlendirmesine katılıyoruz." 
   Bush yönetimi böylece, kaderi 24 Nisan referandumlarında belirlenecek olan plana sahip çıkarken, Türk ve Rum halklarına da "evet" mesajı gönderiyor. 
   Zaten Powell, önceki gece Berlin'den dönerken, uçakta gazetecilerin sorularını bile beklemeden, konuyu Kıbrıs'a getirdi ve referandumlardan "evet" çıkması için bizzat çalışacağını ilan etti. Annan'ın planını "tarihi fırsat" diye nitelendiren Powell'ın sözleri, taraflara, özellikle de "hayır" çizgisindeki Rumlar'a bir uyarı sayılabilir 
   "Şu an ile nisandaki referandum arasında, hem Kıbrıslı Türkler'in, hem de Kıbrıslı Rumlar'ın, bunun bir daha gelmeyecek bir fırsat olduğunu görmelerini sağlamak için çok çalışmalıyız. Bir 'B planı' yok plan budur. Her iki tarafın da çekinceleri ne olursa olsun, daha iyi bir anlaşmanın ortaya çıkması pek olası değil. Esasen, bu düzenlemenin kabul edilmemesi, herşeyi uzun süre durduracaktır." 
   Bush yönetimi, bu şekilde kayda geçirdiği "evet" tavrını, önümüzdeki ikibuçuk hafta boyunca Lefkoşa'nın iki yakasına, Atina'ya ve Ankara'ya yüksek sesle anlatmayı sürdürecek. Washington, nazının geçtiği AB başkentlerini de devrede tutmaya çalışacak ve özellikle 1 Mayıs'ta bu aileye katılmaya hazırlanan Rum yönetimi üzerinde baskı kurmalarını isteyecek. 
   
   Liderlerden beklenen    Ankara ve Atina'nın referandumda "evet" denmesinden yana liderlik sergileyip sergilemeyecekleri, Washington için özellikle önem taşıyor. 
   Başbakan Erdoğan'ın, Bürgenstock'taki son gününde "İyi niyetle çalıştık sonucunu da almak isteriz" diyerek, topu Türkiye'deki herhangi başka bir kuruma atmadan, cesaretle "evet" mesajı vermesi, ABD'de not edildi. 
   Şimdi AKP hükümetinin, ordu dahil birçok kesimden gelebilecek itirazlara, KKTC lideri Rauf Denktaş'ın "hayır" kampanyasının bulabileceği desteğe ve yaratabileceği milliyetçi dalgalanmalara rağmen - ve bu ters telkinlerin etkisini kırabilecek bir kararlılıkla - referandumda "evet" denmesinin, niçin hem Kıbrıs Türkü'nün, hem Türkiye halkının çıkarına olduğunu topluma anlatabilmesi, Washington'ın umudu. 
   Üst düzey bir ABD yetkilisi geçen hafta bir grup Amerikalı gazeteci ile özel sohbetinde, "Türk Başbakanı bu konuda cesur ve yapıcı. Ama Yunan tarafında Simitis ve Papandreu'yu çok arayabiliriz" diyerek son seçimlerde iktidarı kaybeden PASOK liderlerine gönderme yapmış ve yeni Yunan Başbakan Konstantin Karamanlis'e tam da güvenemedikleri izlenimini vermiş. Nitekim Karamanlis'in henüz yapmadığını, Simitis haftasonunda yaptı ve "hayır" kararının Rumlar'a neler kaybettirebileceğini bir bir açıkladı. 
   Buna karşın, geçen cuma günü görüştüğüm bir ABD'li diplomat, "Karamanlis'in üslubunu giderek yumuşattığını" söyleyerek, "Anketlere ve ilk olumsuz tepkilerine rağmen, Yunan hükümetinin de Kıbrıs Rum liderlerinin de referandumda 'hayır' çıkmasına peşinen razı bir politika izleyecekleri kanısında değiliz" diyordu. 
   Bu diplomata göre, herşeye "oldu - bitti" gözüyle bakıp, Rumlar'ın "hayır" diyeceğini varsaymak hata, ve ABD, bunu yapmaya hiç de niyetli değil. 
   Kıbrıs'ın CBC televizyonundan meslekdaşım Lukas Fourlas'ın yorumuna göre de, "Papadopulos çıkıp 'hayır' demenin ulusal çıkarlara aykırı olacağını açıkça anlatacak olursa, Rumlar'ın plana muhalefeti bir anda eriyebilir." 
   
   Olmazsa ne olur    ABD'li yetkililer bir yandan Türk, Yunan ve Rum liderlerinden "evet" çizgisinde açıklamalar umarken, bir yandan da taraflara bu anlaşmanın "olabileceğin en iyisi" olduğunu anlatma çabasındalar. 
   Bu kapsamda, Washington'dan Türk tarafına giden mesaj, "1960 anlaşmasından çok daha ileri kazanımlar elde ediyorsunuz. İki kesimlilik ve siyasi eşitlik konusunda istediğinizi alıyorsunuz. Kıbrıs Türkü AB'ye giriyor. Türkiye'nin önü açılıyor. Mal mülk konularında istediğiniz oluyor" diye özetlenebilir. Bu mesajın özünün özü ise, "Bundan iyi bir anlaşmayı bir daha göremezsiniz" uyarısı. ABD, Türkler "evet," Rumlar "hayır" bile dese, bunun sanıldığı gibi "Türkler için ideal sonuç" olmayacağını, çok avantajlı bir çözüm şansının yitirileceğini vurguluyor. 
   Washington'ın diplomatik kanallardan Rumlar'a söylediği de şu 
   "Anlaşmaya 'hayır' derseniz, çözümü ve birlikte yaşamayı reddeden taraf olursunuz. Tezlerinize verilen uluslararası desteği yitirebilirsiniz. 'Taksim' dahil, her türlü olumsuz sonucun sorumluluğunu taşırsınız." 
   ABD'liler, Türkler'in "evet," Rumlar'ın "hayır" demesi durumunda, KKTC'yi resmen tanıyacakları yönünde bir işareti asla vermiyorlar, ama Kıbrıs Türkleri'ne yönelik birçok açılımın gündeme geleceğini de gizlemiyorlar. 
   Buna karşın, referandumdan olumsuz sonuç çıkması, ve diyelim ki 2005'te, AB bünyesinde Kıbrıs müzakerelerinin yeniden açılması halinde, Türk tarafının Annan düzenlemesi ile yakaladığı koşulların gerisine düşmesi de, Washington'da "ciddi bir olasılık" sayılıyor. 
   
      
   
   
</TEXT>
</DOC>
