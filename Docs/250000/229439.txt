<DOC>
<DOCNO> 229439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/son/sonyas19.html </URL>
<DATE> 2004/04/07/ </DATE>
<TIME> 20.28 </TIME>
<AUTHOR>  </AUTHOR>
<HEADLINE>
Batman'daki sel felaketi...Zarar gören vatandaşlara 255 milyar dağıtıldı 
</HEADLINE>
<TEXT>

     Batman'da geçtiğimiz ay yaşanan sel felaketinde ev ve arazileri zarar gören vatandaşlara 255 milyar lira dağıtıldı. 
     Vali Efkan Ala, Bayındırlık İl Müdürlüğü'nde düzenlenen törende yaptığı konuşmada, selden zarar gören 295 vatandaşa, hasar tespit çalışmalarından sonra 255 milyar lira dağıtıldığını söyledi. 
     Türkiye'de bazen iyi işlerin de yapıldığını belirten Vali Ala, ''Yağıştan hemen sonra zarar tespit çalışması yapıldı. Doğrusu paranın bu kadar erken geleceğini tahmin etmiyorduk. Sürekli sistemi eleştiriyoruz. Fakat bazen iyi işler de yapılıyor. Seçimden önce para geldi. Seçim nedeniyle para dağıtımını yapmayıp, seçim sonrasına bıraktık'' dedi. 
     Sel nedeniyle Batman'ın Sason, Kozluk, Beşiri ilçeleri ile Balpınar Beldesi'nde 17 ev tamamen yıkılmış, 73 evde hasar meydana gelmişti. Ayrıca, 3 okul, 1 sağlık ocağı, 1 köprü, 12 menfez ve 154 çiftçiye ait toplam 782 dekar arazi sular altında kalmıştı. 
     
</TEXT>
</DOC>
