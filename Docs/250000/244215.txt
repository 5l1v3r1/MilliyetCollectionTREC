<DOC>
<DOCNO> 244215 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/31/son/sonsiy23.html </URL>
<DATE> 2004/05/31/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Sezer AB için destek istemek için Polonya'ya gitti 
</HEADLINE>
<TEXT>

     Cumhurbaşkanı Ahmet Necdet Sezer, Türkiye'nin AB'ye üyelik sürecinde Polonya ile dayanışma ve işbirliğinin daha da artırılması gerektiğini belirterek, ''Bu bağlamda, Aralık 2004'te Türkiye ile üyelik görüşmelerinin bir an önce açılması kararının alınması doğrultusunda Polonya'nın AB üyesi olarak ülkemize gerekli desteği sağlamasını umuyoruz. Bu yöndeki beklentimizi, görüşmelerimizde dile getireceğiz'' dedi. 
     Sezer, Polonya'ya hareketinden önce Esenboğa Havalimanı'nda gazetecilere açıklamalarda bulundu. 
     Polonya Cumhurbaşkanı Aleksander Kwasniewski'nin çağrılısı olarak Polonya'ya resmi bir ziyarette bulunmak üzere Varşova'ya gideceğini ifade eden Sezer, böylece Kwasniewski'nin Nisan 2000'de Türkiye'ye yaptığı resmi ziyarete karşılık verme olanağını bulacağını söyledi. 
     Cumhurbaşkanı Kwasniewski ile yapacakları görüşmelerde, iki ülke arasındaki ilişkilerin gözden geçirileceğini ve işbirliğinin derinleştirilmesi olanakları üzerinde duracaklarını anlatan Sezer, ayrıca, iki tarafı da yakından ilgilendiren bölgesel ve uluslararası konularda görüş alışverişinde bulunacaklarını kaydetti. Sezer, ''Karşılıklı saygı, anlayış ve yarar ilkelerine dayanan ikili ilişkilerimizin birçok alanda yararlı işbirliği olanaklarının yaratılmasına temel oluşturması sevindiricidir'' diye konuştu. 
     Sezer, ziyareti sırasında ayrıca, ikili ilişkilerin daha da geliştirilmesine yönelik bir eylem planının imzalanmasının da öngörüldüğünü ifade etti. 
     Polonya'da, Cumhurbaşkanı Kwasniewski ile Türk ve Polonyalı işadamlarını bir araya getiren İş Konseyi toplantısının açılışını da yapacaklarını vurgulayan Sezer, ekonomi ve ticaret ilişkilerinin işadamlarının katkılarıyla daha da ileriye götürülebileceğini umduğunu belirtti. 
     
     ''AB ÜYESİ OLMASINI MUTLULUK İLE GÖZLEMEKTEYİM'' 
     Sezer, Polonya ile tarih boyunca kurulan dostluk ve dayanışma ilişkilerinin soğuk savaş sonrası dönemde ve Polonya'nın Avrupa'daki yerini yeniden elde etme sürecinde büyük bir hızla geliştiğine işaret ederek, ''Bugün, Polonya'nın AB ailesinin bir üyesi olmasını mutluluk ile gözlemekteyim'' dedi. Sezer, şunları kaydetti 
     ''Polonya'nın 1999 yılında NATO'ya üyeliği ile başlayıp, bu ayın başında AB'ye üye olmasıyla taçlanan Avrupa-Atlantik yapılarıyla bütünleşme sürecini, ilgi ve beğeni ile izlemekteyiz. Bugün NATO içinde müttefik olan ülkelerimizin, aralarındaki yoğun ve kapsamlı işbirliğini gelecekte AB içinde sürdüreceklerinden kuşku duymuyorum. 
     Türkiye'nin AB'ye üyelik sürecinde Polonya ile dayanışma ve işbirliğimizin daha da artırılması gerektiğine inanıyorum. Bu bağlamda, Aralık 2004'te Türkiye ile üyelik görüşmelerinin bir an önce açılması kararının alınması doğrultusunda Polonya'nın AB üyesi olarak ülkemize gerekli desteği sağlamasını umuyoruz. Bu yöndeki beklentimizi, görüşmelerimizde dile getireceğiz. 
     Dost ve müttefik ülke Polonya'ya yapacağım ziyaretin, dostluk ve işbirliği ilişkilerimizin daha da derinleştirilmesine ve işbirliğimizin daha üst düzeylere çıkarılmasına katkıda bulunacağına inanıyorum.'' 
     
     'AKLINIZDAN GEÇENLERİ CEVAPLAMAK ZORUNDA DEĞİLİM'' 
     Sezer, açıklamasının ardından, soru yöneltmek isteyen bir gazeteciye, teşekkür ederek yanıt verdi. 
     Bunun üzerine, aynı gazetecinin Sezer'e, ''Haddimi aşıyorsam, bağışlayın. Verdiğiniz kararlar, Türkiye'nin geleceğini etkiliyor. Türkiye'de basın özgürlüğünün tartışıldığı dönemde size gündem ile ilgili soru soramıyoruz'' sözlerine Sezer, ''Söylemem gereken her şeyi, gerekçede belirttim. Ne soracaksınız mesela '' diye karşılık verdi. 
     Gazetecinin, YÖK Yasası'nda Genelkurmay temsilcisinin durumu ile ilgili sorusu üzerine Sezer, ''Sizin aklınızdan geçen her şeyi cevaplamak zorunda değilim'' dedi. 
     
</TEXT>
</DOC>
