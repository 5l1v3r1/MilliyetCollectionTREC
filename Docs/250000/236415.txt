<DOC>
<DOCNO> 236415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/01/son/sondun07.html </URL>
<DATE> 2004/05/01/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Papadopulos Kıbrıs'ın tarihinde doruk bir aşamaya ulaşmış bulunuyoruz 
</HEADLINE>
<TEXT>

     Kıbrıs Rum yönetimi Lideri Tasos, Papadopulos, Kıbrıs Rum Kesimi'nin Avrupa Birliği'ne resmen girişiyle ilgili olarak, ''Şu an, 'Kıbrıs'ın tarihinde doruk bir aşamaya ulaşmış bulunuyoruz. Bu, 44 yıl önce Kıbrıs Cumhuriyeti'nin ilanından sonra tarihimizin ikinci en önemli aşaması'' dedi. 
     Papadopulos, AB'ye resmen katılım nedeniyle Rum halkına hitaben yayımladığı mesajda, ''Şu an, yıllar süren bir çabanın mutlu sonuna gelmiş bulunuyoruz' ifadesini kullanarak, şunları kaydetti 
     ''Aynı anda Kıbrıs için ümit verici yeni bir dönem başlıyor. Bu saatten itibaren 'Kıbrıs Cumhuriyeti', artık resmen Avrupa Birliği'ne aittir. Büyük Avrupa ailesinin organik ve ayrılmaz bir parçasıdır. Bir dakika önce hepimiz 'Kıbrıs Cumhuriyeti' vatandaşıydık. Şu andan itibaren ve sonsuza dek resmen Avrupa vatandaşı olduk. Ancak aynı zamanda ulusal kimliğimizi de korumaktayız. 
     Halkımız, AB üyeliğini haklı olarak kutluyor. Çünkü, bu büyük ve tarihi bir olaydır. Halkımız yaptığı fedakarlıkların haklı çıktığını ve vizyonlarının gerçekleştiğini görüyor. hedefine ulaştığını ve rüyasının gerçek olduğunu görüyor. '' 
     
     KIBRISLI TÜRKLERE MESAJ 
     Kıbrıslı Türklere ''vatandaşlarım'' diye seslenerek, AB nimetlerinden birlikte yararlanma çağrısı yapan Rum Lider Papadopulos, mesajına şöyle devam etti 
     ''Bu tarihi anı, Kıbrıslı Türk vatandaşlarımızla birlikte kutlayamama ve Kıbrıs sorununa çözüm bulunamamasının üzüntüsü, burukluğu ve hayal kırıklığı, Avrupa Birliği'ne üyeliğimizin büyük sevincini gölgeliyor. 
     AB üyeliğinin sevincini kutlamak ve nimetlerinden tek başımıza yararlanmak istemiyoruz. Bütün bunları Kıbrıslı Türklerle paylaşmak istiyoruz. Onların da 'Kıbrıs Cumhuriyeti'nin yasal vatandaşı olarak, bu sevince katılmaya ve nimetlerden yararlanma hakları vardır. Onları bekliyoruz. Onların yeri bizimle beraberdir, yanımızdadır. Bugün başlayan bu yeni dönemde hepimizin iyiliği için, ortak yurdumuzun iyiliği için ve yeniden birleşecek olan yurdumuzun iyiliği için bu yolu hep beraber yürüyelim.'' 
     
     ''PLANIN REDDEDİLMESİ, ÇABALARIMIZIN SONU DEĞİL'' 
     Kıbrıs'ın birleşmesine yönelik mücadeleye devam edeceklerini ve Annan Planı'nı reddetmelerinin, çabalarının sonu olmadığını vurgulayan Papadopulos, ''İşlevsel ve yaşayabilir bir çözümün bulunmasına yönelik çabalarımızı sürdüreceğiz. Özellikle bu planın reddedilmesi, çabalarımızın ve mücadelemizin sonu değildir. Son, ancak çözümle, haklı bir çözümle gelecek. Böyle bir çözüm, kalıcı barışı, refahı ve Kıbrıs vatandaşlarının tümüne daha iyi ve Avrupai bir gelecek sağlayacak, garanti edecek'' dedi. 
     ''Avrupa Birliği'ne üye olmakla sadece haklar elde etmedik. Aynı zamanda, sorumluluk ve yükümlükler de sırtladık'' diyen Rum lider, ''Haklarımızı talep ediyoruz ama bunun yanı sıra sorumluluk ve yükümlüklerimizi de yerine getireceğimize dair söz veriyoruz. Hedef ve iddiamız, rahatsız edici bir üye olmak değil, yapıcı ve yaratıcı bir ortak olmamızdır'' ifadesini kullandı. 
     Kıbrıs Rum Kesimi'nin AB üyeliğine yaptığı katkılardan dolayı, Yunanistan hükümetlerine, Yunan siyasal partilerine, Avrupa ülkelerine ve Avrupa Birliği'ne teşekkür eden Tasos Papadopulos, üyeliğe katkıları olan eski Rum liderler ve diğer yetkililere de teşekkür etti. Papadopulos, mesajında şunları kaydetti 
     ''Ancak her şeyden önce takdir ve övgü, halkımıza aittir. Çalışkan ve yaratıcı halkımız, toprağının 'işgal' altında olduğundan kaynaklanan sonsuz acısına rağmen, büyük fedakarlıklar yaparak, üyelik rüyasını gerçekleştirecek cesareti, kuvveti ve dayanma gücünü ortaya koyabildi. 
     Üyelik rüyasının gerçekleştiği şu andan sonra halkımız ve ülkemiz için yeni ufuklar ve yeni perspektifler açılıyor. Avrupa Birliği'nin genişlemesi, birleşik Avrupa'nın rolünün ve imkanlarının genişlemesi anlamına da geliyor. Bu yaşlı kıta, üyelerinin ve güçlerinin birleşmesiyle yenileniyor. Bu kıta, yalnız bir coğrafi anlam değil, aynı anda ortak evrensel ilkeler ve kültürel değerlerden ibarettir.'' 
     
</TEXT>
</DOC>
