<DOC>
<DOCNO> 201702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/12/son/sontur24.html </URL>
<DATE> 2003/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
TCK değişiyor... Suç işleyen çocuklarla ilgili önlemler artıyor... 
</HEADLINE>
<TEXT>

     TCK'da, suç işleyen çocuklarla ilgili olarak önemli önlemler alınıyor. 
     TBMM Adalet Alt Komisyonu, TCK Tasarısı üzerinde bazı değişiklikler yaptı. Alt komisyon çalışmalarına katılan akademisyenler, Türkiye'de suç işleyen çocukların önemli bir toplumsal yara olduğuna işaret ederek, ciddi önlemler alınmasını önerdi. Akademisyenlerin önerisi üzerine tasarıya, suç işleyen çocuklarla ilgili yeni bir madde eklendi. 
     Anne ve babanın ilgisizliği ve önemli ihmali sebebiyle suça itilen çocukların velayeti anne-babadan alınabilecek, yeni vasi tayin edilebilecek. Bu durumdaki çocukların barınmalarını temin edecek bir kuruma veya şahıs yanına yerleştirilmesine mahkemece karar verilebilecek. Bu durumdaki anne-baba, çocuk için nafaka ödeyecek. Bu nafaka yükümlülüğü, çocuğun 18 yaşını doldurmasına kadar sürecek. 
     Suç işleyen çocuk hakkında güvenlik önlemi daha önceden kalkar veya infaz edilmiş olursa, anne-babaya yönelik nafaka yükümlülüğü, çocuğun 18 yaşını doldurmasını beklemeden kalkacak. 
     
     TÜZEL KİŞİLERE YÖNELİK GÜVENLİK ÖNLEMİ 
     TCK Tasarısı'nda, şirket, dernek, vakıf gibi tüzel kişilerle ilgili de güvenlik önlemlerine yer veriliyor. 
     Tüzel kişilerin yönetici veya yetkili temsilcileri, görevi kötüye kullanmak ve tüzel kişi yararına bir suç işlemişse eğer bu tüzel kişi kamu kurumundan alınan izne dayanarak çalışıyorsa bu izni iptal edilecek. Ayrıca, bu tüzel kişilerin yönetici ve temsilcileri işlediği suç dolayısıyla elde ettiği gelirler ile bunun nemalandırılmasından elde ettiği gelirine el konulabilecek. 
     Alt komisyon, çalışmalarını önümüzdeki hafta da sürdürecek. 
     
</TEXT>
</DOC>
