<DOC>
<DOCNO> 210244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/22/ekonomi/eko00.html </URL>
<DATE> 2004/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Faiz dışı fazla hedefi tuttu ama 5 katrilyonluk açık var 
</HEADLINE>
<TEXT>

   Bütçede faiz dışı fazla hedefi tuttu. Ancak asgari ücret ve emekli maaş artışından gelen 3.5 katrilyonluk yük ile 1.5 katrilyonluk mali açığın nasıl karşılanacağının hesabı karışık 
   ANKARA Milliyet 
   
   Hükümet, IMF'nin borç ödemelerinin aksamaması için temel şart kabul ettiği faiz dışı bütçe fazla FDF hedefini tutturdu. Bütçe milli hasılanın yüzde 5'i olarak belirlenen FDF hedefi 0.1 puan eksikle karşılarken, faiz ödemeleri hariç 17.5 katrilyon lira fazla verdi. 
   Hedef tuttu ama asgari ücret ve emekli maaş artışlarından kaynaklanan 3.5 katrilyonluk yükün diğer bütçe kalemlerinden kesinti yapılarak karşılanmasının ekonomiye nasıl yansıyacağı açıklık kazanmadı. Maaş artış yükünü ek olarak 1.5 katrilyon liralık mali açığında nasıl finanse edileceğine karar verilemedi. 
   Maliye Bakanı Kemal Unakıtan IMF heyetinin dün Türkiye'den ayrıldığı saatlerde 2003 bütçe sonuçlarını açıkladı. 2003 bütçesinde 17 katrilyon 852 trilyon lira olarak öngörülen fdf hedefinin 318 trilyonluk sapmayla 17 katrilyon 534 trilyon olarak gerçekleştiğini belirten Unakıtan, "Bunlar geçici veriler. Rakamlar geldikçe daha da iyileşme olacağını düşünüyoruz" dedi. 
   Unakıtan'ın açıklamalarına göre geçen yılın ek bütçesiyle 101.8 katrilyon olarak revize edilen toplam gelirler 99.5 katrilyon, 142.7 katrilyon hedeflenen giderler ise 140.6 katrilyon lira seviyesinde gerçekleşti. 
   
   Zam ve vergi sorusu 
   Unakıtan, IMF'nin 2004 bütçesiyle ilgili ek tedbirler istediğinin hatırlatılması üzerine müzakerelerinin sürdüğünü, bu aşamada rakam vermenin doğru olmayacağını dile getirdi. Ek önlemlerle ilgili ısrarlı soruları yanıtlamaktan kaçınan Unakıtan, "Yeni vergiler ve zamlar yapmamak için gayret içinde olacağız. Öyle şeyler getiriyoruz ki hem vergi indireceğiz hem bütçedeki gelirimizi artıracağız" dedi. 
   
   FDF'de dünya rekoruna doğru    Bütçe FDF hedefindeki ufak sapmanın ardından dikkatler kamu sektörü FDF hedefinin tutup tutmayacağına odaklandı. IMF'ye verilen taahhüde göre bütçeyi de içine alan konsolide kamu sektörü faiz ödemeleri hariç milli hasılanın yüzde 6.5'i oranında, yani 23.2 katrilyon lira mali fazla verecek. 
   Hedef tutarsa Türkiye, IMF programı uygulanan ülkeler arasında dünya rekoru kıracak. Ekonomi yönetimi yüzde 6.5'lik hedefin 0.2-0.3 puan sapmayla gerçekleşeceğini öngördü. Kamu FDF'sinin yüzde 5'i bütçeden, yüzde 1.5'i bütçe dışı kaynaklardan gelecek. IMF tanımına göre yüzde 1.5'e tekabül eden 5.7 katrilyonluk FDF, Özelleştirme Fonu, sosyal güvenlik kuruluşları, Savunma Sanayi Destekleme Fonu, Sosyal Yardımlaşma ve Dayanışma Fonu ile İşsizlik Sigorta Fonu ve Tekel, TCDD gibi 12 KİT tarafından yaratılacak. Bu kuruluşların bir bölümü mali açığı kapatacak düzeyde k rlı bilançoyla hesapları kapatacak. 
   
   
</TEXT>
</DOC>
