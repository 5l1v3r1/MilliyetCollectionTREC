<DOC>
<DOCNO> 240276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/15/son/soneko19.html </URL>
<DATE> 2004/05/15/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
"Türkiye'nin AB üyeliği sürecine bilimsel bakış" 
</HEADLINE>
<TEXT>

     Çukurova Üniversitesi İktisadi ve İdari Bilimler Fakültesi Öğretim Üyesi Prof. Dr. Nejat Erk, AB Komisyonu'nca 5 Kasım 2003'de açıklanan ''İlerleme Raporu''nun, Türkiye'nin AB'ye uyum sürecinde son dönemde kaydettiği gelişmelere yönelik teknik bir durum tespiti niteliğinde olduğunu söyledi. 
     Prof. Dr. Erk, Adana Ticaret Odası'nca ATO düzenlenen ''Türkiye'nin AB Üyeliği Sürecine Bilimsel Bakış'' konulu seminerde, raporun, Türkiye'nin siyasi, ekonomik ve AB müktesebatını üstlenebilme yeteneğini içeren Kopenhag kriterlerine uyum düzeyini değerlendirdiğini belirtti. 
     Raporun, bazı istisnalar dışında bir bütün olarak dengeli bir biçimde ele alındığını ifade eden Erk, ''Türkiye'nin AB'ye uyum sürecinde son dönemde kaydettiği gelişmelere yönelik teknik bir durum tespiti niteliğindeki rapor, Komisyon'un siyasi bakış açısını da yansıtan strateji belgesi ile desteklenmiştir'' dedi. Erk, şunları kaydetti 
     ''Şimdi artık ileriye bakma zamanıdır. Şu andan itibaren yapılması gereken haksız eleştirildi, bahane yaratıldı gibi tartışmalarla zaman kaybetmeksizin İlerleme Raporu'nu, ana çerçevesi ve satır aralarında işaret edilen tüm detayları ile doğru okumak gerekir. Ayrıca, özellikle siyasi kriterler bölümünde belirtilen eksiklikleri tek tek tespit ederek, bunların önümüzdeki on yılda tamamen ortadan kaldırılmasını içeren gerçekçi ve aşamalı bir plan yapmak ve toplumun desteğiyle bunu hayata geçirmektir.'' ATO Toplantı Salonu'nda gerçekleştirilen etkinlikte, konuşmaların ardından katılımcılara sertifikaları verildi. 
     
</TEXT>
</DOC>
