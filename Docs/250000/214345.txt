<DOC>
<DOCNO> 214345 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/10/son/sontur20.html </URL>
<DATE> 2004/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan uçakta açıkladı Denktaş'a yol haritası verdik 
</HEADLINE>
<TEXT>

     Başbakan Recep Tayyip Erdoğan, New York'ta gerçekleştirilecek Kıbrıs görüşmelerinden beklentisinin sorulması üzerine, ''Şu anda biz neyi almak istiyorsak onu bekliyoruz. Eğer bu gerçekleşmezse olması gerekeni yaparız. Türkiye'nin ve KKTC'nin menfaati neyi gerektiriyorsa, karşı tarafın da menfaatini gözetmek suretiyle bu işin çözümünün ortaya konulmasının gereğine inanıyorum'' dedi. 
     Başbakan Erdoğan, THY'ye ait Aydın adlı özel uçakla Güney Kore'den Türkiye'ye dönerken gazetecilerin sorularını yanıtladı. 
     Erdoğan, ''Güney Kore ziyaretinin sonucunu nasıl değerlendiriyorsunuz '' sorusu üzerine, ''Korelileri Türkiye ile ilgili çok heyecanlı gördüm. Şu ana kadarki gittiğimiz ülkeler içerisinde, işadamlarının en çok ilgi duyduğu sektörler arası toplantılar burada yapıldı'' dedi. 
     Erdoğan, ''3 bin Güney Koreli asker Kerkük'e gidiyor. Bunu nasıl değerlendiriyorsunuz '' şeklindeki bir soruya ise ''Lojistik destek olarak olumludur. Şu anda biz de lojistik destek sağlıyoruz'' yanıtını verdi. 
     Başbakan Erdoğan, ''Güney Koreliler bizden ileri, benzer sıçramayı biz ne zaman yapacağız '' diye sorulması üzerine de ''Şu anda biz bunun altyapısını yapıyoruz. Bilişime yönelik çalışmalarda ciddi gelişmeler var. Bu atılan adımlar neticesini verecektir. Bunun başka çıkış yolu zaten yok'' diye konuştu. 
     Erdoğan, bir gazetecinin, ''Güney Kore Cumhurbaşkanı ile Kerkük'e gidecek asker konusunu görüştünüz mü '' şeklindeki sorusuna ise şöyle yanıt verdi 
     ''Olumlu baktığımızı söyledik. Bizim açımızdan ziyade bunun Irak açısından önemi var. Irak'ın toprak bütünlüğü, etnik unsurların birbirine tahakkümü açısından önem arz ediyor. Oradaki sıkıntılar komşu ülke olarak bizi de, Suriye'yi de, İran'ı da rahatsız ediyor'' 
     
     KIBRIS GÖRÜŞMELERİ 

     Başbakan Erdoğan, Kıbrıs konusunda son durumun sorulması üzerine, ''Kıbrıs konusunda şu ana kadar herşey normal. Dışişlerimizle sürekli irtibat halindeyiz. Sayın Denktaş ile Ankara'da görüştükten sonra tekrar görüşmedim. Dışişleri Bakanımız Abdullah Gül'ün konuşması olduğunu biliyorum'' yanıtını verdi. 
     BM Genel Sekreteri Annan, KKTC Cumhurbaşkanı Denktaş ve Rum kesimi lideri Papadopulos arasında New York'ta gerçekleştirilecek Kıbrıs görüşmelerinden ''ne beklediğinin'' sorulması üzerine Başbakan Erdoğan, şunları söyledi 
     ''Şu anda biz neyi almak istiyorsak onu bekliyoruz. Eğer bu gerçekleşmezse olması gerekeni yaparız. Türkiye'nin ve KKTC'nin menfaati neyi gerektiriyorsa, karşı tarafın da menfaatini gözetmek suretiyle bu işin çözümünün ortaya konulmasının gereğine inanıyorum. Bizim başından beri takip ettiğimiz şey bu. 
     Ama sadece 'ben' derseniz, bu işi kotaramazsınız. Hem güney hem kuzey Kıbrıs kazan kazan dediğiniz şekliyle bu işi çözmek yani al-ver dahi yapıldığı zaman neticesi onu gerektirmelidir. Bizim söylediğimiz iki kesimliliğin kuvvetlendirilmesi, garantörlük, haritanın net bir hale getirilmesi olayıdır. Güney Kıbrıs, Annan planı konusunda açık açık '100 maddeye itirazımız var' diyor. Kuzey Kıbrıs'ın böyle birşeyi yok. Kuzey Kıbrıs bu noktada birkaç tane asli şeyi ortaya koyuyor, burada ne olacağı ortaya çıkmalı. KKTC ve Türkiye olarak bu işi çözelim ama önce şunlar bir defa yoluna oturtulmalı.'' Başbakan Erdoğan bir soru üzerine, ''Denktaş ile aramızda prensip kararı aldık, medya yoluyla konuşmayacağız, benim sözümde durmam lazım'' dedi. 
     Erdoğan, Güney Kore gezisi öncesi ABD Başkanı Bush ile yaptığı telefon görüşmesinin anımsatılması üzerine, Bush'un yardımcı olması konusunu kendisine ilettiğini belirterek, ''Kendisinin daha sonra bunu yaptığını öğrendik. Biz elimizden geleni yapıyoruz. Diplomasi bu. Bu nereye varır, neticesini göreceğiz'' diye konuştu. 
     
     TBMM'DE YAPILACAK GENEL GÖRÜŞME 

     ''Meclis'te Kıbrıs ile ilgili genel görüşme yapılacak, muhalefeti ikna edebilecek misiniz '' şeklindeki bir soruya ise Erdoğan, şöyle karşılık verdi 
     ''Bizim muhalefeti ikna diye bir görevimiz yok. Biz doğrularımızı söyleriz. Kimsenin de karşısındaki muarızını veya muhalifini ikna etmek diye bir görevi yoktur. Çünkü kimse kimse ile ikna olmaz. Dinler veya düşüncelerini anlatır. Karşısındaki kabul eder veya etmez. Benim böyle bir derdim, böyle bir problemim yok. Zaten diyalektikte böyle bir anlayış da olmaz. Muhalefet her zaman her şeyi söylüyor, söyler. 
     Ama biz ne yapıyoruz neyi yapıyoruz bu önemli. Biz kendi ülkemizin geleceği ile ilgili hiçbir zaman aleyhine olabilecek birşeyi ne söyleriz ne yaparız. Ama bizim doğru bildiğimizi bir başkası yanlış kabul edebilir. Bu zaten sosyal, siyasal bir hadise. Matematik gibi iki kere iki 4 değil ki. Bize şu anda halkımızın milletimizin vermiş olduğu iktidar yetkisi var. Biz bu yetkiyi görüşülmesi, konuşulması gereken her kesimle görüşüp konuşup buna göre adımlarımızı atıyoruz. Ama bu saniye saniye her yerde herkesle konuşulacağı anlamına gelmez. Mecliste böyle bir görüşmeyi arzu etmemizin nedeni bilgileri vermektir. Muhalefet gene bildiğini söyleyecektir. Bizim kimseye açık çek gibi ödün vermemiz söz konusu değil.'' 
     
     ''YOL HARİTASI VERDİK'' 

     Başbakan Erdoğan, ''ABD'deki görüşmeden beklentiniz nedir Denktaş farklı bir tavır sergiler mi '' sorusuna, ''Kendisine bir yol haritası verdik. Ne kadar sadık kalır, ne kadar kalmaz bunu görürüz. Denktaş'ın müzakerelerden çekilmesi söz konusu değil'' yanıtını verdi. 
     Erdoğan, ''Denktaş'ın müzakere planına sadık kalmaması durumunda ne olur'' sorusunu da, ''Onun bedelini KKTC ödeyecektir. 1 Mayıs'tan sonrasını oturup bir düşünün. Ne gelir, ne gider Veyahut bu konularla bu kadar ilgilenenler, kurusıkı atanlar var. Bunlara bir sormak gerekir 1 Mayıs'tan sonra KKTC ve Türkiye ne kazanacak, ne kaybedecek Bunların hepsini konuştuk...'' şeklinde yanıtladı. 
     ''Hala bir adım önde olduğunuzu düşünüyor musunuz '' sorusu üzerine de Başbakan Erdoğan, şunları kaydetti 
     ''Benim anlayışım bu. İstediğim konu, baştan sona bu. Bunların hiçbirisini gizli istemedik. Ben ve arkadaşlarım, hükümet olarak böyle düşünüyoruz. Eğer böyle olursa, bu iş çözülür. Sizler de bazı şeyleri vereceksiniz ama bunun karşılığında bir şeyleri alacaksınız. Orta noktada -ki bu çözüm noktasıdır- bu noktada buluşacaksınız. Ama siz kendinizi olumsuzluklar üzerine inşa ederseniz, ver-kurtul anlayışıdır diye yaklaşırsanız, o zaman bu işi çözemezsiniz.'' Bir başka soru üzerine Erdoğan, ''Biz, Sayın Annan'ın gönderdiği mektuptan, yaptığımız görüşmelere yönelik herhangi bir olumlu yaklaşım görmedik. Bizim tavrımız müzakerelerin başlamasına yönelikti'' dedi. 
     Başbakan Erdoğan, ''Bu sezon kim şampiyon olur Fenerbahçe şampiyon olur mu'' sorusuna da, ''Bu belli olmaz. Maç doksan dakikadır, uzatmalar hariç'' yanıtını verdi. 
     
</TEXT>
</DOC>
