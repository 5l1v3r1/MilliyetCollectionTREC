<DOC>
<DOCNO> 237180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/04/son/soneko18.html </URL>
<DATE> 2004/05/04/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Fiyat dengesi açık farkla tarım lehine döndü... 
</HEADLINE>
<TEXT>

     Tarım ve sanayii arasındaki fiyat dengesi, açık farkla tarım lehine döndü. Devlet İstatistik Enstitüsü'nün DİE verilerine göre, iki temel sektör arasında 2003 sonu itibariyle zaten tarım lehinde var olan fiyat marjı, bu yılın ilk dört ayında hızla büyüdü. 
     Bu yıl tarımda fiyatlar ocak ayında yüzde 9.3, şubatta yüzde 5.4, martta yüzde 3.6, nisanda yüzde 6.9 sanayide ise sırasıyla yüzde 0.6, yüzde 0.4, yüzde 1.8 ve yüzde 1.1 arttı. Buna göre ocak-nisan döneminde tarımdaki fiyat artışı yüzde 27.6'ya ulaşırken, sanayide yalnızca yüzde 4 oranında bir artış yaşandı. 
     Tarım ve sanayii fiyatları arasındaki dengeyi ifade eden iç ticaret haddi, aralık ayı sonunda 111.5'le tarım lehine bulunuyordu. Had, bu yıl ocak sonunda 121.1'e, şubat sonunda 127.2'ye, mart sonunda 129.4'e, nisan sonunda da 136.8'e kadar yükseldi. İç ticaret haddi, dört aylık dönemde 25 puan arttı. Diğer bir deyişle, tarım lehinde olan fiyat dengesindeki fark daha da büyüdü, reel anlamda sanayiden tarıma kaynak transferi yaşandı. 
     DİE'nin toptan eşya fiyat endeksi TEFE kapsamındaki tarım fiyatları endeksinin sanayi fiyatları endeksine oranlanmasıyla bulunan iç ticaret haddinin büyümesi tarım küçülmesi sanayi lehine bir fiyat gelişmesine işaret ediyor. İç ticaret haddinin 100'ün üzerinde olması, baz yılına göre tarım ürünlerinin altında olması ise sanayi fiyatlarının daha çok arttığını gösteriyor. 
     
     İÇ TİCARET HADDİ REKOR DÜZEYDE 
     2001 yılında 99.2 ile sanayi lehinde oluşan iç ticaret haddi, 2002'de 104.6'le tarım lehine dönmüştü. İç ticaret haddi geçen yıl da aylar itibariyle sürekli 100'ün üzerinde çıkarak tarım lehinde seyretmişti. Geçen yıl özellikle tarımdaki fiyatların sanayiye göre çok hızlı arttığı ilk beş ayda iç ticaret haddi hızla büyümüş mayıs sonunda 126.4'e kadar çıkmıştı. 
     Tarımda yaz ucuzluğunun başladığı hazirandan itibaren ise küçülerek ağustos sonunda 105.7'ye kadar inen had, sonbaharda yeniden büyüyerek aralık sonu itibariyle 111.5 olmuştu. 
     İç ticaret haddi, 2003 ortalamasında ise 113.2 düzeyinde oluşmuştu. 2003 sonundaki 111.5 düzeyinden bu yıl nisan sonu itibariyle 136.8'e çıkan iç ticaret haddindeki büyümenin, tarımda fiyatların gerilemesi ya da düşük artışlar göstermesi beklenen yaz aylarına kadar büyümeye devam etmesi bekleniyor. 

ANKA 
     
</TEXT>
</DOC>
