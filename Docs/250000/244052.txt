<DOC>
<DOCNO> 244052 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/30/son/sonyas13.html </URL>
<DATE> 2004/05/30/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Yaralı timsah 'Mahmut'a ameliyat 
</HEADLINE>
<TEXT>

     Gaziantep Hayvanat Bahçesi'nde yaralı bir timsah ameliyat edildi. 
     Hayvanat Bahçesi Müdürlüğü Basın ve Halkla İlişkiler Sorumlusu Özgül Yazıcı, ''Mahmut'' adını verdikleri timsahın büyük olasılıkla ziyaretçi ya da ziyaretçilerin attığı taşlarla yaralandığını söyledi. 
     Veteriner Hekim Celal Özsöyler'in gerçekleştirdiği müdahaleyle timsahın yarasının dikildiğini ifade eden Yazıcı, ''Timsahın boynunda 13 santimetre uzunlukta derin bir yırtık olduğunu fark edince müdahale ettik. Yarasının dikilmesi yaklaşık 1 saat sürdü. Timsahın durumu şu anda çok iyi'' dedi. 
     Hayvanat bahçesini ziyaret edenlerden hayvanlara zarar vermemelerini isteyen Kılıç, ''Doğal ortamlarında koruduğumuz hayvanlarımız bilinçsiz ziyaretçilerin saldırılarına uğruyor. Genellikle çocuklar, tepki vermeyen hayvanları taş ve benzeri cisimler atarak hareketlendirmeye kalkışıyor. Bu davranıştan hayvanlar zarar görüyor'' diye konuştu. 
     Yazıcı, geçen yıl da ziyaretçilerin attığı poşetleri yiyen bir zebranın öldüğünü kaydetti. 
     
</TEXT>
</DOC>
