<DOC>
<DOCNO> 214198 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/10/yasam/yas03.html </URL>
<DATE> 2004/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Devrilen TIR, iki otomobili ezdi 
</HEADLINE>
<TEXT>

   Böcek ilacı yüklü TIR, seyir halindeyken devrildi. Konteynırın altında kalan otomobillerde 1 kişi öldü, 1 kişi de yaralandı 
      MUSTAFA KURTARAN İstanbul 
   
   Büyükçekmece'de böcek ilacı yüklü TIR'ın üç aracın üzerine devrildiği kazada bir kişi hayatını kaybederken, bir kişi de yaralandı. 
   Ambarlı Liman Yolu üzerinde 34 RG 339 plakalı böcek ilacı yüklü TIR, dün gece seyir halindeyken henüz belirlenemeyen bir nedenle devrilerek yan yattı. O sırada yan şeritten ilerleyen iki otomobil, devrilen TIR'ın konteynırı altında kaldı. Bir İETT otobüsü de duramayarak TIR'a çarptı. Kazada TIR'ın altında kalan otomobillerden birinde bulunan Nuri Uzun olay yerinde hayatını kaybetti. Hafif yaralanan İhsan Akdöngel ise kaldırıldığı Özel Doğan Hastanesi'nde tedavi altına alındı. Bu arada, TIR'ın çekici bölümünde çıkan yangın da, itfaiye ekiplerinin çalışması sonucu söndürüldü. 
   
   
</TEXT>
</DOC>
