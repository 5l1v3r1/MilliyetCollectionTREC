<DOC>
<DOCNO> 236821 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/03/son/sondun03.html </URL>
<DATE> 2004/05/03/ </DATE>
<TIME> 07.30 </TIME>
<AUTHOR>  </AUTHOR>
<HEADLINE>
BM, Irak'a çokuluslu bir güç gönderilmesine izin verecek mi 
</HEADLINE>
<TEXT>

     BM Genel Sekreteri Kofi Annan, Güvenlik Konseyi'nin Irak'a çokuluslu bir güç yerleştirilmesini öngören bir karar tasarısını kabul etmesinin beklendiğini bildirdi. 
     Kofi Annan, NBC televizyonuna yaptığı açıklamada, Washington'ın böyle bir karar tasarısının kabulü için Fransa, Rusya ve Almanya ile diplomatik temaslarını artırdığını belirtirken, başta savaşa karşı çıkan bu üç ülkenin, kısa vadede Irak'a asker göndermelerini uzak bir olasılık olarak değerlendirdi. 
     Irak savaşından bu yana küresel güvenlik ortamının kötüye gittiğini belirten Annan, ''Ortadoğu'daki duruma ve bölgedeki ülkelere baktığınızda, şiddetin tırmandığını görüyorsunuz. Daha fazla terörist saldırı düzenleniyor'' diye konuştu. 
     Annan, ''Irak'a saldırı mı bunun sorumlusu, bunu kesin söylemek güç, ancak gerçek, sadece Irak'ta değil, tüm dünyada çok zor bir güvenlik ortamıyla karşı karşıya bulunduğumuz'' dedi. 
     ABD'nin henüz Konsey üyelerine dağıtmadığı karar tasarısının Irak'ta egemenliğin devredileceği 30 Haziran sonrasını da kapsayacağını belirten Annan, ''Karar tasarısı çokuluslu bir gücün yerleştirilmesini öngörecek ve hükümetleri Irak'ta istikrarın sağlanması için bir araya getirmeye cesaretlendirecek. Irak'ta istikrarı sağlayabilmek herkesin çıkarına'' diye konuştu. 
     Annan ayrıca, Irak özel temsilcisi Lahdar Brahimi'nin İsrail konusunda sarfettiği sözlerin, Irak'ta bir araya geldiği kişilerin görüşlerini yansıttığını belirterek, bu yorumların Brahimi'nin Irak'ta çaba gösterdiği bir dönemde aleyhine kullanılmaması gerektiğini söyledi. 
     
     ''GIDA KARŞILIĞI PETROL'' 
     BM Genel Sekreteri, şu an soruşturması süren Gıda Karşılığı Petrol skandalında suçlu olduğu tespit edilecek tüm BM personeline işten el çektirileceğini ve haklarında gerekli yasal işlemin yapılacağını kaydetti. Ancak, bazı suçlamaların haddini aştığını ve BM'ye zarar verme amacını taşıdığını belirten Annan, soruşturma tamamlanıncaya kadar bu tip iddialarda bulunulmaması gerektiğini ifade etti. 
     Annan, soruşturma sonunda suçlu bulunacak BM personelinin yargı önüne çıkarılabilmesi için gerekirse dokunulmazlıklarının kaldırılacağını da kaydetti. 
     
     ''İŞKENCE FOTOĞRAFLARI'' 
     Annan, program sonrasında bazı gazetecilere yaptığı açıklamada da, Amerikan ve İngiliz askerlerinin Iraklı mahkumlara işkence ve kötü muamele ettiklerini gösteren fotoğrafların ortaya çıkmasının ardından, ABD yönetiminin, bu durumu ciddiye alması ve sorumluların bulunması için harekete geçmesinin olumlu bir gelişme olduğunu söyledi. 
     ''Sanırım bu son derece önemli çünkü tüm dünyayı dolaşan bu görüntüler çok zarar verdi'' diyen Annan, Amerikan hükümetinin, bu tür olayların tekrarlanmaması için güçlü ve kararlı bir tutum izleyeceğini umduğunu belirtti. 
     Annan, ''ABD, Irak'ta demokrasi, hukuk ve düzeni oluşturmaya çalışıyor. Bu sorunu kararlı bir şekilde çözmesi çok önemli'' diye konuştu. 
     
</TEXT>
</DOC>
