<DOC>
<DOCNO> 206723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/06/yasam/yas13.html </URL>
<DATE> 2004/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
13 yaşında ama polise ateş açtı 
</HEADLINE>
<TEXT>

   Güngören'de dur ihtarına uymayan minibüsteki üç kişi polise ateş açtı. İkisi kaçtı, yakalananın yaşı 13 çıktı 
      MUTLU BOZDAĞ 
   
   Güngören, Güven Mahallesi'nde uygulama yapan polis ekibi, önceki gece saat 00.30 sıralarında içinde üç kişinin bulunduğu 34 FMM 70 plakalı bir minibüsü şüphe üzerine durdurmak istedi. 
   'Dur' ihtarına uymayarak kaçan minibüsün içindekiler, ara sokaklarda izlerini kaybettirmek istedi. Yaklaşık yarım saat süren kovalamaca sonrası minibüs, Lalezar Sokak'ta terk edilmiş halde bulundu. Sokak aralarında sürdürülen takip sonucu polis, zanlıların izini yeniden buldu. Ancak zanlılar ekiplere ateş açtı. Polisin ateşle karşılık vermesi üzerine, sol el bileğinden vurulan 13 yaşındaki Y.K., yakalandı. İki arkadaşı ise kaçmayı başardı. 
   Üzerinden 7.65 milimetre çapında bir tabanca ile bir miktar uyuşturucu hap çıkan Y.K., yakındaki özel bir hastaneye kaldırıldı. 
   
   
</TEXT>
</DOC>
