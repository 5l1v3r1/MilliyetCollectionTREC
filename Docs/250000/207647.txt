<DOC>
<DOCNO> 207647 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/10/siyaset/siy07.html </URL>
<DATE> 2004/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İşkence davasında polisler kayıp 
</HEADLINE>
<TEXT>

   Birtan Altınbaş'ın öldürülmesiyle ilgili davada, tabligat skandalı yaşanıyor. Avukatı çekilen sanık polise tebligat yapılamadığı için dava yerinde sayıyor 
      GÖKÇER TAHİNCİOĞLU Ankara 

   
   Hacettepe Üniversitesi öğrencisi Birtan Altınbaş'ı 1991'de işkenceyle öldürdükleri iddiasıyla yargılanan sekiz polisin yargılandığı dava tebligat engeline takıldı. Avukatları davadan çekilen sanıklardan İbrahim Dedeoğlu ve Hasan Cavit Orhan'a gönderilen tebligata, emniyetten haftalar sonra gelen yanıtta Dedeoğlu'nun emekli olduğu, Orhan'ın da yerinin bilinmediği belirtildi. 
   Ankara 2. Ağır Ceza Mahkemesi'nde yeniden görülen davanın sanıklarından Dedeoğlu ve Orhan'ın avukatı, Kasım 2003'teki duruşmada davadan çekildi. Yasaya göre, duruşmaya katılan sanıklara durumun bildirilmesi gerektiğinden mahkeme, Ankara Emniyet Müdürlüğü'ne tebligat gönderilmesine karar verdi. Ancak Ankara Adliyesi'nden gönderilen tebligat, araçla 10 dakikada gidilebilecek Emniyet Müdürlüğü'ne haftalarca ulaşmadı. Aralık 2003'teki duruşmada, mahkeme tebligatlara neden yanıt gelmediğinin Yenimahalle Posta Müdürlüğü'nden sorulmasına karar verdi. Emniyetin iki ay sonra gelen yanıtında, Dedeoğlu'nun emekliye ayrıldığı, Orhan'ın yerinin bilinmediği, bu nedenle tebligat yapılamadığı belirtildi. 
   
   Önce bulunacak 
   Buna göre, mahkeme önce Dedeoğlu'nun ev adresine, Orhan'ın da nerede görevli olduğunun belirtilmesi için Emniyet Genel Müdürlüğü'ne tebligat gönderecek. Tebligatlar, Orhan ve Dedeoğlu'na ulaştırılıp avukatlarının çekildiği bildirildikten sonra sanıklar, yeni avukat tutmak için süre isteyebilecek. Tutulacak yeni avukat da dosyayı incelemek için süre talebinde bulunabilecek. Dedeoğlu ve Orhan'ın savunmaları ancak bu aşamadan sonra alınabilecek. 
   
   Zamanaşımına iki yıl kaldı    Ankara'da 9 Ocak 1991'de gözaltına alınan, 15 Ocak'ta öldüğü anlaşılan Altınbaş'ın 13. ölüm yıldönümüne sayılı günler kaldı. Altınbaş'ın ölümünden sonra DGM Başsavcılığı ve Ankara Başsavcılığı 1991'de sorumlular hakkında çifte soruşturma başlattı ancak Ankara Valiliği'nin soruşturma izni vermeyince polisler hakkında dava açılamadı. Dosyadan herkesin umudunu kestiği anda Ankara Başsavcılığı'nın valiliğin kararına idare mahkemesinde itiraz ettiği, idare mahkemesinin de valiliğin kararını iptal ettiği anlaşıldı. 1998'de 10 polis hakkında "işkenceyle adam öldürmek" suçundan dava açılırken üç yıl süren yargılama sonucu aralarında Dedeoğlu'nun da bulunduğu dört polis 4 yıl 5'er ay hapse mahk m edilmiş, dört polis de beraat etmişti. Bulunamayan iki emekli polisin dosyası da ayrıldı. Yargıtay, sekiz polis hakkındaki kararı usul yönünden bozunca bir kısmı emekli olan sekiz polisin yargılanmasına 2002'de yeniden başlandı. Dava 2006'da zamanaşımına girecek. 
   
   
   
</TEXT>
</DOC>
