<DOC>
<DOCNO> 244488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/01/son/sonsiy16.html </URL>
<DATE> 2004/06/01/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Meclis, memur dokunulmazlığına dokunmadı 
</HEADLINE>
<TEXT>

     TBMM Adalet Komisyonu'nda, AKP Bursa Milletvekili Ertuğrul Yalçınbayır'ın memurların ve diğer kamu görevlilerinin de normal vatandaşlar gibi yargılanmasını öngören yasa teklifi Anayasa'ya aykırı olduğu gerekçesiyle reddedildi. 
     Adalet Komisyonu'nda, AKP Bursa Milletvekili Ertuğrul Yalçınbayır'ın, "Memurlar ve Diğer Kamu Görevlilerinin Yargılanması Hakkındaki Yasa"nın yürürlükten kaldırılarak, diğer vatandaşlarla eşit olmaları ve aynı şekilde yargılanmalarını öngören yasa teklifi ele alındı. CHP Malatya Milletvekili Muharrem Kılıç, bu teklifi özünde desteklediklerini ancak memurların yargılanmasının Anayasa'nın 129'uncu madde ile düzenlediği için, Anayasa değişikliği gerektiğini söyledi. CHP Artvin Milletvekili Yüksel Çorbacıoğlu ise Anayasa'da memurlar, TSK mensupları, hakim ve savcılar için farklı uygulamalar olduğunu belirterek, eşitlik sağlanacaksa bütün bunların da kaldırılması gerektiğini vurguladı. 
     Adalet Bakanı Cemil Çiçek ise, anayasaya göre suç işleyenlerin ayrı ayrı yargılanmasının herkesi rahatsız ettiğini belirterek, "Suç işleyen milletvekili ise onunla ilgili sıkıntı 83'üncü maddeden, bakanlar için 100'üncü maddeden, kamu görevlileri için 129 ve yargı mensupları için 140'ıncı maddeden kaynaklanıyor. Ancak hepsinin de kendi 
     açısından bir mantığı var. Soruşturmayı her güç önce kendi içinde yapıyor" dedi. Çiçek, VIP listesinde 63 grup insan olduğunu, bunların uçağa ayrı şekilde binmelerinin kendisini rahatsız etmediğini ancak yargılanma usullerindeki farklılığın kendisini rahatsız ettiğini belirterek, "Nasıl olsa gelen birçok düzenlemeyi AB'ye uyum için yapıyoruz. AB'de ne kadar ayrıcalık varsa bunları biz de buraya kadar taşıyalım. Öyle anlaşılıyor ki kantarın topu kaçmış vaziyette" şeklinde konuştu. Çiçek, ancak Yalçınbayır'ın teklifinin Anayasa'ya aykırı olduğunu ve şimdi görüşülmesinin yararı olmadığını bildirdi. Bu konuşmaların ardından, Yalçınbayır'ın teklifinin maddelerine geçilmesi reddedildi. 
     
     MEMURLAR HAKKINDA SUÇ DUYURUSU BELGELERE DAYANACAK 
     Komisyonda, AKP Kahramanmaraş Milletvekili Mehmet Ali Bulut ve arkadaşlarının, "Memurlar ve Diğer Kamu Görevlilerinin Yargılanması Hakkındaki Yasa"nın değiştirilmesiyle ilgili yasa teklifleri kabul edildi. Bu yeni düzenlemeyle, memurlar ve diğer kamu görevlileri hakkında yapılacak ihbar ve şikayetlere yeni kriterler getirildi. Bu ihbar ve şikayetlerde kişi ve olay belirtilecek, iddialar ciddi belge ve bulgulara dayanacak, ihbar ve şikayet dilekçesinde dilekçe sahibinin doğru ad, soyad ve imzası ile iş ve ikametgah adresi de bulunacak. 
     Yeniden şikayette bulunmak için, yeni bilgi ve bulguların ortaya çıkması gerekecek. 
     
</TEXT>
</DOC>
