<DOC>
<DOCNO> 240758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/17/son/sonspo34.html </URL>
<DATE> 2004/05/17/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
"Ülkerspor karşısında kazanmak için elimizden geleni yapacağız"... 
</HEADLINE>
<TEXT>

     Türkiye Basketbol Ligi play off yarı final ilk maçında yarın Ülkerspor ile karşılaşacak olan Beşiktaş'ta tek hedef galibiyet. 
     Beşiktaş Erkek Basketbol Takımı Antrenörü İhsan Bayülken, siyah-beyazlı kulübün resmi internet sitesi ''www.bjk.com.tr''ye yaptığı açıklamada Ülkerspor ile çok önemli bir maç yapacaklarını belirterek, ''Rakibimiz bireysel yetenekleri üst düzeyde olan, tecrübeli oyunculara sahip. Biz kazanmak için elimizden geleni yapacağız'' dedi. 
     Bayülken, Ülkerspor'un en tehlikeli oyuncusunun Naumoski olduğunun altını çizerek, ''Çok yetenekli bir oyuncu. Naumoski'yi durdurmak bizim için çok önemli. Ona diğer oyunculara nazaran daha çok dikkat etmemiz gerektiğini biliyoruz'' diye konuştu. 
     Beşiktaş'ın finale çıkma şansının Ayuso ve El Amin'in oyununa bağlanmasının doğru bir yaklaşım olmadığını vurgulayan Bayülken, şunları söyledi 
     ''Biz takım oyunu ile bireysel oyunu birleştirdik. Bu noktaya gelmemizdeki en önemli faktör de bunu sağlamış olmamızdır. Elbette bazı oyuncular ön plana çıkacaktır her takımda böyle oyuncular mutlaka vardır. Fakat takımımda herkesin ayrı bir rolü var. Ayuso ve El Amin de üzerlerine düşen görevi yapıyorlar. Onlar göze hoş gelen bir oyun sergiliyor diye böyle düşünülmesi doğal. Fakat biz bir takımız ve takım olduğumuz için yarı finalde mücadele ediyoruz.'' 
     
     MUSTAFA ''SIR SAVUNMADA'' 
     Beşiktaş'ın başarılı oyuncusu Mustafa Abi ise ilk maçın Ülkerspor'un sahasında olması nedeniyle çok zor geçeceğinin altını çizerek, ''Eğer orada galip gelirsek durumu 1-1 yaparız ve avantajı da lehimize çeviririz. Ülkerspor'da uzun oyuncuların problemleri var. Bu nedenle içeride problem yaşayacaklarını düşünüyorum. Onların favori gösterilmesi bizim daha rahat oynamamızı sağlayacaktır'' diye konuştu. 
     Mustafa Abi, finale yükselmenin sırrının savunma olduğunu belirterek ''Ülkerspor'u yenmenin formülü savunmadan geçiyor. Ters savunma yaparsak ve dış skorerlerini durdurabilirsek şansımız fazla. Onlara karşı hızlı oynamalıyız, çünkü Ülkerspor her zaman tempoyu düşürerek oynuyor'' diyerek sözlerini tamamladı. 
     
</TEXT>
</DOC>
