<DOC>
<DOCNO> 229957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/09/son/sonsiy14.html </URL>
<DATE> 2004/04/09/ </DATE>
<TIME> 18.44 </TIME>
<AUTHOR>  </AUTHOR>
<HEADLINE>
AKP belediye başkanları toplandı... 
</HEADLINE>
<TEXT>

     AK Parti'nin yerel yönetimlerden sorumlu Genel Başkan Yardımcısı Halil Ürün, belediye başkanlarının çalışmalarını yakından izleyeceklerini belirterek, yerel yöneticilerden, açtıkları beyaz sayfaya leke bulaştırmamalarını istedi. 
     AK Parti'nin ''Belediye Başkanları Çalışma Prensipleri Toplantısı'', Ahmet Taner Kışlalı Spor Salonu'nda gerçekleştirildi. 
     12'si büyükşehir, 47'sı il, 455'i ilçe, 1237'si belde olmak üzere toplam 1750 belediye başkanının katıldığı toplantının açılışında bir konuşma yapan Ürün, genel kalkınmadan sonra şimdi de yerel kalkınmayı başlatacaklarını belirterek, belediye başkanlarına bazı önerilerde bulundu. 
     AK Parti'nin iktidarda bulunmasının partili belediye başkanları açısından büyük bir şans olduğunu belirten Ürün, yerel yöneticilerin halkla iç içe olmasını, mazeret üretmemesini, ekip çalışmasına önem vermesini ve şaibelerden uzak durmasını istedi. 
     Belediye başkanlarının ayrım yapmadan herkese eşit mesafede durması gerektiğini belirten Ürün, ''Siz, göreve başlarken beyaz bir sayfa açıldı. O sayfaya leke bulaştırmayın, o sayfayı karartmayın'' dedi. 
     Belediye başkanlarını güzel çalışmalarında ödüllendireceklerini, yanlışlar olduğunda uyarıda bulunacaklarını kaydeden Ürün, ''Çalışmalarınızın takipçisi olacağız. Sizlerden beklediğimiz en önemli şey, teşkilatla uyum içerisinde görevinizi sürdürmenizdir. Diğer partili belediye başkanları ile de iyi geçinin'' diye konuştu. 
     Toplantıda daha sonra, ilçe, il ve büyükşehir belediye başkanları adına konuşmalar yapıldı. 
     
     ''BORÇLAR AFFEDİLSİN'' 

     İlçe belediyeleri adına konuşan Gebze Belediye Başkanı İbrahim Pehlivan, belediyelerin büyük borç altında olduğunu belirterek, hükümetin bu borçları yeniden yapılandırmasını istedi. 
     İl Belediye başkanları adına konuşan Kars Belediye Başkanı Naif Alibeyoğlu da, belediyenin borçlarının bir defaya mahsus olmak üzere affedilmesi gerektiğini savundu. 
     Büyükşehir belediye başkanları adına ilk konuşmayı Kayseri Büyükşehir Belediye Başkanı Mehmet Özshaseki yaptı. Özhaseki, başarının sırlarından söz ederek, temsil edilen halkın sevilmesi, akılcı bir yönetim anlayışı ile hareket edilerek popülist politikalardan uzak durulması gerektiğini söyledi. 
     Özhaseki, belediye başkanlarının parti teşkilatı, milletvekilleri ve vatandaşla iç içe olmaları gerektiğini kaydetti. 
     Adana Büyükşehir Belediye Başkanı Aytaç Durak da, AK Parti'nin iktidarda bulunmasının kendileri açısından avantaj olduğunu ifade ederek, belediye başkanlarının halktan alınacak paralar ve vergiler konusunda cesur olmaları gerektiğini ifade etti. Durak, ''Yeter ki, bu paraları halk için, yerinde harcadığımızı gösterelim'' diye konuştu. 
     
     ''GÖKÇEK PERSONEL ALMAYIN'' 

     Ankara Büyükşehir Belediye Başkanı Melih Gökçek de, kendi deneyimlerden yararlanarak özellikle belde belediye başkanlarına önerilerde bulunmak istediğini söyledi. 
     Personel alımının yerel yöneticilerin eforunu düşüreceğini kaydeden Gökçek, personel istihdamı yerine işin özel sektöre ihalesinin daha ekonomik olacağını savundu. 
     Belediye başkanı ile teşkilat yöneticileri arasındaki ilişkinin önemine de işaret eden Gökçek, her iki tarafın da birbirlerini daha üstte görerek baskıcı bir tavır göstermemeleri gerektiğini kaydetti. 
     Melih Gökçek, Başbakan Recep Tayyip Erdoğan'dan, belediyelerin İller Bankası'na olan borçlarının, bir daha aynı şekilde borçlanmaya izin vermeyecek şekilde tahkimini ve belediyelerin Hazine'ye borçlarının yeniden yapılandırılmasını istedi. 
     İstanbul Büyükşehir Belediye Başkanı Kadir Topbaş da, AB'ye uyum sürecinde yerel yönetimlerde demokratikleşmeye yönelik önemli bir dönem başladığını ve bu noktada kendilerine büyük görevler düştüğünü söyledi. 
     
     AK PARTİ'YE KATILIMLAR 

     Bu arada, SP'den Mardin Belediye Başkanı seçilen Metin Pamukçu ile bazı ilçe ve belde belediye başkanları AK Parti'ye katıldı. 
     Pamukçu'nun katılımıyla, AK Parti'nin il belediye başkanı sayısı da 47'ye çıktı. 
     Başbakan Recep Tayyip Erdoğan, belediye başkanlarına parti rozetini taktı. 
     
     Belediye başkanlarına yakalarındaki rozetin ''kimlikleri'' olduğunu söyledi. 

     AK Parti Genel Başkanı, Başbakan Recep Tayyip Erdoğan, 28 Mart'taki seçimlere katılım oranının az olduğunu söyleyenler bulunduğunu belirterek, ''Bu kişilerin başarısızlıklarına, millet karşısındaki itilmişliklerine bir bahane bulmaları gerekiyor, yaptıkları bu'' dedi. 
     Başbakan Erdoğan, partisince Ahmet Taner Kışlalı Spor Salonu'nda düzenlenen ''Belediye Başkanları Çalışma Prensipleri'' toplantısında, belediye başkanlarına yakalarındaki rozetin ''kimlikleri'' olduğunu söyledi. 
     ''Hepimiz millet teveccühüne mashar olmuş kişileriz. O kimliğe liyakatle, dirayetle, sadakatle bağlı olmalıyız'' diye konuştu. 
     Seçim sonuçlarının, seçmenin, demokratik olgunluğuna sahip, temsil felsefesini derinliğine özümsemiş, son derece bilinçli bir seçmen olduğunu ortaya koyduğunu ifade eden Erdoğan, şöyle konuştu 
     '' Seçimlere katılım oranı az oldu diyenler var. Bu kişilerin başarısızlıklarına, millet karşısındaki itilmişliklerine bir bahane bulmaları gerekiyor, yaptıkları bu. Araştırdığınız zaman, gelişmiş ülkelerde seçimlere katılım oranının düştüğünü görürsünüz. İsviçre'de katılım yüzde 40'lardadır. Bizde bu işi kavrayamayanlar var, ancak alışacaklar. Türkiye'de yaşam standardı yükseldikçe seçimlere katılım oranının düştüğünü görecekler. Yönümüz temsilde katılımcılığı arzu etmek. Bu kişilerin, halkımızın bu noktada kararına değil, kendi durumlarına bakarak değerlendirmeleri lazım. 
     Kimse AK Parti'nin aldığı oy oranı üzerinde spekülasyona girmesin. Bu yarış demokratik bir şekilde yapılmış ve neticelendirilmiştir. Milletin bu kararına sadece saygı duyulur. 3 Kasım'da yüzde 35 oy aldık, 'karşınızda yüzde 65 var' dediler. Bugün de yüzde 42 oy aldık. Ancak, 'karşınızda yüzde 58 var' demiyorlar, yüzde 42'yi düşürmeye çalışıyorlar. Biz Türkiye'yi tüm milletimizle, örgütlerimizle el ele kenetlenerek, herhangi bir tehlike virüsüne meydan vermeden muasır medeniyet seviyesine çıkarmalıyız.'' 
     
     ''NOT BIRAKINIZ'' DEMEYECEKSİNİZ 

     AK Parti Genel Başkanı Recep Tayyip Erdoğan, belediye başkanlarından, cep telefonlarını kapatmadan sürekli açık tutmalarını da isteyerek, ''Geçenlerde gece saat 03.00'de bazı belediye başkanlarımızı cep telefonlarından aradım. Telefonlarını açık tutmuşlar, inşallah bundan sonra da açık olur. Bu telefonları size boşuna vermedik, vatandaşın sıkıntısı olabilir, bu noktada ilk arayacağı kişi siz olacaksınız. Onlara not bırakınız da demeyeceksiniz'' diye konuştu. 
     Bu yarışta galip çıkmak istediklerini, berabere kalmak ya da yenilmek istemediklerini ifade eden Erdoğan, ''golü atmak zorundayız'' dedi. 
     Başbakan Erdoğan, belediye başkanlarından personel ile uğraşmamalarını da talep ederken, görevi devraldıkları belediye başkanlarının kadroları ''şişirmişlerse'' bununla ilgili gerekli çalışmaları yapmalarını istedi. Erdoğan, ''Belediyeler dolgu merkezleri değildir'' dedi. 
     AK Parti Genel Başkanı Erdoğan, kendisinden önce konuşan Ankara Büyükşehir Belediye Başkanı Melih Gökçek'in, ''Belediyelerin borçlarıyla ilgili gerekli bir düzenleme yapılması'' talebine atıfta bulunarak, şöyle konuştu 
     '' Bu borçlar silinsin diyorsunuz. Ancak, biz rasgele ufak tefek yeri idare etmiyoruz. Biz Türkiye Cumhuriyeti'ni idare ediyoruz. Bunu yaparken de mali disiplinden taviz vermeyiz. Ancak biz belediyelerimizin sıkıntılarını biliyoruz. Bunun giderilmesi için de gerekli çalışmalar yapılıyor.'' Erdoğan, belediyelerin Hazine'ye borçlarıyla ilgili olarak da ''Hazine olayını kimse aklından geçirmesin, o olay farklı bir olay, orada ancak ödeme kolaylığı konusunda yardımcı oluruz'' dedi. 
     Hükümetin belediye hizmetlerinde parti ayrımcılığı yapmayacağını ifade eden Erdoğan, belediye başkanlarından ''Fildişi kulelerde'' oturmamalarını, eşleriyle kapı kapı dolaşarak halkla birlikte kaynaşmayı sağlamalarını istedi. 
     AK Parti Genel Başkanı Erdoğan, yerel yönetimlerle ilgili yasa tasarılarının Meclis'te görüşülmeye başlanacağını anımsatarak, merkezi yönetimin asli hizmetlere yoğunlaşacağı yeni dönemde, yerel yönetimlerin yetki ve sorumluluklarının artacağını söyledi. 
     AK Partili belediye başkanlarına, 29 Mart sabahından itibaren kendilerine oy veren, vermeyen bütün hemşehrilerinin başkanı olmak zorunda olduklarını ifade eden Erdoğan, şöyle devam etti 
     ''Yönetim sorumluluğunu üstlendiğiniz il, ilçe ve beldelerde asla bir ayrımcılık içinde olmayınız, asla partizanlık yapmayınız, demokrasiyi içinize sindiriniz. Kim olduğuna bakmadan, bütün vatandaşlarımıza ihtiyaç duydukları hizmeti eksiksiz ve zamanında götürünüz, bizler hükümet olarak bu milletin oylarıyla göreve getirdiği bütün belediye başkanlarını aynı muhabbetle kucaklıyoruz. Sizlerin de aynı hassasiyet ve olgunluk içinde hareket edeceğinizden en ufak şüphem yoktur. Seçim süreci boyunca olduğu gibi, görev süreniz boyunca da demokratik duruşunuz ve medeni çizginizle Türk siyasetinde örnek teşkil edeceksiniz.'' Bu çalışmanın belediye başkanlarıyla ilk çalışmaları olduğunu ifade eden Erdoğan, bu çalışmayı bazı eğitim çalışmalarıyla geliştireceklerini, 30 Nisan, 1-3 Mayıs ve 7-10 Mayıs'ta iki grup halinde çalışacaklarını kaydetti. 
     Toplantıda, ''Belediye Başkanları Çalışma Prensipleri'' başlıklı kitapçık da belediye başkanlarına dağıtıldı. 
     
</TEXT>
</DOC>
