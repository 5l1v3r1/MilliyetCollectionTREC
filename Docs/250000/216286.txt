<DOC>
<DOCNO> 216286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/19/son/sonspo02.html </URL>
<DATE> 2004/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Efes uzatmada yıkıldı .. 
</HEADLINE>
<TEXT>

     Basketbol Erkekler Avrupa Ligi'nde C Grubu'nu lider olarak tamamlamayı garantileyen Efes Pilsen, grubundaki son maçında, İspanya'nın Pamesa Valencia takımına normal süresi 94-94 berabere biten karşılaşmada, uzatmada 107-103 yenildi. 
     Maçın ilk dakikalarında özellikle pota altı savunmasında etkisiz kalan Efes Pilsen, Tomaseviç ve Oberto'nun bu bölgedeki sayılarına engel olamadı. Hücumda sadece Ermal ile başarılı olan lacivert-beyazlılar, dış şutlarda da Montecchia'yı durduramadı ve evsahibi ekip 9. dakikada 32-14 ile 18 sayılık üstünlük yakaladı. İspanyol ekibi, birinci periyodu da 32-20 önde geçti. 
     2. periyoda da hücumda kötü başlayan Efes Pilsen, 3,5 dakika sayı üretemedi. Bunu iyi değerlendiren Valencia, farkı tekrar açtı ve 14. dakikada 19 sayılık 39-20 üstünlük yakaladı. Alan savunmasına dönen Efes Pilsen, Langdon ve Alper'in sayılarıyla 18. dakikada 40-36 ile farkı 4 sayıya indirmesine karşın, evsahibi ekip, Kammerichs ve Garcia ile tekrar etkili olarak ilk yarıyı 52-42 önde kapadı. 
     İkinci yarıda dış şutlara yönelen Efes Pilsen, Alper, Ömer ve Ender ile 3 sayılık basketler üretti ve 29. dakikada 71-70'lik skoru yakalayarak ilk kez öne geçti. Maçın 3. periyodu da 71-71'lik beraberlikle geçildi. 
     Son periyodun başlarında iyi savunma yapan lacivert-beyazlılar, skorer bir oyun ortaya koyarak 38. dakikayı da 87-78 önde geçti. Bu dakikadan sonra dış şutlarda oldukça başarılı olan Pamesa Valencia, Montecchia'nın basketleriyle 39. dakikada 87-86 ile farkı bir sayıya kadar indirdi. 
     Karşılaşmanın son 15 saniyesine de 94-91 Efes Pilsen üstünlüğüyle girilmesine karşın İspanyol ekibi son 5 saniyede Rigaudeau'nun 3 sayılık basketiyle 94-94'lük beraberliği sağladı. Karşılaşmanın bitimine 2.4 saniye kala Ender, rakibine hücum faul yaptı. Evsahibi ekip kenardan başladığı hücumda Tomaseviç ile sayı bulamayınca, normal süre 94-94 sona erdi ve maç uzatmaya gitti. 
     Uzatma dakikalarında Efes Pilsen hücumda ve savunmada etkisiz kalırken, Pamesa Valencia, Montecchia ve Rigaudeau ile sayılar bularak karşılaşmayı 107-103 kazandı. 
     Efes Pilsen, bu sonuçla C Grubu'ndaki maçlarını 10 galibiyet, 4 yenilgi ile tamamladı. 
     
     KÜNYE 
     Salon Pabellon Fuente De San Luis Hakemler Pitsilkas xx Yunanistan , Belosevic xx Sırbistan Karadağ , Rocha xx Portekiz 
     Pamesa Valencia Montecchia xxx 20, Rigaudeau xxxx 23, Paraiso xx 9, Tomaseviç xxx 15, Oberto xx 8, Luengo x 1, Dikoudis xx 11, Llompart xx 6, Kammerichs xx 8, Garcia xx 6 Efes Pilsen Ender xxxx 25, Langdon xx 12, Granger x 3, Ermal xxx 19, Nikoliç xx 13, Kaya xx 10, Ömer xxx 12, Alper xxx 9 1. periyot 32-20 
     Devre 52-42 3. periyot 71-71 
     Normal süre 94-94 5 faulle çıkan 37.38 Kaya, 44.46 Ender Efes Pilsen , 39.26 Paraiso Pamesa Valencia 
     
</TEXT>
</DOC>
