<DOC>
<DOCNO> 239852 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/14/ekonomi/eko07.html </URL>
<DATE> 2004/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
JP Morgan'dan IMF ile iki yıllık anlaşma önerisi 
</HEADLINE>
<TEXT>



Yatırım bankası JP Morgan Chase'nin Doğu Avrupa ve Türkiye'den sorumlu stratejisti Marrese, Türkiye'nin IMF ilişkilerini iki yıllık stand - by düzenlemesiyle devam ettirmesinin yerinde olacağını söyledi. Marrese CNBC - E'ye yaptığı açıklamada, "Türkiye'nin borç yükünün çevrilebilmesi için 2005 - 2006 yılları için iki yıllık bir stand - by yapılabilir. Böylece Türkiye 6 ila 9 milyar dolarlık bir fona sahip olur ve devam eden borç yükümlülüklerini rahat şekilde karşılayabilir" dedi. 
Küresel ekonominin değişen koşulları ve yüksek borcu nedeniyle Türkiye'nin uluslararası piyasalarda borç bulmakta zorlanabileceğine dikkat çeken Marrese, "Türkiye'nin üç seçeneği var. Özelleştirmenin hızlandırılması, ABD'nin 8.5 milyar dolarlık kredisinin kullanılması veya IMF ile işbirliği. Bunlar arasında IMF ile işbirliği ağır basıyor. Bu hem Türkiye'nin hem de IMF'nin çıkarına olur" diye konuştu. 


</TEXT>
</DOC>
