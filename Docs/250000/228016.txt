<DOC>
<DOCNO> 228016 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/son/sonspo29.html </URL>
<DATE> 2004/04/02/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
A.Sebatspor, Fenerbahçe'ye hazır 
</HEADLINE>
<TEXT>

     Birinci Süper Futbol Ligi'nde yarın deplasmanda Fenerbahçe ile karşılaşacak Akçaabat Sebatspor, İstanbul'da yaptığı çalışmayla hazırlıklarını tamamladı. 
     Teknik Direktör Mehmet Birinci, sakatlığı süren Marek'in haricinde eksik oyuncuları bulunmadığını belirterek, ''Fenerbahçe karşısında iyi bir mücadele örneği ortaya koyarak, sahadan puanla ayrılmak istiyoruz'' dedi. 
     Fenerbahçe'nin ve kendilerinin puana ihtiyaçlarının bulunduğunu ifade eden Birinci, ''Puan için elimizden gelen her şeyi yapacağız. Fenerbahçe karşısında alacağımız puanın bize ligde kalma doğrultusunda epeyce katkısı olacağını biliyoruz'' diye konuştu. 
     Akçaabat Sebatspor'un Fenerbahçe karşısında Metin, Abdurrahman, Hamza, Semavi, Sedat, Mehmet Yılmaz, Macit, Erman Özgür, Bayram, Muzaffer ve Selahattin 11'i ile sahaya çıkması bekleniyor. 
     
</TEXT>
</DOC>
