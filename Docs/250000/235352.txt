<DOC>
<DOCNO> 235352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/son/sontur31.html </URL>
<DATE> 2004/04/27/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
DİSK ve KESK 1 Mayıs'ta Taksim'de... 
</HEADLINE>
<TEXT>

     Türkiye Devrimci İşçi Sendikaları DİSK ile Kamu Emekçileri Sendikaları Platformu KESK , 1 Mayıs'ı Taksim'de kutlayacaklarını açıkladılar. 
     DİSK Genel Merkezi'nde düzenlenen basın toplantısında, her iki konfederasyon adına hazırlanan ortak basın açıklamasını okuyan DİSK Genel Başkanı Süleyman Çelebi, 1 Mayıs'ı, 4 konfederasyonun çağrısı, tüm emek ve meslek örgütleriyle siyasi partilerin katılımıyla kutlamak için çaba gösterdiklerini, ancak yapılan tüm çağrılara rağmen 1 Mayıs'ın ortak mitingle yaşama geçirilmesi konusunda ortak bir noktada buluşamadıklarını kaydetti. 
     Türk-İş, DİSK ve KESK temsilcilerinden oluşan 1 Mayıs Düzenleme Kurulu'nun 1 Mayıs mitinginin Taksim alanında kutlanması için İstanbul Valiliği'ne başvurduğunu, ancak buna izin verilmediğini belirten Çelebi, şunları söyledi 
     ''Bu yanıtı bizlere verenler çok iyi bilmektedirler ki, İstanbul'da başta Taksim olmak üzere birçok alan, resmi, yarı resmi veya özel kurum, kuruluş ve kişiler için kullanılmaktadır. Bu alanda mitingler, konserler, gösteriler başta olmak üzere birçok etkinlik düzenlenmekte, hiçbir resmi başvuru yapılmaksızın halk bu alanda toplanmaya çağrılmakta, yılbaşı partileri de dahil akşam karanlığında geniş katılımlı toplantılar gerçekleştirilmektedir. Taksim 1979'dan beri Türkiye'nin emekçilerine yasaklanmış bir bölge ilan edilmiş ve gizli bir devlet politikası haline getirilmiştir. 
     Bu alanın emekçilere kapatılmasını şiddetle kınıyoruz. Yıllardır bize dayatılan bu alana hapsolmak istemiyoruz. 1 Mayıs'ta Taksim Meydanı'nda olacağız.'' Basın mensuplarının sorularını da yanıtlayan Çelebi, ''Türk-İş ile aranızda bölünme mi var '' şeklindeki bir soruya, bölünmeyi arzulayan bir örgüt olmadıklarını, ancak farklı görüşleri olan konfederasyonlar olduklarını söyledi. 
     Türk-İş'in, 1 Mayıs'ı, Abide-i Hürriyet Meydanı'nda kutlayacağını belirten Çelebi, ''Türk-iş'in bu konudaki ayrı yaklaşımını doğru bulmuyorum. Birlikte 1 Mayıs'ı kutlama konusunda ortaya koyduğumuz duyarlılık ve çağrımızın anlaşılmasını istiyoruz'' dedi. 
     Çelebi, kutlama için başka alanların da üretilebileceğini, ancak sadece Abide-i Hürriyet Meydanı ile Beykoz Çayırı'nın dayatıldığını belirterek, ''Bizi başka alana sokmak istemiyorlar. 'Başka bir yerde hak tanımıyorum' diyen bu anlayışa 'dur' demek lazım. Taksim bir tek bize, 1 Mayıs'a kapalı. Bu, 1 Mayıs'a bu alanın kapalı olmaması konusunda ortaya koyduğumuz bir tavırdır'' diye konuştu. 
     Valiliğin, Taksim'i ret kararından sonra Beyazıt Meydanı, Şehzadebaşı ve Sultanahmet Meydanı için öneri yaptıklarını, Vali Güler'in de ''Kazlıçeşme olabilir mi '' önerisini getirdiğini ancak Türk-İş ile burada da mutabakat sağlayamayınca o önerinin de sonuçsuz kaldığını anlatan Çelebi, şunları söyledi 
     ''Bizim derdimiz gerilim yaratmak değildir. Bunu gerenler onun sorumluluğunu üstlenmiş olurlar. Biz en geniş manada Taksim'de 1 Mayıs'ı kutlama konusunda çocuklarımızla üyelerimizle orada olmak istiyoruz. Orada da olacağız. Tek alternatif olarak sunulan Abide-i Hürriyet Meydanı'nı istemiyoruz.'' KESK Genel Başkanı Sami Evren de, tüm emekçilerin 1 Mayıs'ı tüm Türkiye'de olduğu gibi İstanbul'da da birlikte kutlamak istediklerini ancak Türk-iş ile mutabakata varamadıklarını belirterek, ''Türk-İş, Hak-İş, tüm toplumsal muhalefet güçleri ve emekçilere çağrıda bulunuyorum. Gelin 1 Mayıs'ı birlikte kutlayalım. Alan tartışmalarından meseleyi çıkartalım. Emekçilerin birliği, emekçilerin hak ve çıkarlarını koruma temelinde olacaktır'' dedi. 
     Evren, ''İzinsiz yürüyüşün bir soruna yol açıp açmayacağının'' sorulması üzerine, ''Bir sorun olacağı kaygısını taşımıyoruz. Bu sorumluluk güvenlik güçlerine aittir. Biz çocuğumuzla, halkımızla en küçük provokasyona meydan vermeyecek bir sorumluluk içinde alanda olacağız. Dolayısıyla güvenlik güçlerinin görevi, bu alanda emekçilerin can güvenliğini sağlamaktır'' yanıtını verdi. 
     1 Mayıs'ın tatil olması ve Kamu Yönetim Temel Kanunu'nun geri çekilmesi için yarın Ankara'da bir yürüyüş başlatacaklarını da belirten Evren, bu yürüyüşün 1 Mayıs'ta Taksim Anıtı'na çelenk koyma ile sona ereceğini bildirdi. 
     
</TEXT>
</DOC>
