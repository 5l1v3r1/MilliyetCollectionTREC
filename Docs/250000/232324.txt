<DOC>
<DOCNO> 232324 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/17/son/sonsiy13.html </URL>
<DATE> 2004/04/17/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Demirel Otomobil, ev ve traktör satılıyorsa ekonomi canlı demektir 
</HEADLINE>
<TEXT>

     9. Cumhurbaşkanı Süleyman Demirel, bir ülkede otomobil, traktör ve ev satışlarının ekonominin canlılığına işaret olduğunu belirterek, Türkiye'de her bin kişiye düşen otomobil sayısının 70'den, 100'e, ilerleyen zamanda da 500'e çıkacağına inandığını kaydetti. 
     Chevrolet Ankara bayisinin açılış törenine katılan 9. Cumhurbaşkanı Demirel, Başkent'in güzel bir tesise kavuştuğunu, bu tesisi gerçekleştirenleri kutladığını söyledi. ''Chevrolet'yi tanıtmaya gerek yok, çünkü o bir dünya markası...'' diyen Demirel, yapılan keşiflerin, keşfedildiği yerlerde kalmadığını, bunların insanlığın hizmetine sunulduğunu ifade etti. 
     İnsan yaşamında telefon, televizyon ve otomobil gibi teknoloji ürünlerinin çok önemli olduğunu, bunlarsız bir yaşam düşünülemeyeceğini belirten Demirel, ''Hayatı kolaylaştıran mucitlere ve bunları yaygınlaştıran müteşebbislere müteşekkir olmalıyız'' dedi. 
     Türkiye'de her bin kişiye 70 otomobilin düştüğünü kaydeden Demirel, ''Bir ülkede otomobil satılıyorsa, traktör ve ev satılıyorsa o ülkenin ekonomisi canlı demektir'' diye konuştu. Avrupa'da her bin kişiye 400 otomobil düştüğünü hatırlatan Demirel, Türkiye'nin de bu seviyeye geleceğine inandığını söyledi. Demirel, ''Bu rakam bizde de 100'e, ilerleyen zamanlarda 500'e çıkacaktır inşallah'' dedi. 
     Chevrolet'in Ankara bayii Reis Otomotiv'in sahibi Fevzi Reis ise Chevrolet ile otomotiv piyasasının yeni bir dinamizm kazanacağını belirtti. 
     Chevrolet Genel Müdürü Peter Fahri ise Türkçe yaptığı konuşmada, bugünün kendileri için özel bir gün olduğunu ifade ederek, ''Bu başlangıçla gurur duyuyoruz'' dedi. Türkiye'de yeni bir başlangıç yaptıklarını vurgulayan Fahri, kuracakları servis ağı ile bu başlangıcı büyüteceklerini söyledi. 
     
</TEXT>
</DOC>
