<DOC>
<DOCNO> 238631 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/09/son/sonspo37.html </URL>
<DATE> 2004/05/09/ </DATE>
<TIME> 22.38 </TIME>
<AUTHOR>  </AUTHOR>
<HEADLINE>
Trabzonspor, Galatasaray maçının ardından açıklamalar 
</HEADLINE>
<TEXT>

     Trabzonspor Teknik Direktörü Ziya Doğan, Türkiye Kupası şampiyonluğunu fazla büyütmelerinin cezasını çektiklerini söyledi. 
     Doğan, 4-2'lik Galatasaray yenilgisinin ardından yaptığı açıklamada, maçı kazanmak istediklerini belirterek, ''Kupa oyuncularda büyük bir rehavete neden oldu. Bu havayı hafta içi üzerimizden atmak istedik, ancak başarılı olamadık'' dedi. 
     Galatasaray karşısında ellerinden gelen mücadeleyi yaptıklarını ifade eden Doğan, ''İlk yarı 2 gol yiyince oyundan koptuk. Hafta içinde kupa şampiyonluğunu fazla büyütmenin cezasını çektik'' diye konuştu. 
     Galatasaray karşısında 7-8 gol pozisyonuna girdiklerini, bunları değerlendiremediklerini kaydeden Doğan, şöyle konuştu 
     ''Galatasaray iyi bir futbol oynadı. Haklı bir galibiyet aldı. Artık bundan sonra fazla konuşulacak bir şey yok. Fenerbahçe ise Denizli'yi yendi. Fenerbahçe'nin şampiyonluğu hayırlı olsun.'' 
     
     HAGİ ''ÜSTÜNDÜK'' 
     Galatasaray Teknik Direktörü Gheorghe Hagi ise Trabzonspor karşısında maç boyunca üstün olan tarafının kendileri olduğunu söyledi. 
     Hagi, hafta içinde düzenlediği basın toplantısında ''Trabzonspor'a bir sürprizimiz var'' biçiminde açıklamalar yaptığını anımsatarak, ''Hem ofansif hem defansif olarak Trabzonspor'dan daha iyi, daha üstündük'' dedi. 
     Trabzonspor'un kupa maçının yorgunluğunun olabileceğini kaydeden Hagi, ''Büyük sevincim, bu maçın 1,5 ay içinde iyi çalıştığımızı teyit etmesi, 10 eksiğe rağmen takımda güvendiğimiz oyuncuların oluşudur'' diye konuştu. 
     Hagi, sarı-kırmızılı takımın inişli çıkışlı bir grafiğinin olmasını konsantreye bağladıklarını kaydetti. 
     
     DOĞANLA İLK YENİLGİ 
     Trabzonspor, teknik direktör Ziya Doğan yönetiminde, 14. lig maçında ilk yenilgisini almış oldu. 
     Bordo-mavililer, Galatasaray maçı öncesi 13 lig maçında 12 galibiyet ve 1 beraberlik almıştı. 
     Daha önce Şenol Güneş döneminde 11 maç art arda kazanan bordo- mavililer, Ziya Doğan'la aynı başarıyı gösterdi, ancak bu başarıyı geçme şansı bulamadı. 
     
</TEXT>
</DOC>
