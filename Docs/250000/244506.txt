<DOC>
<DOCNO> 244506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/01/son/sonspo12.html </URL>
<DATE> 2004/06/01/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Milli Atlet Elvan'a makam aracıyla karşılama... 
</HEADLINE>
<TEXT>

     Milli atlet Elvan Abeylegesse'ye, Bolu'ya gelişinde Bolu Gençlik ve Spor İl Müdürü Mehmet Sertbaş'ın makam aracı tahsis edildi. Görevliler ayrıca, Elvan ıslanmasının diye şemsiye tuttular. 
     Elvan ve takım arkadaşları Tezeta Dsela ve Sabri Kara, İstanbul'dan Bolu'ya 4 saat süren otobüs yolculuğundan sonra ulaştılar. Milli atleri otobüsten indikleri İstanbul kavşağında Bolu Gençlik ve Spor İl Müdürü Mehmet Sertbaş ve teşkilat görevlileri karşıladılar. Otobüsten inen sporcuların bavullarını taşıyan görevliler, milli atlet Elvan Abeylegesse'nin yağmurda ıslanmaması için şemsiye de tuttular. Elvan ve Tezeta Dsela, Bolu Gençlik ve Spor İl Müdürü Sertbaş'ın makam aracıyla Sabri Kara ve sporcuların eşyaları ise son model bir minibüsle Bolu Valiliği'ne hareket etti. 
     
     VALİ TÜRKER ÇİÇEKLER KARŞILADI 

     Bolu Valisi Mehmet Ali Türker, çiçeklerle karşıladığı milli atlet Elvan Abeylegesse'ye, ''Seni başarılarından dolayı kutluyorum. Tekrar Bolu'ya gelmen bizi mutlu etti. Sen artık herşeyiyle ayısı, doğasıyla Bolu'yu tanıdın ve Bolu'yu seviyorsun. Bolu'nun tanıtımına çok fazla katkın oldu. Bu yüzden sana ve bütün sporcularımıza teşekkür ediyorum'' dedi. 
     Milli atlet Elvan ise 6 yıldır Türkiye'de yaşadığını ve 6 ayda Türkçe öğrendiğini belirterek, ''Ben Türkiye'yi ve Türk insanlarını çok seviyorum. Dünyanın hiçbir yerinde bu kadar dostça ve insanca yaklaşımları olan bir toplum olamaz. Bolu'da yaşadıklarım, benim başarılarımı olumsuz etkilemedi. Sporcular zor şartlara hazır olmalı. Eğer karşıma bir daha ayı çıkarsa kaçmayacağım, ayının karşıma çıkması beni olumsuz etkilemedi. Ogün sadece birazcık korktum'' diye konuştu. 
     Abeylegesse, Süreyya Ayhan Kop ile birlikte 1500 metre olimpiyat barajını aşmasıyla ilgili ise şunları söyledi 
     ''Ben buraya gelmeden önce Moskova'da düzenlenen yarışmada 1. oldum. Benim ilk hedefim, 1500 metre koşmak değil, olimpiyatlarda 5000 metre koşarak, başarılı olmak. Çalışma programımı antrenörüm geldikten sonra belirleyeceğiz. Başarılı olacağıma inanıyorum. Türk halkı bana güvensin.'' Bolu Valisi Mehmet Ali Türker, Elvan Abeylegesse ve diğer milli atletlere Bolu'yu tanıtan çeşitli hediyeler vererek, ''İlimizin tanıtımı için katkılarınızı bekliyorum'' dedi. 

     
</TEXT>
</DOC>
