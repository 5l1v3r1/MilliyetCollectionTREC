<DOC>
<DOCNO> 227985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/son/sonsiy29.html </URL>
<DATE> 2004/04/02/ </DATE>
<TIME> 21.58 </TIME>
<AUTHOR>  </AUTHOR>
<HEADLINE>
Şahin "AK Parti'ye, 3 Kasım'da verilen destek artığı ortaya çıkmıştır" 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, 28 Mart yerel seçimlerinde AK Parti'ye 3 Kasım'da verilen desteğin arttığının ortaya çıktığını söyledi. 
     Şahin, partisinin Bayrampaşa İlçe Teşkilatı'nca Rami'deki Beyazgül Düğün Salonu'nda düzenlenen ''Teşkilat İçi Kutlama Yemeği''ne katıldı. 
     Burada konuşan Şahin, Bayrampaşa'da her 2 kişiden 1'inin AK Partili olduğunu ifade ederek, bundan dolayı üçüncü kez belediye başkanı seçilen Hüseyin Bürge ile İlçe Başkanı Atila Aydıner'e teşekkür etti. 
     Konuşmasında, yerel seçimlerin sonuçlarını da değerlendiren Şahin, ''AK Parti'ye 3 Kasım'da verilen desteğin arttığı gerçeği ortaya çıkmıştır. Hükümetim ve Başbakanım adına size teşekkür ediyorum. Hızımıza hız kattınız'' dedi. 
     Şahin, 1.5 yıldır iktidarda olduklarını ve önlerinde, biriken sorunları çözmek için 3.5 yıllık bir zaman bulunduğunu belirterek, ''Tekrar milletvekili seçimine gidildiğinde yüzde 50'leri bulursak, kendimizi başarılı sayarız'' diye konuştu. 
     Türkiye'nin bir değişim ve dönüşüm süreci yaşadığını vurgulayan Şahin, ''eski tas eski hamam'' zihniyetinin kalktığını ifade etti. 
     
     "Ele avuca sığmayan bir Başbakanımız var" 
     Bakan Şahin, ele avuca sığmayan, az uyuyan, çok çalışan bir Başbakan'a sahip olduklarını belirterek, ''Sayın Başbakanımız bir gün orada, bir gün burada, işadamlarını takmış peşine gidiyor. Bu nedenle Türkiye'de her ay ihracat patlaması yaşanıyor'' dedi. 
     Türkiye'nin bir bölge ülkesi olmaktan çıkarak, dünya ülkesi konumuna ulaştığını dile getiren Şahin, ''Cumhuriyet'in ilkelerine bağlıyız'' demenin lafla olmayacağını, Hükümet'in icraatlarıyla, Türkiye'nin gıptayla bakılan bir ülke konumuna ulaştığını söyledi. 
     Şahin, tüm bunların Cumhuriyet'e yapılan bir hizmet olduğunu vurgulayarak, ''Bu Cumhuriyet ilelebet yaşayacaktır. Ama kendisine hizmet edilerek yaşayacaktır'' şeklinde konuştu. 
     Yemekte, AK Parti Bayrampaşa İlçe Başkanı Atila Aydıner, başarısından dolayı Bayrampaşa Belediye Başkanı Hüseyin Bürge'ye plaket verdi. 
     Yemeğe, AK Parti İstanbul milletvekilleri Recep Koral ve Hüseyin Kansu ile Eyüp Belediye Başkanı Ahmet Genç de katıldı. 
     
</TEXT>
</DOC>
