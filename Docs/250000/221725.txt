<DOC>
<DOCNO> 221725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/12/son/sondun10.html </URL>
<DATE> 2004/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Ruanda katliamının "karakutusu" BM'de ortaya çıktı .. 
</HEADLINE>
<TEXT>

     Ruanda katliamına neden olan uçak kazasında, düşen uçağa ait olduğu sanılan kara kutu, esrarengiz şekilde New York'taki BM merkezindeki evrak dolaplarından birinin içinde bulundu. 
     İçinde Ruanda ve Burundi devlet başkanlarının bulunduğu Falcon-50 tipi uçak, 6 Nisan 1994 tarihinde Kigali havaalanı yakınlarında roketle düşürülmüştü. Bu uçağa ait olduğu öne sürülen kara kutunun, o tarihte incelenmek üzere New York'taki BM merkezine gönderildiği, ancak esrarengiz biçimde ortadan kaybolduğu bildirilmişti. 
     Uçağın düşmesi ve olayda iki ülke devlet başkanlarının ölmesinden sonra, Fransızların desteklediği Hutu rejiminin işbaşında bulunduğu Ruanda'da görülmemiş bir katliam olmuş, olaylarda 800 bin Tutsi ve ılımlı Hutu öldürülmüştü. 
     Olaylar sırasında şimdiki BM Genel Sekreteri Kofi Annan, BM barışı koruma operasyonları dairesinin başında bulunuyordu. BM barış gücü askerlerinin soykırımını engelleyememesi, o dönemde uluslararası teşkilat ve Annan için büyük bir ''eksi puan'' oluşturmuştu. 
     
     SÖZCÜ YALANCI ÇIKTI 
     Olayı ilk kez kamuoyuna yansıtan Fransız Le Monde gazetesi, BM'yi ''düşen uçakla ilgili soruşturmayı engellemekle'' suçladı. 
     Kara kutunun BM'de olduğu yolundaki iddialar geçen günlerde BM Sözcüsü Fred Eckhard tarafından yalanlandı. Sözcü, bu konudaki soruları, ''Evet, kara kutu tam şu masanın altında'' diyerek alaya aldı. 
     Ancak Eckhard, aradan 2 gün geçmeden ''kara kutunun BM'deki dolaplardan birinin içinde bulunduğunu'' açıklamak zorunda kaldı. Sözcü, ''kara kutunun 1994'te Ruanda'dan diplomatik valiz içinde BM merkezine yollandığını, ancak hasara uğramadığı için, düşen uçağa ait olamayacağı varsayılarak dolaba kilitlendiğini'' öne sürdü. Sözcü, ''güvenlik uzmanlarının kara kutunun dolaba kilitlendiğinden üstlerini haberdar etmediklerini'' de söyledi. 
     
     ANNAN DA ŞAŞIRDI 
     Aynı yolda sorulara muhatap olan Genel Sekreter Kofi Annan ise gazetecilere, ''Şunu itiraf etmeliyim ki, kara kutunun BM binasında bulunmasına ben de en az sizler kadar şaşırdım'' açıklamasında bulundu. Annan, olayı ''gerçekten çok büyük bir hata'' olarak nitelendirdi. 
     ''Olayın örtbas edilmesinin söz konusu olmadığını'' belirten Annan, ''BM hukuk dairesinin, Fransa'nın yürüttüğü soruşturmaya etkin biçimde katkıda bulunduğunu'' söyledi. 
     
     UÇAĞI ŞİMDİKİ BAŞKAN MI DÜŞÜRTTÜ 
     BM yetkilileri, bulunan kara kutunun, gerçekten Falcon-50 uçağına ait olup olmadığının anlaşılabilmesi için havacılık uzmanlarına teslim edileceğini de açıkladı. 
     Le Monde gazetesi, Fransız yargıç Jean-Louis Bruguiere tarafından 6 yıl boyunca yürütülen soruşturmanın, ''uçağın, Ruanda'nın şimdiki Cumhurbaşkanı Paul Kagame'nin emriyle düşürüldüğünü'' ortaya koyduğunu yazdı. 
     Düşen uçakta Ruanda ve Burundi devlet başkanları, Juvenal Habyarimana ve Cyprien Ntaryamira hayatlarını kaybetmişti. 
     Kagame'nin başında bulunduğu şimdiki Ruanda hükümeti ise bir bildiri yayımlayarak, ''iddiaların esastan yoksun ve utanç verici olduğunu'' açıkladı. 
     
</TEXT>
</DOC>
