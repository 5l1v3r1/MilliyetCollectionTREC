<DOC>
<DOCNO> 239577 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/13/spor/axspo01.html </URL>
<DATE> 2004/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Demirören'den çifte atak 
</HEADLINE>
<TEXT>


Beşiktaş'ın başkan adayı ünlü teknik adam Mattheaus ile anlaştı. Alman çalıştırıcıya üç yıllık imza attıran Yıldırım Demirören'in Interli Okan'ın da işini bitirdiği iddia edildi 

ORHAN YILDIRIM 


Milano'da görüştüler 
BEŞİKTAŞ'TA başkan adaylığını geçtiğimiz günlerde açıklayan Yıldırım Demirören halen Macaristan Milli Takımı'nın başında olan ünlü Alman teknik adam Mattheaus ile anlaştı. Demirören'in yönetiminde yer alacak olan Kıvanç Oktay dün Mattheaus ve menajeri Michael Prawitz ile Milano'da biraraya geldi. Yapılan pazarlıklar sonrası anlaşma sağlanırken Alman hoca üç yıllık mukaveleye imza attı. Mattheaus'un 30 Mayıs'taki kongrede Demirören'in başkanlığı kazanması halinde İstanbul'a gelip resmi sözleşmeyi imzalayacağı öğrenildi. 

Emre-Okan pazarlığı 
KIVANÇ Oktay'ın Demirören'in direktifleri doğrultusunda İtalya'da Okan Buruk ve Emre Belözoğlu için de Inter'le temasa geçtiği ileri sürüldü. Oktay'ın Okan'dan olumlu yanıt aldığı, kulübü ile de bonservis konusunda el sıkışarak yıldız futbolcunun işini bitirdiği, Emre konusunda ise pazarlıkların sürdüğü iddia edildi. Bu arada seçim hazırlıklarında bire bir görüşmeyi tercih eden Demirören önceki gece Beşiktaş Çarşısı'nda bir gezinti yaptı, kongre üyeleriyle buluştu. Demirören dün de Bandırma'ya giderek, Beşiktaşlılar Derneği'nde Siyah - Beyazlılar ile biraraya geldi. 

Keçeci de açıkladı 
FİKRET Orman, Erol Kaynar ve Yıldırım Demirören'in ardından Affan Keçeci de dün bir basın toplantısı düzenleyerek adaylığını açıkladı. Camiada birliği, saygıyı kazandırmak, kaybolan değerleri yeniden yaşatmak için aday olduğunu ifade eden Keçeci, "Kararımı almadan önce Süleyman Seba, Serdar Bilgili ve camianın diğer önde gelenleriyle görüştüm" dedi. Süpermen olmadığını ve sorunları tek başına çözemeyeceğini vurgulayan Affan Keçeci, mali, tesis ve buna benzer konularda uzman isimlerle yola çıktığını belirtti. 

Orman'ın gözdesi Tigana 
KONGRE çalışmalarını sürdüren Fikret Orman'ın ekibinden İbrahim Altınsay'ın teknik direktör konusunda Tigana ile temasa geçtiği öğrenildi. Altınsay'ın Fransız teknik adamla Cannes'da bir görüşme yaptığı ve seçimi kazanmaları halinde kendisini düşündüklerini belirttiği ileri sürüldü. Fransız Milli Takımı'nın başında bulunan Santini'nin de Orman'ın düşündüğü isimler arasında yer aldığı kaydedildi. Öte yandan şu anki yönetimde bulunan Cem Bilge'ye dört başkan adayının da teklifte bulunduğu bildirildi. 

Yaptığının arkasında 

KARTAL'IN çöküş maçı olarak nitelendirilen Beşiktaş - Samsunspor maçında 5 kırmızı kart göstererek gündeme gelen hakem Cem Papila, yaptığının arkasında olduğunu söyledi. Papila, 5 kırmızının da yerinde olduğunu vurgulayarak, "H l aynı fikirdeyim" dedi. Cem Papila, Ali Aydın'ın hakemliği bırakmasına çok üzüldüğünü, ancak bunun kendi tercihi olduğunu hatırlattı. 

Nereden nereye 

Reytingi iyice düştü 
ŞAMPİYONLUK iddiasını kaybeden Beşiktaş'ın reytingi de düştü. Siyah - Beyazlılar'ın dün Çaykur Rizespor maçı için yaptığı antrenmanını sadece dört gazetecinin izlemesi espri konusu oldu. Muhabirleri tek tek sayan Teknik Direktör Lucescu, "Yarın da herhalde bir kişi gelirsiniz" dedi. 

Sergen takıma katıldı 
SİYAH - Beyazlılar'da sağ el orta parmağında eziklik bulunan Sergen dün takımla birlikte idmana katıldı. Antrenman saatini karıştıran Ahmet Yıldırım ile sakatlıkları nedeniyle sezonu kapatan Tayfur, Ahmed Hassan, Pancu ile Zago çalışmaya çıkmadı. Yine sakatlığı nedeniyle sezonu kapatan Yasin ise düz koşu yaptı. 


</TEXT>
</DOC>
