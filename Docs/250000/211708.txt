<DOC>
<DOCNO> 211708 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/28/son/soneko14.html </URL>
<DATE> 2004/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Sebze satışları kara teslim... 
</HEADLINE>
<TEXT>

     Fırtına, sel, kar ve soğuk hava nedeniyle fiyatları artması beklenen turfanda üretim bölgesi Antalya'da sebze satışlarında durgunluk başladı. 
     Antalya Büyükşehir Belediyesi Toptancı Hal Şube Müdürü Hüseyin Kara, Antalya ve bölgesinde Ocak ayında yaşanan sel, fırtına ve aşırı soğuklar ile sonbahar ekim döneminin sona ermesi nedeniyle kaliteli ürün bulmakta zorluk çekildiğini söyledi. 
     Özellikle İstanbul, Ankara gibi büyük şehirlerle İç Anadolu Bölgesi'nde yoğun kar yağışı nedeniyle ulaşımın güçleşmesi üzerine depolardan mal çıkışı yapılamadığını, kamyonların da yollarda kaldığını öğrendiklerini belirten Kara, bayram öncesi tüketici ve vatandaşların sebze alımına yönelmediğini bildirdi. 
     Antalya bölgesinde olumsuz hava koşulları nedeniyle kaliteli ürün bulunmadığını vurgulayan Kara, ''İhracat dönemi olmasına rağmen piyasada hareketlilik yok. İhracatın durgunluğuna karşılık, iç piyasa da mal almıyor. Mal alma isteği de yok. Vatandaşların kurban alımlarına yöneldiğini tahmin ediyoruz. Şu anda sebze satışları durgun. Ayrıca kaliteli mal yok. Bulunduğunda, iyi kalite domates 1 milyon liradan alıcı buluyor. Yine de bayram süresince sebze fiyatlarının Antalya'da en az yüzde 25-30 oranında artacağını tahmin ediyoruz.'' Kara, Antalya Toptancı Hali'nden alışveriş yapan Migros, Gima, Tansaş, Metro ve bunlara benzer büyük alışveriş merkezleri, tatil köyü ve otellerle ihracatçıların kaliteli mal bulmakta zorluk çektiğini bildirdi. 
     
</TEXT>
</DOC>
