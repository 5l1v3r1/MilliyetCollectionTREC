<DOC>
<DOCNO> 246511 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/09/son/soneko30.html </URL>
<DATE> 2004/06/09/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Unakıtan FP'nin kayıp trilyon davasında uzlaşma talebi geldi 
</HEADLINE>
<TEXT>

     Maliye Bakanı Kemal Unakıtan, yatırım konusundaki esas dinamiklerinin özel sektör olduğunu belirterek, ''Bu dinamiklerin önünü açabilmek için her türlü gayreti gösteriyor ve tedbiri alıyoruz'' dedi. 
     Unakıtan, düzenlediği basın toplantısının ardından gazetecilerin sorularını yanıtladı. Unakıtan, yeni analitik bütçe kodlamalarına göre sermaye transferleri olarak görünen yerin yatırımlar olduğunu söyledi. Toplantıda, ''Mali disipline gerekirse 2044 yılına kadar devam edeceğiz'' şeklindeki sözlerinin hatırlatılması üzerine Unakıtan, mali disiplinin ''milletin üzerindeki vergi yükünün artırılması, yatırımların azaltılması suretiyle kamu hizmetlerinin azaltılması'' manasında kullanmadığını kaydetti. Unakıtan, şöyle devam etti 
     ''Bunu hesabımızı bilmek bakımından söylüyoruz. Yani ben harcama yapacağım, harcamanın karşılığı yok. Artık sağlıklı bir kaynağı olmayan harcama zihniyetinden vazgeçilmesi anlamında söylüyorum. Dolayısıyla yatırımlarda yapılacak diğer sosyal harcamalara da yer verilecek. Ancak bunları yaparken ayağını yorganına göre uzatacaksın mesele bu. Yorgan şu kadar, ayağı çıkmış 2 metre. Böyle numara yok, olmaz.'' Yatırımların bütçe içindeki payının yıllar itibariyle düşmesinin belirtilmesi üzerine de Unakıtan, yatırımların yapılmasını arzu ettiklerini, ancak eldeki imkanlara göre yatırım yapılması mecburiyetinin bulunduğunu kaydetti. 
     Yatırımların artık ''orayı yapalım, burayı yapalım, alalım, borçlanalım'' şeklinde olamayacağını belirten Unakıtan, Türkiye'de 30 seneden beri sürekli para yığılan verimsiz ve ekonomik değerini tamamiyle kaybetmiş yatırımların bulunduğunu söyledi. 
     Bakan Unakıtan, ''Şimdi az bir para yatırmak suretiyle bitirip ekonomiye kazandırılacak yatırımlara öncelik veriyoruz. Bitme aşamasına gelmiş yatırımlara son bir omuz vermek suretiyle bitiriyoruz. Bu harcamalarda verimliliği getiriyor. Aynı zamanda masraflarda artık eskisi gibi değil, tamamen kontrol altına aldık. Yani aynı parayla daha fazla iş yapabiliyoruz. Ancak elimizdeki imkanların dışına maalesef çıkamıyoruz'' diye konuştu. 
     Unakıtan, yatırım konusundaki esas dinamiklerinin özel sektör olduğunu, bu dinamiklerin önünü açabilmek için her türlü gayreti gösterdiklerini ve tedbiri aldıklarını ifade ederek, Türkiye'de geçen yılki 5.9 oranındaki büyümenin de yatırım yapıldığı manasına geldiğini söyledi. 
     ''Yatırım tamamen unutulmuş, bütçelerden çıkarılmış ve artık yatırımın y'si kaldırılmış görüşü yanlıştır'' diyen Unakıtan, ''Ona katılmıyorum. Keşke bu faiz belasından biran önce kurtulsak ve elimizdeki imkanları yatırımlara, diğer sosyal yardımlara atfetsek'' dedi. 
     Unakıtan, ''Fazilet Partisi'nin dava konusu olan kayıp trilyonuyla ilgili uzlaşma talebi geldi mi '' şeklindeki soruya, ''Geldi. Bakıyoruz, inceliyoruz'' yanıtını verdi. 
     Başka bir soruya da Unakıtan, Emekli Sandığı'nın otellerinin satışına imkan tanımak için yasal bir değişiklik yapılması gerektiğini, bu yasal değişikliği hazırlandığını kaydetti. 
     Doğrudan Gelir Desteği ödemeleri kapsamında 2004 yılında ödenecek paranın miktarının belli olduğunu bildiren Unakıtan, bugün belirtilen rakamın ilk 5 aylık dönem itibariyle yapılan ve gerçekleşen ödemeler olduğunu kaydetti. Unakıtan, bu kapsamda 2004 yılı için belirtilen rakamın tamamının ödeneceğini söyledi. 
     
</TEXT>
</DOC>
