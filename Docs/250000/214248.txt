<DOC>
<DOCNO> 214248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/10/son/sondun25.html </URL>
<DATE> 2004/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC'de "1 Mayıs'tan önce çözüm" hareketi... 
</HEADLINE>
<TEXT>

     KKTC'de, ''Bu Memleket Bizim Platformu'' BMBP adı altında örgütlenen siyasi parti, sendika ve sivil toplum kuruluşları ve platform dışındaki bir grup örgüt, Cumhuriyet Meclisi'ni, ''Kıbrıs Türkünün Annan Planı temelinde 1 Mayıs 2004'ten önce çözüm ve Avrupa Birliği AB üyeliği isteminin gerçekleştirilmesi'' için göreve davet etti. 
     Örgütler, meclisin, BM Genel Sekreteri Kofi Annan tarafından açıklanan takvimde öngörülen konular için teknik çalışmalara başlamasını istedi. 
     Örgüt temsilcilerinden oluşan bir heyet, Cumhurbaşkanı Vekili, Cumhuriyet Meclisi Başkanı Fatma Ekenoğlu'nu ziyaret etti. 
     Heyet adına konuşan Kıbrıs Türk Orta Eğitim Öğretmenler Sendikası KTOEÖS Genel Sekreteri Tahir Gökçebel, önemli bir süreçten geçildiğine işaret ederek, ''BMBP olarak bu süreçte her zaman yer aldıklarını ve adaya barışı getirerek toplumu AB'ye üye yapabilmek için çabalarını sürdürdüklerini'' söyledi. 
     
     EKENOĞLU ''MECLİSE DE BÜYÜK GÖREV DÜŞÜYOR'' 
     Cumhurbaşkanı Vekili, Cumhuriyet Meclisi Başkanı Fatma Ekenoğlu da, ''BMBP'nin çalışmalarını yakından izlediklerini, zaten kendilerinin de bu platformda yer aldığını belirterek, ''Çok kritik bir süreçten geçiyoruz ve meclise de büyük görevler düştüğünün farkındayız'' dedi. 
     ''Halkın nabzının New York'ta attığına'' işaret eden Ekenoğlu, New York'ta olumlu gelişmeler yaşanmasını diledi. Çıkacak sonucun halkı daha ileriye götürüp AB'ye kavuşturacağı ümidini dile getiren Fatma Ekenoğlu, ''mecliste komitelerin oluştuğunu, ancak şu anda istenilen süratte olmadıklarını'' söyledi. Ekenoğlu, ''Bir an önce meclis çalışmalarının başlaması ve bu sürecin yakalanması lazım. Önümüzde hızlı bir tempo bekliyor hepimizi. O sürece hep birlikte hazırlanacağız. Meclis olarak da hazırlanacağız'' diye konuştu. 
     
     MEKTUP 
     Platformu oluşturan ve platforma dıştan destek veren kuruluşlar tarafından imzalanarak Ekenoğlu'na sunulan mektupta, bugün New York'ta yapılacak görüşme ''olumlu bir gelişme'' diye nitelendi, ''ancak Kıbrıs'ın hem kuzeyinde, hem güneyinde siyasi durumdan çıkar sağlayan politikacıların sorunu çözme niyetlerinin olmadığının açıkça görüldüğü'' kaydedildi. 
     Mektupta, Cumhurbaşkanı Rauf Denktaş'ın tutumu ve görüşme heyetinde ''Kıbrıs Türkünün benimsemediği, AB ve Annan Planı karşıtı kişilerin bulunmasının'' çelişki oluşturduğu ileri sürülerek, ''Tüm olumsuzluklara rağmen Kıbrıs sorunu Annan Planı temelinde çözülmeli ve birleşik bir Kıbrıs AB'ye üye olmalıdır'' ifadelerine yer verildi. 
     BM Genel Sekreteri Annan'ın çözüm takvimi ve 21 Nisan'da referanduma sunulmasına destek belirtilen mektupta, şöyle denildi 
     ''Bu çözüm sürecine bağlı olarak takvimde ortaya konan teknik çalışmaların başlatılması gerekmektedir. Özellikle çözüm takviminde ortaya konan teknik komitelerin oluşturulması, buna bağlı Kıbrıs Türk Kurucu Devlet anayasasının yapılması ve referandum yasasının hazırlanıp meclisten geçirilmesi çözümle ilgili önemli adımlardır. Bu çerçevede Kıbrıs Türkünün Annan Planı temelinde 1 Mayıs 2004'ten önce çözüm ve AB üyeliği isteminin gerçekleştirilmesi için meclisi göreve davet ederiz.'' Platform temsilcileri, daha sonra, söz konusu mektubun bir benzerini, BM Genel Sekreteri Kofi Annan'a iletilmek üzere, Lefkoşa'da Ledra Palace Sınır Kapısı'nda BM Barış Gücü yetilisine verdi. 
     
</TEXT>
</DOC>
