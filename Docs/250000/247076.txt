<DOC>
<DOCNO> 247076 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/11/son/sondun13.html </URL>
<DATE> 2004/06/11/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Blair, 228 belediye meclisi sandalyesini kaybetti... 
</HEADLINE>
<TEXT>

     İngiltere'de Avrupa Parlamentosu ve Londra Belediye Başkanlığı seçimleriyle yapılan yerel seçimde büyük oy kaybına uğrayan iktidardaki İşçi Partisi, 228 belediye meclisi sandalyesini kaybetti. 
     Muhafazakar Parti'nin, şimdiye kadar sayılan oylar sonucunda, 102 sandalye kazandığı belediye meclisi seçimlerinde, Liberal Demokrat Parti 85 belediye meclisi sandalyesi kazandı. İşçi Partisi'nin, birçok yerde belediye meclislerindeki çoğunluğunu kaybetme tehdidiyle karşı karşıya olduğu kaydedildi. 
     BBC'nin siyaset analistleri, iktidar partisinin bu sonuçlarla üçüncü durumuna düşebileceğini iddia ettiler. 
     Analistlere göre, Muhafazakar Parti'nin yüzde 38'lik destekle birinci olması, ikinci sıraya oyların yüzde 30'unu alan Liberal Demokrat Parti'nin gelmesi, iktidardaki İşçi Partisi'nin de yüzde 26 ile üçüncü parti durumuna düşmesi bekleniyor. 
     Siyaset yorumcuları, İşçi Partisi'nin Bassetlaw, Burnley, St. Halens, Oxford, Ipswich, Swansea ve Hastings gibi yerlerde Meclis çoğunluğunu yitirmesini sürpriz olarak nitelediler. 
     Muhafazakar Parti'nin Trafford, Tamworth, Swindon, Berntwood, Rossandale, Worthing ve Eastbourne gibi yerlerde çoğunluk kazanmasının da beklenmeyen bir gelişme olduğu belirtiliyor. 
     Londra Belediye Başkanlığı seçiminin sonuçlarının bu akşam kesinleşmesi bekleniyor. 
     Avrupa Parlamentosu için kullanılan oyların sayımına pazar günü başlanması öngörülüyor. 
     Seçime katılımın, geçen seçime göre yüzde 9'luk artışla yüzde 40 civarında olduğu kaydedildi. 

     
</TEXT>
</DOC>
