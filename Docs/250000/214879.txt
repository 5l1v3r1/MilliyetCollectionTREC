<DOC>
<DOCNO> 214879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/13/siyaset/asiy.html </URL>
<DATE> 2004/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Teşekkürler Denktaş 
</HEADLINE>
<TEXT>

   Erdoğan, daha önce sert eleştiriler yönelttiği Denktaş'a telefon ederek, New York'ta sergilediği çabalardan duyduğu memnuniyeti dile getirdi 
      Sema Emiroğlu New York 

   
   Kıbrıs görüşmeleri, Başbakan Recep Tayyip Erdoğan ile KKTC Cumhurbaşkanı Rauf Denktaş arasındaki gergin havayı da yumuşattı. 
   Rum lider Tassos Papadopulos'un, anlaşılamayan noktaların hakem tarafından doldurulması ve referandum başta olmak üzere bir dizi itirazı ile Denktaş'ın çekinceleri, salı günkü ilk toplantıda BM Genel Sekreteri Kofi Annan'ın çözüm umutlarını zayıflattı. 
   Ancak sürecin mutlaka devam etmesini isteyen Erdoğan hükümeti, "hem Annan'ın hakemlik pozisyonunu Türkiye ve Yunanistan'a söz hakkı vererek zayıflatacak hem de son çare olarak yine Annan'ı yetkili kılacak" bir orta yol formülü geliştirdi. 
   Formülde, ABD ve BM'nin perde arkasından garantör ülkeleri de devreye sokma çabaları büyük rol oynadı. ABD Dışişleri Bakanı Colin Powell, Türk ve Yunanlı muadillerini arayarak "garantör ülke" sıfatıyla görüşmelerde ağırlıklarını kullanmalarını isterken, BM Sözcüsü Fred Eckhard da, garantör ülkeleri açıkça taraflara baskı yapmaya çağırdı. 
   Bunun üzerine zaten New York'ta güçlü biçimde devrede olan Dışişleri Müsteşarı Uğuz Ziyal başkanlığındaki Türk heyeti ile Denktaş ve ekibi arasında yoğun toplantılar yapıldı. Annan Planı'nda öngörülen maddelerin otomatik kabulü yerine, anlaşmazlık halinde garantör ülkelere danışılmasını her zaman tercih eden Denktaş, Ankara'nın, hemen benimsediği "Türkiye ve Yunanistan'ın da katılımıyla dörtlü görüşme mekanizması" önerisini çarşamba günkü toplantıya getirdi. 
   
   Denktaş'ı kızdıran yorum 
   Ancak önerinin masaya getirilmeden birkaç saat önce sızdırılması, ardından bazı Türk gazetecilerinin, Rumların yanıtının beklenmesi için toplantıların bir gün daha uzatılmasını "Türk tarafının büyük zaferi" olarak yorumlaması, Denktaş'ı kızdırdı. Gazetecilere çıkışan Denktaş, Annan Planı'na ilişkin görüşmelere bile geçilmediğini söyledi. 
   "Bizim için esas önemli olan benim Annan planına getirmek istediğim değişiklik önerilerinin ne kadarının kabul edileceği" diyen Denktaş, kendisinin bazı çevrelerce "Ankara'nın her dediğini yapan kişi" gibi gösterilmesinden de rahatsız olduğunu hissettirdi. Katı tutum sergilemesi beklenen Denktaş'ın Türkiye'nin önerisini sorun çıkarmadan masaya taşıması üzerine New York'a telefon eden Erdoğan, daha önce sert eleştiriler yönelttiği KKTC Cumhurbaşkanı'na teşekkür etti. Erdoğan, sergilediği çabalardan duyduğu memnuniyeti Denktaş'a iletti. 
   
   
</TEXT>
</DOC>
