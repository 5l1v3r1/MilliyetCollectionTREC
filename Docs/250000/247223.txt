<DOC>
<DOCNO> 247223 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/11/son/sontur31.html </URL>
<DATE> 2004/06/11/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
Restoranda içtiği sudan zehirlenip öldü .. 
</HEADLINE>
<TEXT>

     İzmir'de arkadaşlarıyla yemek yediği restoranda su içtikten sonra rahatsızlanarak kaldırıldığı hastanede ölen işadamı Müjdat Haşıcı'nın, yapılan ''patolojik otopsi incelemesi'' sonucu, asit veya tahrip edici alkali bir maddenin yol açtığı mide kanamasından öldüğü belirlendi. 
     Alınan bilgiye göre, 4 ay önce meydana gelen olayın ardından ölen işadamı Haşıcı'nın cesedine İzmir Adli Tıp Kurumu'nda otopsi yapıldı. Haşıcı'nın vücudundan alınan parça ''patolojik otopsi incelemesi'' yapılmak üzere İstanbul Adli Tıp Kurumu Başkanlığı'na gönderildi. 
     İstanbul'da yapılan ''patolojik otopsi incelemesi'' tamamlanan işadamı Haşıcı'nın, asit veya tahrip edici alkali bir maddenin yol açtığı mide kanaması sonucu öldüğü anlaşıldı. 
     AA muhabirinin görüştüğü işadamının eşi Sezin ile oğlu Kaan Haşıcı, İstanbul'dan İzmir Adli Tıp Kurumu'na gönderilen otopsi sonucunun henüz kendilerine tebliğ edilmediğini, konuyla ilgili bilgilendikten sonra hukuki girişimlere başlayacaklarını söylediler. 
     
     OLAY 
     Etitaş Transformatör Sanayii A.Ş'nin eski genel müdürü ve Yöneliş Koleji Yönetim Kurulu üyesi Müjdat Haşıcı, Şubat ayında 2 arkadaşıyla gittiği restoranda pet şişeden su içtikten sonra boğazı yandığı için özel bir hastaneye gitmiş, burada midesi yıkanarak taburcu edilmişti. 
     Haşıcı, 10 gün sonra yeniden rahatsızlanarak kaldırıldığı Ege Üniversitesi Tıp Fakültesi Hastanesi'nde mide kanaması sonucu hayatını kaybetmişti. 
     
</TEXT>
</DOC>
