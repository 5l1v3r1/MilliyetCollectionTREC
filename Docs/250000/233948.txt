<DOC>
<DOCNO> 233948 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/22/son/sontur32.html </URL>
<DATE> 2004/04/22/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Yayını durdurulan cezalı programın yerine "çevre programı"... 
</HEADLINE>
<TEXT>

     Televizyon ve radyolarda yayını durdurulan programların yerine reklamsız olarak orman ve çevre konularını içeren programlar yayınlanacak. 
     Çevre ve Orman Bakanı Osman Pepe ve Radyo ve Televizyon Üst Kurulu RTÜK Başkanı Fatih Karaca, söz konusu işbirliği protokolünü düzenlenen törenle imzaladı. 
     Pepe, bakanlıkta düzenlenen imza töreninde yaptığı konuşmada, sürdürülebilir çevre bilincinin ülkelerin geleceği için önemli olduğunu vurguladı. Bu bilincin sağlanmasında toplumun her kesimine görevler düştüğünü anlatan Pepe, bunun, medya kuruluşlarının da en temel hizmeti olduğunu kaydetti. 
     Yaşanabilir kentlere sahip olunması, refah, mutluluk için çevre hassasiyetinin önemli olduğunu ifade eden Pepe, ''Prokolün Türkiye'de sağlıklı ve kalıcı çevre anlayışının temellenmesi açısından önemli'' dedi. 
     Pepe, çevre ve orman politikalarının sadece bakanlıkça yürütülmesiyle sonuç alınmasının mümkün olmadığını anlattı. 
     Bakan Pepe, protokolün, Türkiye'deki doğal kaynakların, zenginliklerin güzelliklerin topluma kazandırılması, öğretilmesi, benimsetilmesi ve ortak bilincin oluşmasına katkı sağlayacağına inandığını kaydetti. 
     
     KARACA'DAN RADYO VE TELEVİZYONLARA UYARI 
     RTÜK Başkanı Karaca da, Radyo ve Televizyonların Kuruluş ve Yayınları Hakkında Yasa'nın yayını durdurulan programların yerine ikame programların konulmasını ve bu programların kamu kurum ve kuruluşlarına hazırlattırılmasını öngördüğünü anımsattı. 
     Protokol sayesinde çevre bilinci, toplumun bu konunda eğitimi, ormanların korunması anlamında çok önemli mesajların verileceğini belirten Karaca, radyo ve televizyonların eğitici ve öğretici programları, kültür, sanat ve belgeselleri yayınlama konusunda üzerlerine düşen görevleri yapmadıklarını söyledi. Karaca, ''Bu anlamda medya kuruluşları sınıfta kaldı'' dedi. 
     Seyircilerin ekran başında olduğu saatlerde bu tip programların yayınlanması gerektiğine işaret eden Karaca, şöyle konuştu 
     ''Bu tip programlar seyircilerin ekran başında çok az olduğu ya da hiç olmadığı saatlerde yayınlanıyor. Şimdi, program durdurma cezası alan programın yerine bu programlar yayınlanacak. Beklentim, sadece bu ikame programlarla sadece cezalandırılan programlarla değil, özellikle seyircilerin ekran başında olduğu saatlerde de bu tip programlara yer verilmesidir. Bunları niye yapamadıklarını şu an çok iyi biliyoruz. Bunların bir tanesinin reyting sistemi olduğu malum.'' Karaca, ana dilde yayınla ilgili bir soru üzerine, RTÜK'ün bu konunda üzerine düşen görevi yaptığını ifade ederek, ''Bu aşamadan sonra söz özel ve kamu televizyonlarında'' dedi. 
     
</TEXT>
</DOC>
