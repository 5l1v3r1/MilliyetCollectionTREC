<DOC>
<DOCNO> 225247 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/24/son/sonspo31.html </URL>
<DATE> 2004/03/24/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Trabzonspor, Galatasaraylı Sabri'ye talip... 
</HEADLINE>
<TEXT>

     Trabzonspor, Galatasaraylı Sabri'ye talip. 
     Bordo-mavililer, hafta sonu deplasmanda Malatyaspor ile yapılacak maçın hazırlıklarını sürdürüyor. Takımın bugünkü çalışmasını futbol şube sorumluları Süleyman Atal ve Erdal Aygün de izledi. 
     Süleyman Atal, gazetecilerle yaptığı sohbette, gelecek sezonla ilgili transfer çalışmaları konusunda bilgiler verdi. 
     Gökdeniz ve Fatih ile sözleşmelerini uzatmaları konusunda bir sıkıntı yaşamayacaklarını kaydeden Atal, ''İstanbul kulüplerinin birkaç oyuncusu ile ilgili çalışmalarımız var. Galatasaraylı Sabri'ye talibiz. Bu futbolcuyla ilgileniyoruz. İyi bir oyuncu ve bu oyuncuyu gelecek sezon için kadromuza katmak için çalışmalara başlayacağız'' dedi. 
     Gelecek yıl için çok geniş bir kadro oluşturmak istediklerini belirten Atal, ''Büyük olasılıkla Avrupa kupalarına katılmayı garanti ettik. Her iki kulvarda mücadele edeceğimizi düşünerek geniş bir kadroya ihtiyacımız var. Bunun için çalışmalara başladık'' diye konuştu. 
     
     ROMASCHENKO'YA EV ZİYARETİ 
     Bordo-mavili takımın yönetim kurulunun bundan sonra futbolcuları evlerinde ziyaret edileceği bildirildi. 
     Yönetim kurulunun ilk olarak bu akşam Belaruslu Romaschenko'nun evine gideceği kaydedildi. 
     Bordo-mavili takımın antrenmanına tüm oyuncular katılırken, kasıklarında ağrı hisseden Gökdeniz çalışmayı yarıda bıraktı. 
     
</TEXT>
</DOC>
