<DOC>
<DOCNO> 237932 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/son/sontur31.html </URL>
<DATE> 2004/05/06/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Hem ayakkabı boyuyor, hem muhtarlık yapıyor .. 
</HEADLINE>
<TEXT>

     Kars'ta, 15 yıldır kaldırımda ayakkabı boyacılığı yaptığı mahalleye muhtar olan Turgut Mutlu, mahalle sakinlerine boya sandığının yanında hizmet veriyor. 
     AA muhabirinin aldığı bilgiye göre, yıllarca kaldırımlarında ayakkabı boyacılığı Fevzi Çakmak Mahallesi'nde, mahalle sakinlerini artık yakından tanıyan ve mahallenin sorunlarını birçok kişiden daha iyi bilen Turgut Mutlu, yerel seçimlerde adaylığını açıkladı ve muhtarlık seçimini kazandı. 
     Mahallenin sevilen simalarından birisi olan 5 çocuk babası Mutlu, muhtar olduktan sonra da mesleğini bırakmadı. 
     Halen Atatürk Caddesi'nin kaldırımdaki yerinde ayakkabı boyayan Mutlu, bir yandan da 10 bin nüfuslu Fevzi Çakmak Mahallesi sakinlerine hizmet veriyor. 
     Muhtarlık bürosu olmadığı için, boya sandığının yanında hizmetini sürdüren Mutlu, AA muhabirine yaptığı açıklamada, mahalle sakinlerinin kendisine rahatlıkla ulaşabildiğini söyledi. 
     Mahallede yoksul ailelere de yardım etmeye çalıştığını anlatan Mutlu, mahalle ile ilgili kendisine gelen sorunları da çözmek için çaba sarf ettiğini kaydetti. 
     
</TEXT>
</DOC>
