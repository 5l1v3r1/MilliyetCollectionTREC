<DOC>
<DOCNO> 228102 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/03/ekonomi/eko03.html </URL>
<DATE> 2004/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Defterdarlıktan, Aydın Doğan'a vergi ödülü 
</HEADLINE>
<TEXT>

   İstanbul Defterdarlığı geçen yılın vergi rekortmenlerini ödüllendirirken, Doğan Holding Başkanı Aydın Doğan'a da plaket verdi 
      EKONOMİ SERVİSİ 
   
   Geçen yıl açıklanan İstanbul vergi rekortmenleri listesinin birinci sırasında yer alan Doğan Holding Başkanı Aydın Doğan, İstanbul Defterdarlığı tarafından plaketle ödüllendirildi. 
   20 Mart - 4 Nisan tarihleri arasında kutlanan 15'inci Vergi Haftası etkinlikleri kapsamında İstanbul Defterdarlığı'nın Cağaloğlu'ndaki merkezinde düzenlenen ödül törenine Maliye Müsteşarı Hasan Basri Aktan, İstanbul Valisi Muammer Güler de katıldı. Geçen yıl 9.3 trilyon Gelir Vergisi matrahı beyan eden ve adına 4.2 trilyon lira vergi tahakkuk eden Doğan Holding Başkanı Aydın Doğan'a verilen plaketi Doğan Yayın Holding CEO'su Mehmet Ali Yalçındağ aldı. 
   Aydın Doğan'ın plaketini Maliye Müsteşarı Hasan Basri Aktan verdi. Ardından İsmail Tarman'a ödülü Vali Muammer Gelir tarafından verildi. Ali Dinçkök hem kendisi hem de Ömer Dinçkök adına düzenlenen plaketi İstanbul Cumhuriyet Başsavcısı Aykut Cengiz Engin'in elinden aldı. 
   
   Firari rekortmen Kemal Uzan'a, plaket yok    Geçen yıl vergi rekortmenleri listesinin ikinci sırasında yer alan Kemal Uzan adına plaket düzenlenmedi. 2002 yılında 8.5 trilyon lira matrah beyan eden ve adına 3.2 trilyon vergi tahakkuk eden Kemal Uzan için törene gelemeyeceği gerekçesiyle plaket düzenlenmediği belirtildi. 8.5 katrilyon liralık İmar Bankası yolsuzluğundan sorumlu tutulan Kemal Uzan halen hakkında düzenlenen kırmızı bülten ile uluslararası çapta aranan kişiler arasında bulunuyor. 
   
   
</TEXT>
</DOC>
