<DOC>
<DOCNO> 240325 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/15/son/sonspo35.html </URL>
<DATE> 2004/05/15/ </DATE>
<TIME> 19.50 </TIME>
<AUTHOR>  </AUTHOR>
<HEADLINE>
''3 Büyüklerin'' korkulu rüyası 40 puanla veda etti 
</HEADLINE>
<TEXT>

     Bursaspor, 41. kuruluş yıldönümünde, Samsunspor'u Adapazarı'nda 1-0 yenmesine karşın, ligde kalma yarışı yaptığı rakiplerinin de maçlarını kazanması üzerine 40 puanla lige veda etti. 
     ''3 Büyükler'' olarak adlandırılan Beşiktaş, Fenerbahçe Galatasaray'dan sonra Birinci Lig'de en fazla mücadele eden takım unvanını elinde bulunduran yeşil-beyazlı takım, son ana dek yaşadığı ligde kalma umudunu, son maçında yitirdi. 
     Acar İdmanyurdu, Çelikspor, Akınspor, İstiklalspor ve Pınarspor'un birleşmesiyle 1963 yılında kurulan ve 1967-68 sezonunda Birinci Lig'e yükselen Bursaspor'un, 41. kuruluş yıldönümü olan 2003-2004 futbol sezonu, tarihine ''kara bir leke'' olarak yazıldı. Yeşil-beyazlı takım, sezonun son maçında Samsunspor'u Okan'ın golüyle kazanmasına karşın, ligde kalma yarışı yaptığı rakipleri, İstanbulspor deplasmanda Konyaspor'u 2-0, Çaykur Rizespor sahasında Beşiktaş'ı 1-0 ve Akçaabat Sebatspor Trabzon'da Ankaragücü'nü 3-2 yenince, İkinci Lig'e düşen takım oldu. 
     Birinci Lig'e her zaman ayrı bir renk ve heyecan katan yeşil-beyazlı takım, Birinci Lig'de mücadele ettiği 37 yıllık süreçte, zaman zaman üst sıraları zorladı, zaman zaman ise bu sezon olduğu gibi ligde kalmayı son anda başardı. 
     Birinci Lig'e ilk kez çıktığı 1967-68 sezonunda 5. olan ve 2. yılında da aynı başarıyı yinelemeyi başaran Bursaspor, 1974-75 sezonuna dek ligde orta sıralarda yer aldı. Bu sezon, ligi düşme potasının 1 sıra üstünde tamamlayan Bursaspor, daha sonra 1984-85 sezonuna kadar 10 yıl süreyle düşme korkusu yaşamadı. 
     
     ADAPAZARI DÖNÜM NOKTASI- 
     Bursa'nın yeşil-beyazlı temsilcisi, Adapazarı'ndaki maçta Samsunspor'u yenmesine karşın İkinci Lig'e inerken, 1985-86 sezonunda da Sakaryaspor'a yenilerek düşmekten kurtulamamıştı. 
     Sakaryaspor'a 3-2 yenilen Bursaspor, düşen 4 takım arasında yer aldı. Ancak Bursaspor, Türkiye Kupası'nı kazandığı için statü gereği yeniden Birinci Lig'e geri döndü. 
     Bu yıllarda üzerinde dolaşan kara bulutları bir türlü dağıtamayan Bursaspor, 1986-87 sezonunda da düşmekten kurtulamadı. Yeşil-beyazlı takım, düşecek takımı belirleyen Boluspor-Malatyaspor maçında çıkan şike iddiaları üzerine Ankara Bölge İdare Mahkemesi'ne başvurdu. Bursaspor, mahkemenin kararıyla bir kez daha Birinci Lig'e döndü. 
     
     KORKU, SON ANA DEK SÜRDÜ- 
     Teknik direktör Gheorghe Hagi ile başladığı ligin ilk haftalarında umduğunu bulamayan Bursaspor, 12 haftada 2 galibiyet, 4 beraberlik ve 6 de yenilgi alarak, bu dönemde yalnızca 7 puan toplayabildi. Rumen teknik adam, iddialı başladığı görevini ancak 12 hafta sürdürebildi ve gemiyi erken terketti. 
     13. haftada Bursa Atatürk Stadı'ndaki 1-1 sona eren Akçaabat Sebatspor maçında ilk kez Bursaspor'un başında sahaya çıkan Ümit Kayıhan, yeşil-beyazlı takımla ligde yalnızca 1 kez galibiyetle tanışırken, takımına 11 haftada 7 puan kazandırabildi. 
     Kayıhan yönetimindeki Bursaspor, Türkiye Kupası 2. kademe maçında Kayseri Erciyespor'u 1-0'lık skorla yenerek tur atlarken, 3. kademe maçında ise kendi evinde Konyaspor'a aynı skorla yenilerek elendi. 
     Ayrıca Kayıhan, Bursaspor'a kendi sahasında 2 yenilgi tattıran isim oldu. 
     Beklenen başarının yakalanamaması üzerine Ümit Kayıhan'ın da görevine son verildi ve artık kurtarıcı gözüyle bakılan ''İmparator'' lakaplı Nejat Biyediç, bir kez daha takımın başına getirildi. 
     Boşnak çalıştırıcının yönetiminde İlk maçında Konyaspor deplasmanında 1-1'lik 1 puan kazanan Bursaspor, 11 maçta 7 galibiyet, 2 beraberlik ve 2 yenilgiyle hanesine 23 puan yazdırdı ancak bu da ligde kalmasına yeterli olmadı. 
     
</TEXT>
</DOC>
