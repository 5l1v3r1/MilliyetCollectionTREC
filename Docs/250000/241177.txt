<DOC>
<DOCNO> 241177 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/19/son/soneko04.html </URL>
<DATE> 2004/05/19/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Otellerde ithal içki sıkıntısı... 
</HEADLINE>
<TEXT>

     İthalatçılar bu yıl yabancı içki ithalatı yapamadıkları için turistik tesislerde ithal içki sıkıntısı yaşanmaya başlandı. 
     Akdeniz Turistik Otelciler Birliği AKTOB Başkanı Osman Ayık, hükümetin ithal içkiye koyduğu yüksek oranda ÖTV yüzünden içki ithalatçılarının ithalat yapmadıklarını bildirdi. Ayık, ''Yüksek oranda ÖTV, içki fiyatlarının yükselmesine neden oluyor. Bu yüzden piyasaya yeterli ithal içki sürülemedi. Oteller ve diğer turistik tesisler bugüne kadar hep stoktan idare etti. Ancak stoklar tükenmeye başladı'' dedi. 
     Sorunun bir an önce çözülmesi gerektiğini belirten Ayık, ''Sorun çözülmezse içki darlığı olur, karaborsa oluşur. Yakında turiste verecek içkimiz kalmayacak. Hükümet ile ithalatçılar arasındaki sorun bir an önce çözülmeli'' diye konuştu. 
     
     TURİST ALDATILDIĞINI DÜŞÜNÜYOR 
     Belek Turistik Yatırımcılar Birliği BETUYAB Yönetim Kurulu Üyesi Yusuf Hacısüleyman, Antalya'daki otellerin yüzde 80'inin her şey dahil sistemiyle çalıştıklarına işaret ederek, her şey dahil sistemiyle çalışan otele gelen turistlerin ithal içki bulamayınca kandırıldıklarını düşündüğünü, bunun çok kötü bir imaj yaratacağını belirtti. 
     Hacısüleyman, ithal içki bulamayan işletmelerin kaçak içki alımına zorlandığını da vurgulayarak, ''Oteller kaçak içki almamak için direniyor. İçkinin bulunmayışı devleti çok büyük maddi zarara uğratmaktadır. 30 milyon turistin hedeflendiği ülkemizde bu tip aksaklıkların ülkemizin turizm imajı üzerinde olumsuz etkilemesinden endişe duyuyoruz'' dedi. 
     Hacısüleyman, Antalya'ya gelen turistlerin yüzde 80'inin yabancı içki tükettiğini ama yakında turistlerin ithal içki bulamayacağı korkusu yaşadıklarını dile getirdi. 
     
     İÇKİLER GÜMRÜKLERDE BEKLİYOR 
     Antalya bölgesinde ithal içki dağıtımı yapan Kemer İçecek Dağıtım Pazarlama Ltd. Şti. Ortağı Çağatay Özcan ise hükümetin bir şişe viskiye 16 milyon 240 bin lira Özel Tüketim Vergisi ÖTV koyduğuna değinerek, şunları söyledi 
     ''Bir şişe viskiye hükümet 16 milyon 240 bin lira ÖTV koyuyor ve bunu peşin alıyor. Buna KDV, nakliye, navlun, depo ve diğer giderler dahil değil. Bir ithalatçı bir milyon şişe içki ithal ederse yaklaşık 10 milyon euroyu ÖTV olarak peşin ödeme zorunda bırakılıyor. İthalatçıların isteği ödemelerde esneklik gösterilmesi. ÖTV miktarının düşürülmesidir. Şu anda gümrükler binlerce şişe ithal içki bekliyor. Oteller ise içki sıkıntısı çekiyor.'' Ünverdi İçecek Dağıtım Şirketi sahibi Burak Ünverdi ise hükümetin yabancı içkiler için koyduğu yeni vergilerle içkilerin ithal edilmesi durumunda bir şişe viskinin tüketiciye 80-90 milyon liraya ulaşacağını, bu nedenle de içkilerin ithal edilmediğine değinerek, ''Eskiden Tekel yabancı içkileri ithal ediyordu. Şimdi özel şirketler yapıyor. Alkollü içkilerde yüzde 276'dan yüzde 660'a kadar vergi var. ÖTV miktarı çok yükseltildi. Bu yüzden yabancı içki ithal edilmiyor. Stoklar tükeniyor. Bu durum kaçak içki girişini artırır'' dedi. 
     
</TEXT>
</DOC>
