<DOC>
<DOCNO> 216075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/18/son/sontur26.html </URL>
<DATE> 2004/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Bostancı Gösteri Merkezi'nde gençlere uyuşturuyla mücadele dersi 
</HEADLINE>
<TEXT>

     İstanbul Emniyet Müdürlüğü Narkotik Şube Müdürlüğü, İl Milli Eğitim Müdürlüğü ve Kadıköy İlçe Emniyet Müdürlüğü işbirliğiyle düzenlenen etkinlikte, gençlere uyuşturucunun zararları, tiyatro oyunu ve konser gibi gösterilerle anlatıldı. 
     Bostancı Gösteri Merkezi'nde, Kadıköy'deki çeşitli liselerden öğrencilerin katılımıyla gerçekleştirilen etkinlikte, gençlere uyuşturucuyla mücadele konusunda eğitim verildi. 
     İstanbul Narkotik Şube Müdürlüğü Uyuşturucuyla Mücadele Uygulama Birim Amiri Komiser Zafer Ercan, 7 yıllık çalışma hayatının 5 yılının sokaklarda geçtiğini belirterek, sokaklardan edindiği bilgilerin, herkesle paylaşılması ve uyuşturucuyla mücadelede kullanılması için kitaplaştırıldığını söyledi. 
     Ercan, ''Öyküyle Madde Kullanımını Engelleme Projesi'' kapsamında hazırlanan öykü kitaplarında gerçek hayatların, polis nezarethanesinde biten acı sonların anlatıldığını vurguladı. 
     
     ''BÜYÜK ÇOĞUNLUK ARKADAŞ KURBANI'' 
     Bu kitaplardan çıkarılması gereken en önemli sonucun, gençlerin kendilerine uyuşturucu teklif edenlere ''Hayır'' demesi gerektiğinin ve uyuşturucu madde kullanan herkesin sonunda pişmanlık yaşadığının bilinmesi olduğunu kaydeden Ercan, uyuşturucu kullanan insanların büyük çoğunluğunun arkadaş kurbanı olduklarını belirtti. 
     Ercan, gençlerden, kimseden hap ve sigara alarak kullanmamalarını isteyerek, uyuşturucunun bu yolla da verilmeye çalışıldığını bildirdi. 
     Konuşmanın ardından Komiser Zafer Ercan tarafından yazılan öykü kitaplarından alınarak sahnelenen, Bakırköy Belediyesi Tiyatroları oyuncularının rol aldığı tiyatro oyunu sergilendi. 
     Gençlerin hangi yollarla kandırılarak uyuşturucuya alıştırıldıkları, uyuşturucu kullananların pişmanlıkları, çektikleri büyük acılar ve polis nezarethanesindeki acı sonlar tiyatro oyunuyla lise öğrencilerine anlatıldı. 
     Tiyatro oyununun ardından, hip-hop tarzı müzik yapan Ogeday da uyuşturucu batağına düşen ve daha sonra izini kaybettiği sevgilisi için yazdığı ''Kaybettim Seni Ben'' adlı parçasını seslendirdi. 
     Ogeday, sahnede yaptığı konuşmada, uyuşturucu kullanan sevgilisinin her geçen gün gözünün önünde eridiğini ve bütün çabalarına rağmen onu bu kötü alışkanlığından vazgeçiremediğini anlatarak, bu olaydan sonra kendisini uyuşturucuyla mücadeleye adadığını söyledi. 
     
     PLAKETLER 
     Etkinlikte, İstanbul Vali Yardımcısı Ali Sözen, uyuşturucuyla mücadele konusundaki katkılarından dolayı İstanbul Emniyet Müdürü Celalettin Cerrah adına Emniyet Müdür Yardımcısı Mehmet Selvi'ye şükran plaketi verdi. 
     Kadıköy Kaymakamı Yüksel Peker de, uyuşturucuyla mücadele konusundaki çalışmalarından dolayı İstanbul Narkotik Şube Müdürü Tufan Ergüder, Kadıköy İlçe Emniyet Müdürü Hulusi Çelik ve Kadıköy İlçe Milli Eğitim Müdürü Zeki Gürsül'e birer plaket verdi. 
     Bu arada, tiyatro oyunu sahnelendiği sırada salonda bulunan iki lisenin öğrencileri arasında kavga çıktı. Kavga eden öğrenciler, polislerin müdahalesiyle ayrıldı. Öğrenciler, öğretmenlerinin ve polislerin uyarılarıyla sakinleştirildi. Daha sonra kavgaya karışan bir lisenin öğrencileri, öğretmenleri tarafından salondan çıkarılarak, okullarına götürüldü. 
     
</TEXT>
</DOC>
