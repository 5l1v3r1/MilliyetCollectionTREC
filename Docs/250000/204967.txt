<DOC>
<DOCNO> 204967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/28/son/sontur14.html </URL>
<DATE> 2003/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Esrar satışında çocukları kullanan bir kişi yakalandı... 
</HEADLINE>
<TEXT>

     Küçük kağıt külahlarda paketlediği esrarı çocuklara sattıran bir kişi yakalandı. 
     Ankara Emniyet Müdürlüğü Kaçakçılık ve Organize Suçlar Şube Müdürlüğü Narkotik Büro Amirliği, Çankaya'da, Vedat B. isimli şahsın esrar kullandığını ve esrarı küçük kağıt külahlara paketleyerek sattığını belirledi. 
     Müşterileriyle cep telefonuyla irtibat kuran Vedat B'nin, esrarı satmak için kararlaştırdığı buluşma yerine küçük yaşta çocukları gönderdiğini ve karşılığında çocuklara daha önceden alıştırdığı esrarı verdiğini tespit eden narkotik bürodan bir polis, alıcı gibi davranarak Vedat B. ile irtibata geçti. 
     Vedat B. ile telefonla görüşen polis, alışveriş için Kızılay'da randevulaştı. 
     Vedat B, daha sonra alıcı konumundaki polisi arayarak kendisinin gelemeyeceğini ve 15 yaşındaki H.A. adlı bir çocukla esrarı göndereceğini söyledi. 
     Bunun üzerine, görevlendirilen narkotik polisi, H.A. ile buluştu. Seri numaraları alınan paralarla üç küçük kağıt külahlardaki esrar alışverişi gerçekleştirildikten sonra, H.A. suçüstü yakalandı. 
     H.A'nın verdiği bilgi doğrultusunda, küçük yaştaki çocukları kullanarak esrar satan Vedat B. de evinde bir miktar esrarla ele geçirildi. 
     Narkotik Büro Amirliği, H.A'yı Çocuk Şube Müdürlüğü'ne teslim etti, Vedat B. ise adliyeye gönderildi. 
     
</TEXT>
</DOC>
