<DOC>
<DOCNO> 228868 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/06/yazar/guclu.html </URL>
<DATE> 2004/04/06/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Dershaneler kapatılsın mı 
</HEADLINE>
<TEXT>

   
   Gürüz gibi YÖK'ün yeni patronu Teziç de dershanelere şiddetle karşı. Sınav sisteminin tartışmalı hale gelmesinin sorumlusu olarak onları görüyor. Onlara göre dershaneler kapatılırsa ÖSS tartışmaları da son bulacak. 
   Dershanelere ben de karşıyım. Kaynak sıkıntısının had safhada olduğu ülkemizde, her yıl katrilyonlarca lira onlara akıyor. Buna karşın tek öğrenci dahi anadolu liseleri, kolejler ya da üniversitelere fazladan giremiyor. Yani bir anlam da kaynak israfı. 
   Ama ben yine de kapatılmalarına karşıyım. Çünkü yarattıkları sinerji ile eğitim sektörüne hareket kazandırıyorlar. Sistemin dışına itilerek değil içine alınarak çok daha akılcı bir şekilde onlardan yararlanılabilir. Örneğin öğrenci matematiği ille de gidip orada öğrenecekse öğrensin. Tıpkı okuldaki gibi kredilendirip karne notuna sayılabilir. Onlar da zaten MEB'e bağlı değiller mi 
   Dershanelerin, artıları ve eksileri fazlası ile var. Örneğin istihdam olanağı yaratıyorlar, başarı düzeyini yükseltiyorlar, eğitimden kazandıklarını eğitime yatırıp yeni öğretim kurumlarının açılmasına olanak sağlıyorlar. 
   Peki eksileri neler Umut tacirliği yapıyorlar. Hayal kırıklıkları yaratıyorlar. Okul içi eğitimi zaafa uğratıyorlar. 
   Dershanelerin kapatılması ile üniversite önündeki yığılma azalır mı Haksız rekabet önlenir mi Evet demek çok zor. 
   Kaldı ki özel dershaneler haksız rekabet ortamı mı yaratıyor yoksa mevcut olan haksızlığı mı ortadan kaldırıyor Bu bile uzun uzadıya tartışma konusu olabilir. Çünkü her ikisinin de çok sıkı savunucuları var. 
   Üniversite önündeki yığılmanın önümüzdeki yıllarda, 3.5 - 4 milyona çıkacağı belirtiliyor. İşte böylesi bir durumda, her ne kadar karşı çıkanları olsa da dershaneye giden öğrenci sayısı hızla artmaya devam edecek. 
   Dershanelerin kapatılması mümkün olsaydı, 12 Eylül döneminde kapatılırdı. Yasak koyarak üniversite önündeki yığılmayı eritmek ise boş bir hayalin ötesine geçmez. Dershaneyi kapatırsınız. Bürolar kurulur. Onları da kapatırsanız özel dersler başlar. 
   Bunun yolu akılcı çözümler üretmektir. Ama nedense ne MEB ne de YÖK, akılcı çözümler üretme konusunda çok kısır. 
   Her şeyden önce öğrencileri üniversite önüne getirip yığmaktan vazgeçilmelidir. Aslında Amerika'yı yeniden keşfetmeye hiç gerek yok. Bu konuda çok iyi işleyen fen liselerine giriş sistemi var. Bunu alıp ÖSS'ye uyarlasınız sorun büyük ölçüde çözülür. 
   Örneğin Fen, Matematik ve Türkçe dersleri 5 üzerinden 4 olmayan öğrenci fen liselerine baş vuramıyor. Dolayısı ile ne dershaneye gidiyor ne de fen liseleri hayali kuruyor. Ayrıca sokağa dökülüp, ben neden fen liselerine giremiyorum diye ağlayıp, sızlamıyor. Aynı kural, üniversiteler için de konulabilir. ÖSS'ye başvurmak isteyen lise mezunlarından en az 3.5 - 4 ortalama istenebilir. Böylece hem okul içi eğitimin kalitesi yükselir hem de sınav kazanma şansı olmayan yüz binlerce öğrenci boş yere yıllarını heba etmez. 
   Ama böyle bir karar, 1999'da YÖK'ün yaptığı gibi bir dayatma şeklinde değil, yavaş yavaş hayata geçirilmelidir. Örneğin bu yıl böyle bir karar alınırsa sadece liseye yeni başlayan öğrencilere uygulanmalıdır. Mevcut öğrenciler ise yeni girenler mezun oluncaya kadar ya bir üniversiteye girerler ya da lise tamamlama programlarına katılarak mezuniyet notlarını yükseltirler. 
   Özetin özeti Üniversiteye giriş konusunda daha pek çok alternatif geliştirilebilir. Yeter ki çözüm istensin. 
   
      
   
   
</TEXT>
</DOC>
