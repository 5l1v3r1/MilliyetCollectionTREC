<DOC>
<DOCNO> 222525 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/15/son/sonspo08.html </URL>
<DATE> 2004/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Elazığspor Maçı tecrübe kazandı... 
</HEADLINE>
<TEXT>

     Elazığspor Kulübü Başkanı Baki Aydın, Elazığspor'un Beşiktaş karşısında oynadığı futbolun karşılığını alamadığını belirterek, ''Maçı tecrübe kazandı'' dedi. 
     Aydın, AA muhabirine yaptığı açıklamada, Beşiktaş maçına puan için gittiklerini, en azından beraberlik almayı hedeflediklerini kaydederek, ilk 2 golü bulduktan sonra mağlup olabileceklerini düşünmediklerini bildirdi. 
     Aydın, şunları söyledi 
     ''Maçı tecrübe kazandı. Maçın başında aldığımız galibiyeti koruyamadık. Basit hatalar yaptık. Basit goller yedik. Takımın nasıl oynadığını herkes gördü. Futbolcularımız maç boyunca özveriyle mücadele etti, ama hakem gözünün önünde olan pozisyonları görmüyorsa, kartlarını çıkartmıyorsa bizim yapabileceğimiz bir şey yok. Maç boyunca hocamız balgam yağmuru altında kalıyor. Beşiktaş taraftarına bu davranışlar yakışmıyor. Bir takım düşebilir de şampiyon da olabilir. Önemli olan hak etmesidir. Geçen yıl hakem hatalarından biz canımızı zor kurtardık. Bu yıl ise yaklaşık 10-15 puan kaybettik. Hala daha hakem hatalarından canımız yanmaya devam ediyor.'' Aydın, Elazığspor'un 5 maçını içeride, 4 maçını dışarıda oynayacağını ve fikstür avantajına sahip olduğunu belirterek, kalan maçlarda taraftarlardan takımlarını desteklemelerini istedi. 
     Takımın bugün izinli olduğunu ifade eden Aydın, Ankaragücü maçının hazırlıklarına yarın tesislerde yapacakları idmanla başlanacağını sözlerine ekledi. 
     
</TEXT>
</DOC>
