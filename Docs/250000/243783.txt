<DOC>
<DOCNO> 243783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/29/son/sondun28.html </URL>
<DATE> 2004/05/29/ </DATE>
<TIME> 20.52 </TIME>
<AUTHOR>  </AUTHOR>
<HEADLINE>
Suudi Arabistan'daki saldırılarda 50 yabancının rehin alındığı bildirildi 
</HEADLINE>
<TEXT>

     Suudi Arabistan'ın El Huber kentindeki bir sitede, İtalyan ve Amerikalıların da aralarında bulunduğu 50 yabancının rehin alındığı bildirildi. 
     El Huber'deki Oasis kompleksinin yöneticisi, militanların 50 yabancıyı rehin tuttuğunu, bu yabancıların çoğunun İtalyan olduğunu aralarında Amerikalılar ve Arapların da bulunduğunu söyledi. 
     Güvenlik kaynakları da, rehin tutulan Arapların Hıristiyan kökenli olduğunu belirtti. 
     El Huber'de bugün, petrol tesisleri ve petrol şirketi çalışanlarının bulunduğu sitelere yönelik 3 saldırı düzenlenmiş, 7'si yabancı 16 kişinin öldüğü açıklanmıştı. 
     Kentin önce El Arraka bölgesine, daha sonra aralarında Shell de bulunan birçok petrol şirketinin bürosunun yer aldığı bir ''petrol merkezine'' saldırı düzenlenmişti. 
     Saldırganlar, bu petrol merkezinin yakınlarındaki Oasis kompleksinde, aralarında kadın ve çocuklar da bulunan çok sayıda kişiyi rehin almıştı. Bu rehinelerden Lübnanlı olan 5 kişinin bırakıldığı açıklanmıştı. 
     
     Saldırılarda 10 kişi öldü 

     Suudi Arabistan Veliaht Prensi Abdullah, El Huber kentinde düzenlenen saldırılarda 10 civarında kişinin öldüğünü açıkladı. 
     Prens Abdullah, Suudi Haber Ajansı'nda yayımlanan açıklamasında, saldırılarda 10 civarında kişinin öldüğünü belirterek, güvenlik güçlerinin bu militanların ve diğerlerinin haklarından geleceğini söyledi. 
     Abdullah, ''Yabancılar bu ülkeye hizmet vermek için geliyor, onları davet eden biziz. Bu militanlar, ekonomiye ve bir daha gelmemeleri için yabancılara zarar vermek istiyor'' diye konuştu. 
     El Huber kentinde, petrol tesisleri ve petrol şirketi çalışanlarının bulunduğu siteleri hedef alan 3 ayrı saldırıda 7'si yabancı 16 kişinin öldüğü açıklanmıştı. 
     Saldırının sorumluluğunu El Kaide örgütü üstlenmişti 
     
</TEXT>
</DOC>
