<DOC>
<DOCNO> 216739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/21/son/sondun22.html </URL>
<DATE> 2004/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İran'daki seçimlerde 141 milletvekili belli oldu 
</HEADLINE>
<TEXT>

     İran'da dün yapılan 7'nci meclis seçimiyle ilgili oy sayımı sürerken, şimdiye kadar 141 milletvekilinin meclise girişi kesinleşti. 
     İran resmi haber ajansı İRNA'nın haberine göre, İçişleri Bakanlığı 160 seçim bölgesinde yapılan oy sayımı sonucu 141 milletvekilinin meclise girdiğini, ancak seçilen milletvekilleri arasında hiçbir kadın bulunmadığını açıkladı. 
     Resmi olmayan sonuçlara göre, Erdebil kentine bağlı Halhal'dan Mehrengiz Moravati adındaki kadın aday milletvekili olmaya hak kazanırken, seçim merkezinin sonucu henüz onaylamadığı belirtildi. Onaylanması halinde Moravati, 7'nci meclis seçiminde meclise giren ilk kadın milletvekili olacak. 
     İçişleri Bakanlığı'nın verilerine göre, 207 seçim bölgesinden oy sayımı biten 136 bölgede 11 milyon 0 bin civarında oy kullanıldı. 
     Bu arada İran İşçi Haber Ajansı İLNA , Meclis Başkanı İkinci Yardımcısı Behzad Nebevi'nin, seçimde şimdiye kadar kendi tahminlerine göre 113 muhafazakar, 39 reformcu, 17 bağımsız ve 5 azınlık milletvekilinin meclise girdiğini söylediğini bildirdi. 
     İran Öğrenci Haber Ajansı'na İSNA göre, İran Cumhurbaşkanı Yardımcı Ali Abtahi, başkent Tahran'da seçime katılımın yüzde 30, ülke çapında ise yüzde 50 civarında olabileceğini söyledi. 
     Yapılan açıklamaların doğrulanması halinde, 7'nci meclis seçimi 1979 yılındaki İslam Devrimi'nden bu yana en düşük katılımlı seçim olacak. 
     
</TEXT>
</DOC>
