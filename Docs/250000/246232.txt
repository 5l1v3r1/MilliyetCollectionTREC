<DOC>
<DOCNO> 246232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/08/son/soneko32.html </URL>
<DATE> 2004/06/08/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
SPK Başkanı Denetimci arkadaşlar Çukurova olayını inceliyor 
</HEADLINE>
<TEXT>

     Sermaye Piyasası Kurulu SPK Başkanı Doğan Cansızlar, Çukurova Grubu'nun Tasarruf Mevduatı Sigorta Fonu TMSF ve Yapı Kredi'ye olan borçlarını erken ödenmesi konusunda yayınlanan bir haber sonrası kaydedilen gelişmelerle ilgili olarak, denetim elemanlarının çok sıkı bir şekilde olay üzerinde çalıştıklarını, haksızlık bulunması halinde yargıya intikal ettirileceğini bildirdi. 
     Cansızlar, Türkiye Sermaye Piyasası Aracı Kuruluşları Birliği TSPAKB tarafından düzenlenen ''Makro Ekonomik İstikrar Programlarının Sermaye Piyasası'na Yansımaları'' konulu toplantı sırasında gazetecilerin sorularını yanıtladı. 
     Bir gazetecinin ''Yapı Kredi ve Turkcell hisseleriyle ilgili spekülasyonda SPK nasıl bir takip yapıyor '' sorusu üzerine Cansızlar, sadece bu olayı değil, diğer tüm olayları çok yakından takip ettiklerini belirterek, ''Buna kimsenin kuşkusu, şüphesi olmasın. Denetim elemanı arkadaşlarımız, diğer tüm olaylarda olduğu gibi çok sıkı bir şekilde bu olay üzerinde çalışıyor. İncelemeyi başlattık. Neticelerini gördüğümüz zaman bunu size de açıklayacağız'' diye konuştu. 
     
     ''SORUŞTURMA KISA SÜREDE BİTER'' 
     Cansızlar, sermaye piyasalarında yapılan her işlemin kayıt altında olduğunu, kimin ne alım satım yaptığını saniye saniyesine izleme imkanları bulunduğunu söyledi. 
     Bu konudaki teknik altyapı çalışmalarını geçe yılın Mart ayında bitirdiklerine değinen Cansızlar, dolayısıyla sermaye piyasalarına giren kaynağın kayıtlı ve kayıtta takip edilen kaynak olduğunu kaydetti. 
     Cansızlar, bu nedenle her türlü hareketin incelemeler sonucunda ortaya çıkacağını ifade etti. 
     Doğan Cansızlar, geçen hafta Cuma günü yaşananlarla ilgili soruşturmanın görevlilerin çok yoğun çalışması nedeniyle kısa sürede biteceğini tahmin ettiğini söyledi. 
     Bu konuda bir haksızlık tespit edilmesi halinde ne gibi yaptırımlar uygulanacağı şeklinde bir soruyu da Cansızlar, ''Kanun belli. Eğer bir haksızlık varsa kanunda yazılı müeyyideler var. O müeyyideleri yargıya intikal ettiririz. Para cezasından tutunuz yargılanmaya varıncaya kadar bir prosedür serisi var. Ama peşinen şu anda bir şey söylemek mümkün değil'' yanıtını verdi. 
     
</TEXT>
</DOC>
