<DOC>
<DOCNO> 231124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/dunya/dun04.html </URL>
<DATE> 2004/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya turu... 
</HEADLINE>
<TEXT>

   
   Sikorsky düşürdüler 
   Bir Iraklı, dün "Sünni Üçgeni"ndeki Felluce kentinin dışında direnişçilerin roket saldırısı sonucunda düşen H - 53 Sikorsky Super Stallion modeli bir ağır nakliye helikopterini seyrediyor. ABD ordusu tarafından yapılan açıklamada, yerden açılan ateş sonucunda helikopterin "mecburi iniş" yaptığı ve 3 kişinin yaralandığı belirtildi. 
   
   Ürdün'de terör saldırısı önlendi 
   Ürdün'de ülke tarihinde benzeri görülmemiş bir terörist saldırının önlendiği bildirildi. Ürdün Kralı ll. Abdullah, dün yaptığı açıklamada, terörist bir grubun yakalanması sayesinde binlerce sivilin hayatına mal olacak çapta büyük bir saldırının önlendiğini söyledi. Ülkenin son günlerde son derece kritik bir dönemden geçtiğini belirten Kral Abdullah, "Ama Allah bu canilerin planlarını boşa çıkardı ve binlerce sivilin hayatını kurtardı" dedi. 
   
   ABD ordusunun ilk robot kaybı 
   ABD ordusu, Irak'ta özel görevlerde kullandığı robotlardan ilk defa kayıp verdi. ABD ordusuna robot üreten iRobot firması, Amerikan Savunma Bakanlığı'nın kullandığı PackBot adı verilen robotlardan birinin, "görev sırasında imha edildiğini" bildirdi. Packbot robotunun nasıl imha edildiği, direnişçilerin diğer robotlara karşı eyleme geçebileceği gerekçesiyle açıklanmadı. Değeri 50 bin dolar olan 37 kilo ağırlığındaki robotlar, sarp arazilerin incelenmesinde ve tehlikeli geçitleri aşarken özel yarar sağlıyor. 
   
   Halliburton'ın Irak'ta 30 personeli öldü 
   Irak'ın yeniden inşası çalışmalarında başrolü oynayan, ABD Başkan Yardımcısı Dick Cheney'nin de eskiden yöneticisi olduğu Halliburton şirketinin Irak'ta bugüne dek 30 personelinin öldüğü açıklandı. Petrol altyapısının yeniden inşasından, Amerikan askerlerinin beslenmesine kadar birçok şeyden sorumlu olan Halliburton, Irak'ta en çok sivil can kaybı veren kuruluş konumunda. Halliburton'ın 7 çalışanından ise h l haber alınamıyor. Bölgede 24 bin personeli olan Halliburton, 18 milyar dolarlık Irak ihalelerinden aslan payını kapan şirket konumunda. 
   
   
   
</TEXT>
</DOC>
