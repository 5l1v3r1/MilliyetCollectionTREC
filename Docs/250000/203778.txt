<DOC>
<DOCNO> 203778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/22/son/sontur15.html </URL>
<DATE> 2003/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'nin AB'ye tam üyeliği Madrid'de tartışılacak... 
</HEADLINE>
<TEXT>

     İspanya Başbakanı Jose Maria Aznar başkanlığında faaliyet gösteren Sosyal Çalışmalar ve Analizler Vakfı FAES tarafından yarın Madrid'de, Türkiye'nin AB üyeliğiyle ilgili perspektiflerin gündeme getirileceği bir konferans düzenlenecek. 
     Yapılan açıklamaya göre, ''Türkiye, İspanya, Avrupa Zıtlaşmadan Birleşmeye Doğru'' konulu konferans, AB Parlamentosu Başkan Yardımcısı ve FAES Yönetim Kurulu üyesi Alejo Vidal-Quadras ve Türkiye'den Harvard Üniversitesi Mezunları Derneği Başkanı ve Boğaziçi Üniversitesi öğretim görevlisi Doç. Dr. Cüneyt Yüksel tarafından koordine edildi. 
     Konferansa, Türkiye'den, İspanya Başbakanı Aznar'ın özel olarak davet ettiği ve aralarında Nilgün Cerrahoğlu, Meral Gezgin Eriş ve Soli Özel'in bulunduğu gazeteci, işadamı, politikacı ve sivil toplum örgütü temsilcileri katılacak. 
     Konferansta ayrıca, İspanya Hükümeti Avrupa İşleri Genel Sekreteri Alfonso Dastis, Ekonomiden Sorumlu Bakan Roman Escolano ve İspanya Dışişleri Bakan Yardımcısı Silvia Cortes de bulunacak. 
     Doç. Dr. Cüneyt Yüksel, İspanyol hükümetinin, Türkiye'nin AB üyeliğiyle ilgili tutarlı ve ılımlı yaklaşımlarının, diğer bazı AB üyelerinden farklı olmasıyla dikkat çekici olduğunu belirterek, şunları kaydetti 
     ''Bu konferansın düzenlenmesi de, İspanya Başbakanı Aznar ve lideri olduğu merkez-sağ Halk Partisi'nin, Türkiye'nin AB üyeliği lehine harekete geçme konusundaki ilgisini göstermesi açısından çok iyi bir zamanlamayla gerçekleşmektedir. İspanya hükümeti ve insanı, uzun yıllar İslam kültürüne ev sahipliği yapan ülkelerinden de gördükleri üzere İslam ve demokratik yaşamın bir arada uyum içinde, Avrupa'da yerlerini alabileceğini düşünmektedir. İspanya Hükümeti'nin stratejisi, Akdeniz ülkeleri arasındaki lider konumlarıyla da bağdaşacak şekilde, Türkiye'nin AB üyeliğini desteklemek konusunda oldukça etkilidir.'' 
     
</TEXT>
</DOC>
