<DOC>
<DOCNO> 238041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/07/son/sondun06.html </URL>
<DATE> 2004/05/07/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Politis gazetesi Annan, Papadopulos'u kınayacak 
</HEADLINE>
<TEXT>

     BM Genel Sekreteri Kofi Annan'ın 2 hafta içinde BM Güvenlik Konseyi'ne sunacağı Kıbrıs raporunun, Kıbrıs Rum tarafı için suçlayıcı olacağı ve Rum yönetimi lideri Tasos Papadopulos'u sert şekilde kınamasının hedeflendiği bildirildi. 
     Rum Politis gazetesi, ''Maskesiz Rapor'' başlığıyla verdiği haberde, ''Annan'ın Kıbrıs Rum tarafı için niyeti kötü. Genel Sekreter, Cumhurbaşkanını Papadopulos'u sert şekilde kınamayı hedefliyor. Vatandaşların siyasi liderlik ve medya tarafından tek yanlı bilgilendirilmesini şikayet etmeyi düşünüyor'' diye yazdı. 
     Gazete, Annan ve yakın mesai arkadaşlarının rapor için yoğun çalıştığını ve Rum yönetimi lideri Papadopulos ile ilgili niyetlerinin en hafif tabirle ''düşmanca'' olduğunu kaydetti. Gazeteye göre, Annan, raporunun AB tarafından da dikkate alınmasını hedefliyor. 
     Haberde, ''BM Güvenlik Konseyi'nin rapordaki eleştirilerin tamamını benimsemeyeceği inancının hakim olduğu, BM'nin ikinci bir referandum yapılması için olanak bulunduğuna inandığı ve Avrupa Parlamentosu seçimlerinden sonra Kıbrıs'taki siyasi tablonun nasıl şekilleneceğini görmeyi beklediği'' ifade edildi. 
     
     RUM TARAFINDAN ELEŞTİRİLERİ HAFİFLETME ÇABASI 
     Kıbrıs Rum tarafının raporla ilgili olarak New York'taki çalışmalardan haberdar olduğu ve hazırlanacak metindeki eleştirileri yumuşatmaya çalıştığı kaydedildi. 
     Haberde, Rum yönetiminin, rapordaki muhtemel ağır eleştirileri hafifletmek amacıyla Dışişleri Bakanlığı Genel Müdürü Sotas Zakheos ve BM'deki daimi temsilci Andreas Mavromatis'i, Güvenlik Konseyi üyelerini bilgilendirme ve Annan planını reddetmeye iten nedenleri anlatmakla görevlendirdiği bildirildi. 
     Gazete, ismini belirtmediği, Avrupalı diplomatik bir kaynaktan aldığı bilgilere dayanarak, AB başkentlerinde Rum tarafının referanduma ''hayır'' dediği için kırgınlığın hat safhada olduğunu, bir Avrupa ülkesi Dışişleri Bakanının, '' Kıbrıs Cumhuriyeti nin siyasi sorununun çözümüne ilişkin hiçbir koşul olmadan AB'ye alınması hataydı'' dediğini de yazdı. Haberde şu yoruma yer verildi 
     ''AB Komisyonu, Kıbrıs Türklerinin ekonomik tecridinin kalkması için 'işgal' bölgeleriyle doğrudan ekonomik temasa izin verecek yasal zemin arayışını inceliyor. KKTC Cumhurbaşkanı Rauf Denktaş'ın devletinin tanınması söz konusu olmadan 'işgal' bölgelerinin ekonomik açıdan güçlendirilmesi konusunda ABD Dışişleri Bakanlığı da Avrupa ile aynı çizgide hareket edecek. 
     Bu arada BM, Amerikalılar ve AB, ikinci bir referandum fikrini ileri götürüyor. En uygun dönem sonbahar başlangıcı ve somut olarak eylül ayıdır. Diplomatik bir kaynak, 'Avrupa Parlamentosu seçimlerinde Kıbrıs'taki siyasi güçlerin durumu ortaya çıkacak. AKEL ve DİSİ'nin 13 Haziran seçimlerinde güç kaybetmemesi halinde, Annan planı için yeni bir referandumun yapılmasının mümkün olabileceğine inanılmaktadır' dedi.'' 
     
</TEXT>
</DOC>
