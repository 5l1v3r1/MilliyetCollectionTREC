<DOC>
<DOCNO> 231449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/son/sonyas01.html </URL>
<DATE> 2004/04/14/ </DATE>
<TIME> 08.45 </TIME>
<AUTHOR>  </AUTHOR>
<HEADLINE>
Microsoft 4 yeni güvenlik yaması birden yayınladı 
</HEADLINE>
<TEXT>

     Ender Ülgen bildiriyor 

Microsoft firması, Windows işletim sistemindeki açıklarla ilgili 4 güvenlik yaması birden yayınladı. 
     ''Kritik'' olarak nitelenen yamaların, bilgisayarların kötü niyetli kişiler tarafından ele geçirilmesini önlemeye yönelik olduğu bildiriliyor. 
     Microsoft'un benzeri tehditlere karşı yıl başından bu yana yayınladığı yamaların sayısı 13'ü buldu. 
     Şirket, aynı tehlikeye karşı ''önemli'' olarak nitelendirdiği 4. bir yamayı daha hizmete soktu. Yamalar Windows-98 işletim sistemiyle İnternet Explorer, Outlook Express e-mail programı ve NT Server 4.0 sürümünü ilgilendiriyor. 
     Windows işletim sisteminde bu tür açıklar olduğu geçen yaz ortaya çıkan Blaster virüsüyle anlaşılmıştı. 
     Microsoft'un Windows işletim sistemi dünyadaki bilgisayarların yüzde 90'ında kullanılıyor. 
     Windows'taki son açıkların bilgisayar korsanları tarafından saptandığına dikkati çeken bilgisayar güvenlik uzmanları, yakın gelecekte saldırılar başlamasını beklediklerini ve yamaları yükleyen kullanıcıların bunlardan uzak kalacaklarını ifade ettiler. 
     
</TEXT>
</DOC>
