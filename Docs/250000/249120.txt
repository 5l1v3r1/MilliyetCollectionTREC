<DOC>
<DOCNO> 249120 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/18/son/sonyas08.html </URL>
<DATE> 2004/06/18/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Ayran, stresin ilacı... 
</HEADLINE>
<TEXT>

     Uludağ Üniversitesi UÜ Veteriner Fakültesi Besin Hijyeni ve Teknolojisi Anabilim Dalı öğretim üyesi Prof. Dr. Mustafa Tayar, sıcak günlerin vazgeçilmez içeceği olan ayranın, ''içerisinde bulunan triptofan ve kalsiyum nedeniyle antistres etkisinin bulunduğunu'' bildirdi. 
     Tayar, AA muhabirine yaptığı açıklamada, ayranın yalnız geleneksel bir içecek değil, insan sağlığına birçok faydası olan, vücut direncini artıran en önemli gıdalardan biri olduğunu söyledi. 
     Sıcak ve nemli havanın insan sağlığını olumsuz etkilediğini, sıcaklığın artması sonucu, vücutta damarların genişlediğini ve terlemeyle tuz kaybedildiği için tansiyonun düşebildiğini hatırlatan Tayar, kalbin, tansiyonun düşmesini engellemek için normalde pompaladığı kan miktarını artırmak zorunda kaldığını kaydetti. 
     Sıcak havalarda, kalp ve dolaşım sorunlarından uzakta, rahat bir yaz geçirmek için herkesin alabileceği önlemler olduğunu anlatan Tayar, vücudun ter yoluyla kaybettiği su ve minerallerin, ancak ayran içilerek yerine konulabileceğini vurguladı. 
     Yoğun iş temposuna dalıp, gün içinde yeterli sıvı almayan kişilerin çok kötü sürprizlerle karşılaşabileceğini kaydeden Tayar, ''Her gün yeterli sıvı alınmalı, alınan sıvı, elektrolit adı verilen sodyum ve klorür iyonlarından zengin olmalıdır. Bu sebeple yaz aylarında bolca ayran tüketilmelidir'' dedi. 
     Tayar, kalsiyum ve fosfor kaynağı da olan ayranın özellikle kemik ve dişlerin oluşumunu desteklediğini ifade etti. Vitamin ve proteinden zengin olan ayranın, bağırsak florasını düzenlediğini ve sindirim sistemindeki olumsuzlukların giderilmesine yardımcı olduğunu dile getiren Tayar, şöyle konuştu 
     ''Ayran vücutta hiçbir zararlı etki yaratmaz. İshal, peklik, kalın bağırsak, mide, bağırsak iltihabı gibi rahatsızlıklarda tedavi edici etki yapar. Kahve, çay gibi bazı içeceklerin uyarıcı oldukları bilinir. Ayran gibi bazı içeceklerin yüksek sakinleştirici gücü olduğu ise fazla bilinmemektedir. Oysa kalsiyum açısından zengin besinler gevşetici etkiye sahiptir. Bolca triptofan ve kalsiyum içeren ayran ise, antistres besinler listesinin ilk sıralarında yer alır. Ayran vücudun sıvı akışını dengelemek ve normal kan basıncını sağlamak için gerekli olan potasyumu da sağlar.'' Tayar, ayranın vücutta diğer içeceklere bağlı ödem oluşumunu da engellediğini, ayrıca yoğurt bakterilerinin kolesterol miktarını azaltıcı etkisinin bulunduğunu sözlerine ekledi. 

     
</TEXT>
</DOC>
