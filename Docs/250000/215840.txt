<DOC>
<DOCNO> 215840 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/17/son/sontur54.html </URL>
<DATE> 2004/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer, İran Cumhurbaşkanı Hatemi ile görüştü... 
</HEADLINE>
<TEXT>

     ''D-8 4. Doruk Toplantısı''na katılmak üzere İran'da bulunan Cumhurbaşkanı Ahmet Necdet Sezer, İran Cumhurbaşkanı Muhammed Hatemi ile biraraya geldi. 
     Hatemi, Cumhurbaşkanı Sezer'i görüşmenin yapıldığı Cumhur-i İslami Sarayı'na gelişinde sarayın kapısında karşıladı. 
     İki cumhurbaşkanı, gazetecilerin isteği üzerine birlikte poz verdiler. 
     Görüşmenin başlangıcında gazetecilerin kısa süre görüntü almasına izin verildi. 
     Hatemi bu sırada, Sezer ile aynı salonda ikinci kere görüştüğünü anımsatarak, ''Her gelişinizde sizi daha çok seviyoruz'' dedi. 
     Cumhurbaşkanı Sezer de Hatemi'yi Türkiye'de konuk etmekten onur duyacağını söyledi. 
     Hatemi, hem görev süresi içerisinde hem de daha sonra Türkiye'ye geleceğini ifade etti. 
     Bem depremi sırasında Türkiye'nin yaptığı yardımlara teşekkür eden Hatemi, ''Böyle duyarlılıklar acılarımızı azaltıyor'' diye konuştu. 
     Cumhurbaşkanı Sezer ise Bem'deki depremden Türk halkının da büyük üzüntü duyduğunu kaydetti. Sezer, depremden sonra Hatemi'yi telefonla arayarak Türk ulusu adına başsağlığı dileğinde bulunduğunu anımsattı. 
     Türkiye ve İran'ın deprem kuşağında bulunan iki ülke olduğunu vurgulayan Sezer, 1999 yılında Türkiye'de meydana gelen deprem felaketinin büyük can ve mal kaybına neden olduğunu söyledi. 
     Görüşme daha sonra basına kapalı olarak sürdü. 
     Görüşmede, Devlet Bakanı ve Başbakan Yardımcısı Abdüllatif Şener ve Türkiye'nin Tahran Büyükelçisi Selahattin Alpar ile İran Dışişleri Bakanı Kemal Harrazi de hazır bulundu. 
     
</TEXT>
</DOC>
