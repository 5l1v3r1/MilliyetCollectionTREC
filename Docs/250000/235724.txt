<DOC>
<DOCNO> 235724 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/28/son/sonyas21.html </URL>
<DATE> 2004/04/28/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Kuş gribi salgınında öldürülen tavuklar için tören 
</HEADLINE>
<TEXT>

     Japonlar, kuş gribi salgını sırasında itlaf etmek zorunda kaldıkları tavuklar için yas töreni düzenledi. 
     Tarım Bakanlığı tarafından bir oteldeki küçük bir tapınakta düzenlenen törene katılanlar, tören yöneticisinin isteği üzerine başlarını eğerek, bir sunakta yanan ateşe karşı bir dakikalık saygı duruşunda bulundu. 
     Odadaki bir platform ise itlaf edilen tavukları temsilen, bir piramit oluşturacak şekilde dizilmiş onlarca yumurtanın etrafı papatya ve zambaklarla süslenmişti. 
     Japonya Veteriner Odası yetkililerinden Hideyuki Shimada, törende yaptığı konuşmada, ''Tavuklara, kendilerini öldürdüğümüz için üzgün olduğumuzu belirtmek ve aynı zamanda bize gıda sağladıkları için teşekkür etmek isteriz'' dedi. 
     Japonya Veteriner Odası'nın bugün yapılan geleneksel yıllık törenlerinde de aynı sahneler yaşandı. 
     Tarım Bakanı Yoshiyuki Kamei'nin katıldığı törende hazır bulunan 200'den fazla yetkili de itlaf edilen tavuklar için bir dakikalık saygı duruşunda bulundu. 
     Tarım Bakanı Kamei ise benzer salgın vakalarında yetkililere geç bilgi veren tavuk üreticilerine karşı sert önlemler alacaklarını söyledi. 
     Japon tavuk üreticileri hem salgın sırasında itlaf edilen tavuklara saygılarını ifade etmek, hem de salgın nedeniyle azalan tavuk ürünleri tüketimini teşvik etmek için bugün sokaklarda bedava yumurta dağıtacak. 
     Japonya'da salgın sırasında 300 bin kadar tavuk itlaf edilmişti. 
     
</TEXT>
</DOC>
