<DOC>
<DOCNO> 215869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/18/guncel/gun02.html </URL>
<DATE> 2004/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
'Sıcaklık artacak, şimdilik kar yok' 
</HEADLINE>
<TEXT>

      İSTANBUL Milliyet 
   
   İstanbul Meteoroloji Bölge Müdürü Mustafa Yıldırım, iddia edilenin aksine önümüzdeki birkaç gün içinde yeni bir kar yağışı beklemediklerini açıkladı. Yıldırım, İstanbul'da gelecek 2 gün boyunca havaların açık olacağını ve perşembeden sonra biraz ısınacağını söyledi. Havaların yarın ve perşembe parçalı bulutlu ve sabahları sisli olacağını vurgulayan Yıldırım, beklenen en yüksek sıcaklıkların bugün 6, perşembe günü ise 7 derece olduğunu kaydetti. 
   Yıldırım, don ile buzlanmanın da hafif ve yer yer orta şiddetli olarak perşembe gününe kadar süreceğine dikkat çekti. Sibirya üzerinden gelecek soğuk hava dalgasının İstanbul'da yeni kar yağışına neden olacağı yolundaki yorumların erken yapılmış açıklamalar olduğunu dile getiren Yıldırım, şöyle konuştu "Önümüzdeki günlerde kar beklentimiz yok. Yeni kar yağışı beklenmesi halinde, biz açıklama yaparız." 
   
   
   
</TEXT>
</DOC>
