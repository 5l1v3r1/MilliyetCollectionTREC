<DOC>
<DOCNO> 216889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/22/spor/ysenay.html </URL>
<DATE> 2004/02/22/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
Karlı geceler 
</HEADLINE>
<TEXT>

   
   Olimpiyat Stadı, dev bir kar abidesi gibi görünüyor tribünden genel baktığınız zaman... Böyle bir görüntünün bahçesindeymiş gibi top koşturanları gözlemlediğiniz zaman da, kendinizi ciddi bir puan kavgası içindeymiş gibi hiç göremiyorsunuz nedense... 
   Haftalardır Türkiye'de herşey tatil... Okullardan işyerlerine, çarşı pazardan mutfaktaki sebze kıtlığına kadar herşey bir yerlere saklanmış sanki... İyi de, futbolu böyle bir "kar kasırgası" haftalarında oynatmak ısrarı niye diyecekseniz söyleyelim. Portekiz'e gitmeyi, Letonya yenilgisi ile yitiren federasyoncular, şimdi de Portekiz yolcusu olan yabancı ülke oyuncularını düşünerek, futbolu tatile sokmuyorlar. Öyle ya, Hollanda, Romanya, Bulgaristan, İtalya gibi Portekiz yolcusu ülkelerin bizim takımlarda oynayanları lig bitmeden uçağa binip, ülkelerine dönerse ne olacak Tabii kocaman bir "skandal" ... Ama bu karda kışta kollar, bacaklar kırılmadan geçiyorsa haftalar eğer, tabii federasyon yanlışçılarına değil de, "Tanrı'ya şükür" ... 
      Bütün olumsuz koşullara rağmen olumlu futbol ustalıklarına kafa yoran, güç harcayan Galatasaraylılar da, sayısız kontrataklarla Cim - Bom kalesi önünde özellikle ilk yarıda cirit atıp da, gol atamayan cümle futbolcuları kutlamak lazımdır dün gece adına... 
   Öyle ya, bilimsel olabilme adına hiçbir saha koşulunun oluşamadığı bir ortamda kimi, hangi yanlışı için kınayabilirsiniz ki Her topa canla başla koşmaları ötesinde kime, neyin taktiğini tarif edebilirsiniz ki... 
   Necati, Galatasaray'a kolay uyum sağladı... Çok güzel şeyler yapıyor top alış verişinde... Yalnız Hakan Şükür'e ve golü düşünen arkadaşlarına biraz daha yakın olmaya çalışsa, Galatasaray'da gol kapıları daha kolay açılıp, kapanacak... 
   Konyaspor'a gelince, Cenk'ler, Zafer'ler ve diğer bütün ayaklar gol bulmak için her şeylerini ortaya koymalarına rağmen, Mevlana hazretleri' nin dualarını almayı unutmuşlar sanırım Konya'dan İstanbul'a gelirken... 
   
      
</TEXT>
</DOC>
