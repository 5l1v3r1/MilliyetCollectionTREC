<DOC>
<DOCNO> 230963 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/son/soneko35.html </URL>
<DATE> 2004/04/13/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Kamu bankalarının genel kurulları 19 Nisan'da... 
</HEADLINE>
<TEXT>

     Ziraat ve Halk Bankası'nın genel kurullarını 19 Nisan 2004 Pazartesi günü yapmaları kesinleşirken, Kamu Bankaları Ortak Yönetim Kurulu'nun kaldırılıp kaldırılmayacağına Hazine'nin karar vereceği belirtiliyor. 
     19 Nisan Pazartesi günü gerçekleştirilecek genel kurulların gündeminde, geçen yıllardaki gibi rutin gündem maddeleri görünüyor. 
     Ortak Yönetimin kaldırılıp kaldırılmayacağı konusu ise henüz netlik kazanmazken, Hazine'nin böyle bir şey istemesi durumunda, herhangi bir yasal düzenlemeye gerek olmadığı belirtiliyor. 
     Kamu Bankaları ortak yönetiminin, her iki genel kurulda da aynı üyelerin seçilmesinden kaynaklanan bir durum olduğu hatırlatılırken, 5 yeni yönetim kurulu üyesi bulunup bir bankaya konulduğunda, ortaklığın bitebileceği vurgulanıyor. 
     
     GENEL KURULDAN BAĞIMSIZ 
     Ayrıca ortak yönetimin kaldırılması için, ille de genel kurul gerekmediği kaydedilirken, Hazine'nin istemesi durumunda, bugün bile ortak yönetimi kaldırabileceği belirtiyor. 
     Dolayısıyla Hazine'nin ortak yönetimin kaldırılmasına karar vermesi durumunda, bunu genel kurul sonrasında da yapabileceği ifade ediliyor. 
     
</TEXT>
</DOC>
