<DOC>
<DOCNO> 247234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/11/son/sonyas09.html </URL>
<DATE> 2004/06/11/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Herkes kamuya açık yerlerde sigara yasağını destekliyor 
</HEADLINE>
<TEXT>

     İngiltere'de toplumun bütün kesimlerinin, kamuya açık yerlerde sigara içilmesinin yasaklanması fikrine destek verdiği bildirildi. 
     MORI araştırma kuruluşu tarafından yapılan ve 4000 kişinin katıldığı anketin sonuçlarına göre, kamuya açık yerlerde sigara içilmesinin yasaklanması fikrine en yoksul kesiminden yüzde 72, zengin kesimden de yüzde 86 oranında destek geldi. 
     İngiliz halkının yüzde 85'i alışveriş merkezlerinde, yüzde 79'u restoranlarda, yüzde 78'i kafelerde, yüzde 62'si istasyonlarda, yüzde 49'u barlarda, yüzde 47'si de gece klüplerinde sigaranın yasaklanmasını istiyor. 
     Halkın yüzde 96'sı sigaranın devlet hastanelerinin ''hiçbir yerinde içilmemesi'' gerektiği görüşünde. 
     Yasağın, sigara içenlerin üçte ikisi tarafından desteklendiğine, İngiltere'nin, İrlanda ve Norveç'ten sonra sigarayı kamuya açık yerlerde yasaklayan üçüncü ülke olabileceğine dikkat çekildi. İngiltere Sağlık Bakanı John Reid, birkaç gün önce sigaranın fakirlerin tek tesellisi ve eğlencesi olduğunu belirterek, yasağa karşı çıkmış ve sigara karşıtı lobilerin eleştirileriyle karşılaşmıştı. Araştırma sonuçları, sigara karşıtı ASH adlı sivil toplum kuruluşu tarafından memnuniyetle karşılandı. Sigara içenler için lobi faaliyetleri yapan Forest Freedom of the Right to Enjoy Smoking Tobacco adlı kuruluşun yöneticileri ise sonuçları ''güvenilmez'' buldu. 
     
</TEXT>
</DOC>
