<DOC>
<DOCNO> 210316 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/22/yazar/akyol.html </URL>
<DATE> 2004/01/22/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Türban ve gerilla 
</HEADLINE>
<TEXT>

   
   CİDDE Ekonomik Forumu'nda Başbakan Tayyip Erdoğan'ın ve Clinton'ın yaptığı 'modernist' konuşmalar çok yankı yarattı. Elbette İslam anlayışında 'değişim' mesajının Türkiye'den yükselmesi çok önemli... 
   Ancak bazı yazarlar meseleyi anlamadılar, alaya aldılar. 
   Peygamber zamanında otomobil olsaymış, "kasko bedeli kadınlara aittir" diye bir ayet iner miymiş . Prof. Mehmet Aydın bile "tesettür bir yorum meselesidir" dediği halde Emine Erdoğan ve diğerleri niye hala başlarını örtüyormuş . 
   Onların da öyle yorumlama özgürlüğünü düşünmüyorlar Modernleşmeyi baş açmayla özdeş sanıyorlar halbuki yorumların, fikirlerin çeşitlenmesiyle modernleşme özdeştir 
   Dar bir 'laikçilik' anlayışı, çok karmaşık ve çok çeşitli bir süreç olan moderniteyi anlamalarını engelliyor Ali Topuz gibi "gerilla mücadelesi" çağrısı yapacak kadar itidalini kaybeden dar kafalılar bile çıkıyor. 
   
   TARİHE bakınız. 'Yüksek kültür'ü ve 'yüksek otorite'yi temsil eden sarayların din anlayışıyla, göçebelerin, köylülerin, esnafın, tüccarın, gazilerin, askerlerin, ulemanın din anlayışları farklı olmuştur. Biri ötekinden iyi veya kötü değil, sebepleri ve işlevleri farklıdır. 
   Halk tabakalarının hoşgörülü sufi mistik din anlayışını överiz haklı olarak... Ama mistisizm bilimselliğe medreseden daha uzaktı Bilimin yeri başka, mistisizmin yeri başkadır. 
   Saraylar daima siyasi otoriteye öncelik vermiş, dine o gözle bakmıştır. 
   Dünyevi kazanç peşinde koşan tüccarın din anlayışını sufiler de, medreseliler de hor görmüştür. 
   19. yüzyıldan itibaren, ilk ışıklarını Kazan Türklerinin verdiği "modern İslamcılık" ise, sosyal gelişmenin ve Batı'yla temasın ürünüydü. 
   Demek ki, değişik sosyal şartlar din anlayışlarını etkiliyor. 
   
   AYDINLANMA tarihçisi Dorinda Outram'ın ifadesiyle, "din hareketler din kitaplarındaki naslarından ziyade, onların yorumlanmasını şekillendiren sosyal dinamikleri inceleyerek anlaşılabilir." 
   Köylü yemenisinden ve kasaba çarşafından türbana geçişin eğitimle, kentleşmeyle, orta sınıflaşmayla ilgili yönlerini araştırmadan konuyu doğru teşhis etmek mümkün olmaz. Hatta, modernite konusunda birçok eseri bulunan felsefeci Prof. Tülin Bumin'in türbanı "modern, ultra modern..." diye nitelemesini alaya alan bilgi yetersizlikleri ortaya çıkar. 
   Modernleşmenin en önemli yönlerinden biri "birey"in ortaya çıkmasıdır. Aşiretin, tarikatın, loncanın, örgütün, devletin kişiliksiz parçası değil, kişiliğinin, özelliğinin bilincine varmış "birey" ve tabii "bireyin psikolojisi..." 
   Tesettürü, dini, laikliği, moderniteyi vs. sen şöyle anlarsın, ben böyle ... Bu çeşitlenme çağımızda "çok - türlü modernlikler" multiple modernities kavramını ortaya çıkarıyor. Mesela "Türbanlı feministler..." 
   
   TÜRKİYE şehirleşme, orta sınıflaşma, eğitim, dışa açılma ve dolayısıyla bireyleşme konusunda epey gelişmiştir. O sebeple, tarihten gelen kalıplaşmış din anlayışları en çok Türkiye'de çeşitleniyor. Alevilikte de Sünnilikte de yeni yorumlar, tarzlar ortaya çıkıyor. 
   Moda, şıklık, sosyalleşme, eşitlik duygusu, meslekleşme, kamusal alana katılım gibi "burjuva kadın" tipinin özellikleri bizde de gelişiyor. 'Çağdaş yaşam' Atatürk zamanına göre çok daha çeşitlendiği gibi, dindar bayanlar da aynı "burjuva kadın" özelliklerini türbanla yerine getirmek istiyor Dar kafalı devlet onları moderniteye katılımdan yasaklıyor 
   Halbuki Türk toplumu sosyal dinamiklerle İslamı "asrın idrakine" göre yorumluyor. Onun için Türk İslamı kendi içinde çok çeşitli ve değişim "çok türlü modernlikler" yönünde... AKP bu değişimin siyasi bir tezahürü. 
   Medeniyetler çatışmasına karşı Türkiye'nin evrensel bir 'stratejik' avantajıdır bu değişim süreci. 
   Ali Topuz'ların kafası bunu anlamıyor, halktan oy alamıyor dün darbeye bel bağlayan gelenek şimdi "gerilla mücadelesi"nden dem vuruyor. 
   
      
   
</TEXT>
</DOC>
