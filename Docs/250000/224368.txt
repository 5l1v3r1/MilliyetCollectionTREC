<DOC>
<DOCNO> 224368 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/22/spor/ydemirkol.html </URL>
<DATE> 2004/03/22/ </DATE>
<TIME>  </TIME>
<AUTHOR> Mehmet DEMİRKOL  </AUTHOR>
<HEADLINE>
Şampiyon balı 
</HEADLINE>
<TEXT>

   
   Fenerbahçe'nin basit oyunu artık deşifre edildi. Yapılması gereken, alanı iyi kapatan, savunmasının içine girmeyen, hücumcularından yardım alan bir orta saha ile Fenerbahçe'yi aksatmak. Dün Türkiye Ligi'nin organizasyonu en zayıf takımlarından Bursaspor, bu basit işi yaparak Fenerbahçe'yi derin sıkıntılara soktu. Gerçi zayıf organizasyonları nedeniyle pozisyonsuz kaldılar, ama rakibi çok zorladılar. Tıpkı Galatasaray gibi. İlk yarıda buldukları tek akında Okan ile golü bulup devre arasına beraberlikle girebildiler. 
   Bursa'nın bu başarılı savunması rakibin otomatik paslaşmalarını, adam kaçırmalarını çok etkiledi. Ümit Özat bir orta saha oyuncusu olarak etkisizleşti. Bir forvet gibi rakip savunmanın arasına girdi. Rebrov ve Tuncay'a duvar olma görevini hiç yapamadı. İlk yarıda bir kez olumlu top kullandı, o da Zidanevari bir pasla Tuncay'ı gole gönderişiydi. Bu kısırlığın diğer önemli sebebi ise Luciano'suzluk tedirginliğiydi. Göbekte Fatih'in yer alışı, savunma kanatlarının ileriye çıkıp oyuna katılmakta tereddüt etmeleri ve Mahmut Hanefi'nin çok kötü oyunu Bursa'nın işine geldi. Arkaları iyi doldurulamayan Rebrov ve Tuncay etkili çıkışlar yapamadılar. Daum da bu tespiti yapmış olmalı. İkinci yarıya Tuncay ve Rebrov'u iyice ileri yollayarak, savunma kanatlarını da ileri çıkararak başladı. Ve doğan ilk boşlukta Okan Yılmaz inanılmaz bir golü kaçırdı. Özellikle Mahmut Hanefi'nin iki yönlü oyunu oynayamayışı Fenerbahçe'nin bütün dengelerini bozdu. Yani Daum'un teşhisi doğruydu ama tedavi daha büyük sorunlar yarattı. Rakip alana yığıldılar, ama oyunu oraya yığamadılar. Ancak Bursa hücuma hiç çıkmayıp adeta Fenerbahçe'nin toparlanmasını bekleyince, oyun saçma bir kilide dönüştü. Bursa gömüldü, Fenerbahçe şişirdi. Daum oyuna 79'da müdahale etti, ama doğrusu golün ortasını Petkov'un yapışı, bu müdahalenin sihirli olduğunu göstermiyor. Çünkü Fenerbahçe'nin iki gol buluşunun iki nedeni var. Birincisi Bursa'nın ikinci yarı savunmaya çekilip, Fenerbahçe'yi beklemesi ve daha çok şampiyonluğa giden takımlarda rastlanan büyük şans. 
   Fenerbahçe bu maçı Bursa'nın yetersizliği ve şampiyonluk balıyla kazandı. 
   Son bir söz. Köşe gönderini çıkardığı için sarı kart gören Tuncay, ilk gol sonrası parmaklıklara tırmandığı için de aynı cezayı görmeliydi. Yani bir ihtimal, kırmızı kartla oyun dışında kalabilirdi. 
   
      
   
</TEXT>
</DOC>
