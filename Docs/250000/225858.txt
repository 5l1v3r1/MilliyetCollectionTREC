<DOC>
<DOCNO> 225858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/26/son/sonsiy17.html </URL>
<DATE> 2004/03/26/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Ağar Hükümet Kıbrıs'ta bir tek Denktaş'ı masadan kaçırmayı becerdi'' 
</HEADLINE>
<TEXT>

     DYP Genel Başkanı Mehmet Ağar, hükümetin Kıbrıs sorununda ''bir tek KKTC Cumhurbaşkanı Rauf Denktaş'ı müzakere sürecinden kaçırmayı becerdiğini'' öne sürdü. 
     Ağar, yerel seçim çalışmaları çerçevesinde memleketi Elazığ'da halka hitap etti. 
     Ağar, DYP'nin milletin partisi olduğunu ve siyaseti milletin beklentileri doğrultusunda yaptıklarını ifade etti. 
     Seçim çalışmaları dolayısıyla ülkenin her tarafını dolaştığını anlatan Ağar, ''Milletin umut olarak DYP'yi gördüğünü gözlemliyorum. DYP'ye duyulan bu güveni siz tesis ettiniz'' dedi. 
     Başbakan Recep Tayyip Erdoğan'ın meydanlarda insanları ''azarladığını'' söyleyen Ağar, geçmişte milleti aşağılayan davranışlara karşı Adalet Partisi ve Demokrat Parti'nin iktidara geldiğini, bugünkü iktidarın milleti küçük düşüren tavrına karşı da DYP'nin iktidara geleceğini ifade etti. 
     Hükümetin ekonomik ve sosyal politikalarını eleştiren Ağar, çiftçinin tohumu, ilacı, gübreyi pahalıya aldığını, binbir emek harcayarak ürettiği ürünü ucuza sattığını söyledi. 
     Ağar, hükümetin programında esnafın ve emeklilerin de olmadığını savunarak, ''Bunların aklında sadece faizciler var, rantiyeciler var. Millet geçim sıkıntısı içindeyken kendi geçiminden dem vuran başbakan hiç görmedik... Siz kendi geçiminizi bırakın milletin geçimiyle uğraşın'' diye konuştu. 
     Yolsuzlukla mücadele konusuna da değinen Ağar, sadece bazı hortumcuların üzerine gidilmesinin doğru olmadığını ifade etti. Ağar, ''Hadi hortumun birinin ucunu kestin öbürleri ne olacak, büyükşehir belediyelerindeki hortumların ucu kesilmiyor. Bütün hortumcuların üzerine bir bütün olarak gidilmesi lazım'' dedi. 
     Hükümetin işbaşına gelmesinden bu yana herhangi bir ciddi icraat yapmadığını da savunan Ağar, ekonominin ciddi sanayi tesislerinin açılmasıyla canlanabileceğini vurguladı. Ağar, ''Geçmişte yapılmış bazı sağlık ocaklarını açmakla bu iş olmaz'' diye konuştu. 
     Mehmet Ağar, türban sorunu ile ilgili olarak da AK Parti'nin topu başkalarına attığını söyledi. Ağar, seçimlere az bir zaman kala iktidarın bu konuyu yeniden gündeme getirdiğini ifade ederek, ''Milletle oynamayın milletin toplu iğne başı kadar sorunu olsa ben rahatsız olurum. Resepsiyon krizinde de ben konuştum. Çünkü mazlumun hakkını ben savunurum'' dedi. 
     
     ''KIBRIS'' 

     Hükümetin Kıbrıs politikasını da eleştiren Ağar, Türkiye'yi yönetenlerin Türkiye'nin gücünün, büyüklüğünün farkında olmadıklarını savundu. Ağar, Türkiye'nin Kıbrıs'ta bir dönüm noktasından geçtiğine işaret ederek, ''Türkiye'nin milli menfaatleri, geleceği, her şeyin ötesindedir. Zürih ve Londra anlaşmalarıyla Türkiye'nin Kıbrıs'taki hakları korundu. Sürekli anlaşmazlıkların karşı taraftan çıktığı bilindiği halde hükümet becere becere Denktaş'ı masadan kaçırmayı becerdi'' dedi. 
     
</TEXT>
</DOC>
