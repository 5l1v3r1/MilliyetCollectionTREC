<DOC>
<DOCNO> 242631 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/25/son/sondun41.html </URL>
<DATE> 2004/05/25/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
Patten'e sert tepki Türkiye'ye Avrupa vizyonu veren Atatürk'tür 
</HEADLINE>
<TEXT>

     Türkiye'nin AB Daimi Temsilciliği, AB Komisyonu'nun dış ilişkilerden sorumlu üyesi Chris Patten'ın dün İngiltere'de yaptığı bir konuşmada Atatürk'e ilişin değerlendirmelerine sert tepki gösterdi. 
     Türkiye'nin AB Daimi Temsilcisi Büyükelçi Oğuz Demiralp, Patten'a ve AB Komisyonu'na gönderdiği mektupta, konuşmada maddi hatalar bulunduğunu vurguladı. 
     Atatürk'ün, ''derin devletin yaratıcısı'' olarak nitelendirilmesinin kabul edilemez olduğunu belirten Büyükelçi Demiralp, derin devlet kavramının 1980'li yılların sonunda ortaya çıktığını, bu kavramın, hukukun üstünlüğüne dayalı, çağdaş bir devlet yaratmış olan Atatürk devrim ve ilkeleriyle bağdaştırılamayacağını belirtti. 
     Büyükelçi Demiralp, Patten'in, Atatürk'ün ''etnik ve dini azınlıkları bölücü unsur olarak gördüğüne'' ilişkin iddialarının yanlışlığı üzerinde de durarak, Lozan Antlaşması'nın Atatürk döneminde imzalandığını ve azınlıklar konusunda son derece ileri haklar içerdiğini hatırlattı. 
     Mektupta, Atatürk'ün kurduğu çağdaş toplumun ayırım yapmama ilkesine dayandırıldığı belirtildi. 
     Büyükelçi Oğuz Demiralp, mektubunda, ''Türkiye'de askerlerin anahtar konumuna Atatürk tarafından getirildiği'' iddialarının yanlışlığına da değinerek, bunu ''tarihsel hata'' olarak nitelendirdi. Mektupta, Atatürk'ün Cumhurbaşkanı olmadan önce Silahlı Kuvvetler'den istifa ettiği gibi, o zamana kadar siyasi yaşamda yer alan tüm ordu mensuplarını siyaset veya askerlik mesleği arasında seçim yapmaya mecbur ettiği hatırlatıldı. 
     Patten'in, konuşmasında, söz konusu iddiaları ileri sürdükten sonra, bunların, İkinci Dünya Savaşı'ndan sonra oluşan Avrupa düşüncesine aykırı olduğunu söylemesini de eleştiren Büyükelçi Demiralp, Atatürk'ün 1938'de öldüğünün konuşmada belirtilmediğini ifade etti. 
     Mustafa Kemal Atatürk'ün, İkinci Dünya Savaşı'nın çıkacağını öngörebilen nadir devlet adamlarından biri olduğuna dikkat çeken Demiralp, savaş öncesinde faşizm ve komünizm arasında bölünmüş bir Avrupa'da ülkesini demokrasiye yönelten nadir devlet adamlarından birinin de Atatürk olduğuna dikkat çekti. 
     Büyükelçi Demiralp, Türkiye'nin Avrupa vizyonunu yaratan liderinin Atatürk olduğunu vurguladı. 
     
</TEXT>
</DOC>
