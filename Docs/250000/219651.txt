<DOC>
<DOCNO> 219651 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/04/siyaset/siy04.html </URL>
<DATE> 2004/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
'Milletin önünü kesemeyecekler' 
</HEADLINE>
<TEXT>

   Başbakan Erdoğan, "Farklı gündem yaratmak isteyenler var" dedi ve ekledi "Ön kesmeye çalışanlar başarılı olamayacak" 
   ANKARA Milliyet 

   
      Başbakan Recep Tayyip Erdoğan, TSK komuta kademesinin Hilafetin kaldırılışının yıldönümü nedeniyle düzenlenen törene tam kadro katılmasının ardından dün topladığı grup toplantısında, "Ön kesmeye çalışanlar milletin önünü kesemeyecek. Bu konuda kararlıyız. Nitekim bunu şu ana kadar gittiğim 14 ilde çok açık ve net gördüm" dedi. 
   
   'Milletin sesiyiz' 
   AKP'nin dün akşam yapılan grup toplantısında "Biz milletin sesiyiz" mesajı veren Erdoğan, "Halkımızın heyacanına ve iradesine eşlik ediyoruz. Halkımızın aşkı, sevdası bizim aşkımız ve sevdamızdır. Derdimiz bu. Türkiye kayıp yılları telafi edecek ve yoluna devam edecektir" diye konuştu. Önümüzdeki günlerde getirecekleri yasa tasarılarıyla yerel yönetimlere de dinamik bir kimlik getireceklerini belirten Erdoğan, "30 yıla yakındır siyasetin içindeyiz. Meydanlarda hep bindirilmiş kıta siyaseti yapılıyor. Fakat bizim partimiz siyaseti böyle yapmıyor. İlkler partisiyiz. Biz bindirilmiş kıta istemiyoruz. Muhalefet daha meydanlara inmedi. Acaba meydanlarda ne olur diye düşünüyorlar. Biz fiziki değişimi ülkemizde yaşatacağız" dedi. 
   
   Farklı minderler 
   Farklı gündem yaratmak isteyenler olduğunu da ifade eden Erdoğan, şöyle devam etti 
   "Bizi farklı gündemlerle farklı minderlere çekmek isteyenler olacaktır. Bizim minderimiz belli, milletin minderidir. Bundan dışarı çıkmayın. Biz rahatız. Bundan rahatsız olan muhalefet parlamento içinde ve dışında sıkıntılı. Çünkü bunlar halkımızla bütünleşmemişler. Bizim amacımız Türkiye gemisinin hep ileri rotasıyla yoluna devam etmesidir." 
   Partilerinin siyaset kitabında asla partizanlık maddesinin olmadığını belirten Erdoğan, "Biz insanlarımızı bize oy verenler ve vermeyenler diye ikiye ayırmıyoruz. Partimizden tek bir belediye bile hizmet verdiği insanlar arasında herhangi bir ayrımcılık yapmaya kalkışırsa en önce beni karşısında bulur" dedi. 
   Yerel seçimler için bazı tercihlerde bulunduklarını belirten Erdoğan, aday belirleme süreci ile ilgili şunları söyledi "Biz yaptığımız kimi tercihlerde hata yapmış ve bazı gönülleri istemeden kırmış da olabiliriz. Hatasızlık sadece Allah'a mahsus. Bize düşen ihtirasla değil aşkla çalışmak. Öfkeyle değil sevgiyle çalışmaktır." 
   
   
   
</TEXT>
</DOC>
