<DOC>
<DOCNO> 221311 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/10/son/sonspo39.html </URL>
<DATE> 2004/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
"Denizlispor'un borcu 6 trilyon lira..." 
</HEADLINE>
<TEXT>

     Denizlispor Asbaşkanı Ramis Bilgiç, kulübün borcunun 6 trilyon lira dolayında olduğunu açıkladı. 
     Bilgiç, düzenlediği basın toplantısında, geçen yıl yapılan kongrede kulübü 6 trilyon lira dolayında borçla devraldıklarını, şu ana kadar bu borçta azalma veya artış olmadığını söyledi. 
     Borçların azaltılması ve kulübün kendi yağıyla kavrulur hale gelebilmesi için gelir kaynakları yaratmak gerektiğini belirten Bilgiç, ''Yönetim kurulumuz arayış içinde. Gümüşler'de bir akaryakıt istasyonu ve Denizlispor ürünlerinin satılacağı mağaza açmak düşüncelerimiz arasında. Bu ve benzeri kaynaklar, kulübe belli miktarda gelir sağlayacaktır'' dedi. 
     Bilgiç, saha kapatma cezası nedeniyle İzmir'de oynayacakları İstanbulspor maçının bilet fiyatlarını kapalı tribün 5 milyon, öğrenci ve bayanlar için 2 milyon lira olarak belirlediklerini bildirdi. 
     Yeşil-siyahlı takımda, cezalı olan Serdal dışında eksik bulunmuyor. 
     
</TEXT>
</DOC>
