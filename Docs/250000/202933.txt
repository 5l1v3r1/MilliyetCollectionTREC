<DOC>
<DOCNO> 202933 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/18/son/sondun27.html </URL>
<DATE> 2003/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Freedom House Dünyada demokraside ilerlemeler kaydedildi 
</HEADLINE>
<TEXT>

     ''Freedom House'' Özgürlük evi adlı Amerikan insan hakları kuruluşu, bu yıl içinde dünyada demokrasi ve özgürlük alanlarında ilerlemeler kaydedildiğini belirtti. 
     Kuruluşun bugün yayımladığı yıllık raporda, bazı bölgelerde terörizmle mücadele adı altında baskı kurma girişimlerine rağmen, 25 ülkede bu alanlarda ilerlemeler sağlandığı, 15 ülkede ise gerileme kaydedildiği açıklandı. 
     Özgürlük Evi İcra Direktörü Jennifer Windsor, ''Dünyada bazı ülkelerde ve bazı bölgelerde özellikle de Orta Asya'da terörizmle mücadele adı altında baskı uygulama girişimlerinin olduğu, ancak her şeye rağmen dünyanın daha fazla demokrasi ve özgürlüğe doğru ilerlediğini'' kaydetti. 
     Kuruluşun raporunda, İslam dini ile siyasi baskı arasında kendiliğinden gelişen hiçbir bağ olmadığı belirtilerek, Türkiye, Endonezya, Nijerya, Hindistan ve Bangladeş gibi ülkelerde olduğu gibi dünyadaki 1.5 milyarlık Müslüman nüfusun yarısından fazlasının demokratik yollarla seçilmiş hükümetlerce yönetildiğine dikkat çekildi. 
     Raporda, yaklaşık 2.8 milyarlık bir nüfusa denk gelen 88 ülke ''özgür ülkeler'', başka bir deyişle vatandaşlarının geniş haklara sahip olduğu ülkeler kategorisine sokulurken, 55 ülke, sınırlı özgürlükler ve siyasi haklara sahip ''kısmen özgür'', 49 ülke de vatandaşlarının en temel haklardan yoksun olduğu ''özgür olmayan'' ülkeler sınıfına dahil edildi. 
     Kuruluşun raporunda ayrıca, ''özgür'' olarak nitelenen ülkelerden 38'inde kişi başı milli gelirin 3500 dolardan az, 15'inde ise 1500 dolardan az olduğu belirtildi. 
     
</TEXT>
</DOC>
