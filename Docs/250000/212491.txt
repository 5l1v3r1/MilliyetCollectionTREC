<DOC>
<DOCNO> 212491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/01/spor/aspo.html </URL>
<DATE> 2004/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Cim-Bom taraftarının gönlünü aldı 3-0 
</HEADLINE>
<TEXT>

   Ligden sonra kupada da havlu atan, UEFA Kupası'ndan başka cephesi kalmayan Cim-Bom, güçlü Gaziantep'i özlenen futboluyla geçti. Orhan Ak'ın golüne Hakan Şükür iki golle eşlik etti 
      
   90 dakika    ERHAN TELLİ 

   Çarşamba akşamı yaşanan hezimetin faturası büyük oldu. Ligde haftalar öncesinde yarıştan uzaklaşan Galatasaray, Türkiye Kupası'na da beklenmedik biçimde veda etmiş, UEFA'dan başka tutunacak dalı kalmamıştı. Birilerinin, Gaziantep önüne çıkıp dizleri titremeden bu işi temizlemesi, en azından unutturmaya çalışması gerekiyordu. Belki şampiyonluk bu sezon için futbolun cilvesi sayılacak kadar çok uzaklaştı, ama elde edilecek bir ikincilik, Sarı - Kırmızılılar için Şampiyonlar Ligi'ne yeniden "merhaba" diyebilmekti. 
   90 dakika başlarken Galatasaraylı futbolcuların yüzündeki gerginlik ve stres tribünlerden bile açık - seçik hissediliyordu. Birinci dakika geçmeden ilk tehlikeli atak Antep'ten geldi. Sol çaprazdan Bülent'in sert şutunu genç kaleci Aykut kornere çelince olası bir ilk dakika golü son anda önlendi. 
   4. dakikaya girilirken bu kez Galatasaray, Sabri'nin ayağından yüzde yüzlük bir gol pozisyonu cömertçe harcadı. Volkan'ın ara pasıyla ceza sahasında kaleci Ömer ile karşı karşıya kalan Sabri topu auta gönderdi. 
   7. dakikada Yusuf sol kanattan Galatasaray ceza sahasına süzülüp, vuruşunu yaptı. Kaleci Aykut'un kafasına çarpan top gol olmadı. 
   14'te sol kanattan kazanılan serbest vuruşu Volkan sert ortaladı, yükselen Orhan Ak, kafasıyla dokunup topu filelerle buluşturdu 1 - 0 
   Bu golle rahatlayan Galatasaray 28'de Sabri, 30'da Ergün'ün şut denemelerinden sonuç alamadı. 32'de önce Lazarov'un, sonra da Yusuf'un şutlarını kurtaran Aykut kalesinde yıldızlaştı. 
   41'de Sabri'nin vuruşundan sonuç alınamadı. 
   İkinci yarıya pozisyonla başlayan ev sahibi oldu. 53'te soldan on sekize giren Ayhan sert vurdu. Ömer'den dönen topu tamamlamak isteyen Ayhan golü bulamadı. 
   Durgun geçen dakikaların ardından Galatasaray'ın aradığı gol, kral Hakan Şükür'ün kafasından geldi. 71'de Sabri'nin sağdan yaptığı mükemmel ortaya şık bir kafa vuran Hakan Şükür topu ağlara gönderdi 2 - 0 
   74'te Prates'in ortasında ceza sahasında bir kez daha topla buluşan Hakan bu defa sol ayağıyla denedi ancak vuruşunda top auta gitti. 
   82'de Sabri'nin sağ kanattan ortasına Cihan kafa ile dokundu, çizgi üzerindeki topa son hamleyi yapan Hakan Şükür skoru belirledi 3 - 0 
   Şükür'ün yerine son dakikalarda oyuna giren Necati 90. dakikada yakaladığı gol pozisyonundan yararlanamadı ve Cim - Bom üç puana üç golle ulaştı. 
   
   Kenarda gerilim    Bir faul pozisyonu sonrası Fatih Terim ile Gaziantep yöneticisi Asım Atmaz arasında tartışma yaşandı 
   Yan hakeme tepki 
   KARŞILAŞMANIN ilk yarısında Petre ile Johson arasındaki pozisyona sinirlenen Fatih Terim, yedek kulübesinden dışarı fırlayarak, yardımcı hakem Nihat Mızrak'a çıkıştı. Terim'in oldukça kızgın olduğu gözlenirken, bir anda Gaziantepspor yedek kulübesi de hareketlendi. Bu sırada Futbol Şube Sorumlusu Asım Atmaz ile Terim arasında tartışma yaşandığı gözlendi. 
   
   'Ona yakışmadı' 
   TERİM, "Hakemin bir dakika önce Sabri'yi ikazı vardı, bunu da uyarabilirdiniz dedik. Nurullah Sağlam zaten kardeşimiz, bir yönetici bir şeyler söylemeye çalıştı. Biz de fazla bir şey demedik" dedi. Asım Atmaz ise, "Terim yan hakem ve dördüncü hakeme resmen küfür etti. Büyük hoca olabilir ama kişiliğini küçültmesin. Bu küfürler ona hiç yakışmadı" diye konuştu. 
   
   Maçın hakemi 
   Arzuman sınıfı geçti 
   İKİNCİ yarıda hakemlerin başarılı yönetimine İsmet Arzuman da eklendi. Sonuca etki edecek bir hata yapmadı, yardımcılarıyla işbirliği içindeydi. Pozisyonları yakından takip etmeye çalıştı, oyunun hızını kesmemeye özen gösterdi. İkinci devrede birkaç faul pozisyonunu doğru süzememesi ise tek eksiğiydi. 
   
   Göze çarpanlar 
   VOLKAN İlk yarıda mükemmel oynadı. Çok iyi pas dağıtımı yaptı. Orta sahada oyunu iyi kontrol etti. Ancak ikinci devrede oyundan düştü. 
   SABRİ Maçın en iyi adamlarından birisiydi. Oyunu koparan isim oldu. İkinci yarıda yaptığı iki asist maçı bitirdi. 
   AYKUT Çok zor bir maçta kaleye geçti. Genç ve tecrübesizliğine rağmen iyi oynadı. Rakip ataklarda yaptığı kurtarışlarla güven verdi. 
   ORHAN AK Maç boyunca mükkemmeldi. Çok şık bir gol attı. Ayrıca attığı golden önce atağı başlatan adamdı. Ömer ile iyi bir ikili oluşturdu. 
   ÖMER Gaziantepspor'un milli file bekçisi çok kötü bir maç çıkardı. Birinci ve üçüncü gollerde büyük hatalar yaptı. 
   
   Maçtan notlar 
   Canaydın'dan destek 
   GALATASARAY Başkanı, revizyon konusunda Fatih Terim'in arkasında olduğunu tekrarladı. Özhan Canaydın, Galatasaray Dergisi'nin şubat sayısındaki yazısında, "Sadece iyi günde değil, kötü günde de hocamızın yanındayız" dedi. Maça fazla ilgi gösterilmezken, sadece 700 kadar bilet satıldı. Kombine bilet sahipleriyle birlikte toplam 3 bin 500 taraftar destek verdi. 
   
   Berkant sürprizi 
   İMZA atmaya yanaşmayan Berkant, iyileşince kadroya girdi. Cezalı Mondragon'un yerine Aykut oynarken, Kingston idman eksiği nedeniyle 18'e alınmadı. Necati ve Ümit yedek soyundu, forvette Hakan görev aldı. Terim, Tamas'ı da kızağa çekerek, Prates'e şans tanıdı. Sakatlıkları nedeniyle Batista, Bratu ve Hasan Şaş forma giyemedi. 
   
   Necati'den 'merhaba' 
   ARA tranfserde Adanaspor'dan renklere bağlanan Necati Ateş, dün ilk kez forma giydi. 85. dakikada Hakan Şükür'ün yerine giren genç futbolcu, oynadığı kısa sürede kendini gösterme fırsatı bulamadı. Taraftarlar iki gol atan Hakan Şükür'ü oyundan alınırken ayakta alkışladı. 
   
   Hasret bitti 
   SON galibiyetini 12. haftada Ankaragücü'nü 2-1 yenerek alan Galatasaray, ligde altı maç sonra güldü. Hakan Şükür, "Bu kötü zeminde, soğuk havada, eksi moralle böyle bir mücadele beklemiyordum. Yarın belki biz de olmayız ama, Galatasaray'ın o mücadeleci ruhu asla kaybolmaz" dedi. PAF takım da, rakibini 6 - 1 mağlup etti. 
   
   İlk isim Tanman 
   SARI - Kırmızılı kulübün kongresinde başkanlığa adaylığını koyan Yılmaz Toköz, liste çalışmalarını sürdürüyor. Toköz'ün listesinde şu ana dek kesinleşen tek ismin Galatasaray'ın eski futbolcusu Cüneyt Tanman olduğu bildirildi. 
   
   Sağlam'ın isyanı 
   GAZİANTEPSPOR'UN hocası Nurullah Sağlam ilk golün kendilerine yakışmadığını söyledi. Genç çalıştırıcı, "Defalarca çalıştığımız bir goldü. Pozisyon hatası yaptık. Bu tür değişim yaşayan takımların performansı inişli - çıkışlı. Bugün Galatasaray iyiydi, biz kötüydük" dedi. 
   
   
</TEXT>
</DOC>
