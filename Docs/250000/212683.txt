<DOC>
<DOCNO> 212683 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/02/yazar/oztrak.html </URL>
<DATE> 2004/02/02/ </DATE>
<TIME>  </TIME>
<AUTHOR> Faik ÖZTRAK  </AUTHOR>
<HEADLINE>
Ödemeler dengesine dikkat 
</HEADLINE>
<TEXT>

   
   Geçtiğimiz yılın kasım ayına ilişkin ödemeler dengesi verileri, 2003 yılı cari işlemler dengesi açığının, öngörülenin altında gerçekleşme olasılığının yüksek olduğunu gösteriyor. Bu olumlu bir gelişme. Ancak dış ticaret ve cari işlemler dengelerindeki hızlı bozulma yakından izlenmeli. 
   2003 yılının kasım ayında 12 aylık kümülatif ihracat bir önceki yılın aynı ayına göre 10 milyar dolar artarak 46 milyar dolar seviyesine ulaşıyor. İthalattaki artış ise 16 milyar dolar. İhracat ve ithalat artışında doların geçtiğimiz yıl diğer yabancı paralar karşısında değer yitirmesinin etkisi var. Dolar dışındaki paralarla yapılan dış ticareti dolara çevirdiğinizde mal miktarı artmasa dahi dolar değeri artıyor. 
   Ancak 9 aylık ortalama ihracat fiyat artışının yüzde 9.5 olduğunu dikkate alırsak ihracat, miktar olarak da önemli bir artış gösteriyor. Bunda ihracata dönük sektörlerin dinamizmi önemli. Ancak uluslararası ekonominin yani dış talebin canlılığı da bu gelişmeye katkıda bulunuyor. 
   Aynı dönemde ithalat fiyat artışı ise yüzde 9. Bunun Kasım ayı için değişmediği varsayımı ile ithal mallardaki artış yüzde 20'yi aşıyor. İthalattaki artış ihracat artışının ve beklenen büyümenin üzerinde. Geçtiğimiz yılda TL'nin yabancı paralar karşısında hızla değer kazanması sonucunda ithal mallar yerli mala göre daha ucuzluyor. Üretimde giderek yerli mallar yerine daha fazla ithal girdi kullanılıyor. Daha çok ithal mal tüketiliyor. Verimliliği artıramadığımız zaman kendi üretimimiz olumsuz etkileniyor. İşyerleri kapanabiliyor işgücümüzü kullanmakta zorlanıyoruz. 
   İhracat ve ithalat gelişmelerine bağlı olarak geçtiğimiz yıl Kasım ayında 12 aylık dış ticaret açığı 2002 yılına göre 6 milyar dolar artarak 20 milyar dolar seviyesine ulaşmış. 
   Ancak 2003 yılının tamamı için öngörüde bulunurken, kasım ayında ihracat ve ithalat rakamlarının, ayın son haftasının bayram tatili olması nedeniyle düşük kaldığı ve aralık ayına kayma olduğu dikkate alınmalı. Nitekim aralıkta ithalattan alınan katma değer vergisinde kasıma göre yüzde 50 artış var. Yıl sonunda ihracatın 50 milyar dolara, ithalatın da 70 milyar dolara yaklaşacağı ve dış ticaret açığının öngörülenden fazla olabileceği anlaşılıyor. 
   Dış ticaret dengesindeki bozulmanın cari işlemler hesabına etkisini başta turizm olmak üzere hizmetler dengesindeki iyileşme telafi ediyor. Geçen yılın ocak - kasım döneminde cari işlemler açığı bir önceki yıla göre 4 milyar dolar artarak 4,2 milyar dolar olmuş. Buna 2,6 milyar dolarlık resmi rezervlerdeki artış ilave edilerek 6,8 milyar dolar tutarında finansman ihtiyacına ulaşılıyor. Finansman ihtiyacı geçen yıla göre 500 milyon dolar yükseliyor. Ancak sağlanan finansmanın dağılımına bakıldığında radikal bir değişme var. 
   2002 yılında Uluslararası Para Fonu'ndan sağlanan kredi cari açık ve resmi rezervlerdeki artışı karşılamış. Piyasalardan net bazda finansman sağlanamadığı görülüyor 
   Geçtiğimiz yılda ise Uluslararası Para Fonuna net geri ödeme yapmışız. Buna karşılık uluslararası piyasalardan yapılan borçlanma ile hem bu geri ödeme hem de cari açık ve rezervler finanse edilmiş. 
   Piyasalara bu hızlı dönüşte geçtiğimiz yıl uluslararası sermayenin yükselen piyasa ekonomilerine artan ilgisi ciddi katkı yapmıştır. Yine 2003 yılında içeride nominal faizlerdeki gerilemeye rağmen TL'nin değer kazanması yabancı yatırımcılara ciddi arbitraj imk nı sağlamıştır. Sermaye girişi Türk ekonomisine duyulan güvenin arttığını da göstermektedir. 
   Ancak 7,3 milyar dolarlık finansmanın dağılımı incelendiğinde üçte birinin, niteliğini tam bilmediğimiz, net hata noksan kaleminden geldiğini görüyoruz. Bekleyişlerdeki değişmelere bu kalemin çok hızlı tepki verdiğini geçmiş yıl deneyimleri ortaya koyuyor. 
   Geriye kalan bölümde ise ağırlıklı olarak kısa vadeli sermaye hareketleri ve portföy yatırımları var. Bu nitelikteki sermaye hareketleri de güven ortamının zayıflaması halinde şiddetli dalgalanmalar gösteriyor. 
   Sermaye hareketlerinin kısa vadeli ve spekülatif yapısı ticaret ve cari işlemler dengelerindeki gelişmelere rağmen TL'nin değer kazanmasına yol açıyor. 
   Bunların yanısıra 2002 yılının 11 aylık döneminde 914 milyon dolar olan en istikrarlı ve istihdam yaratan doğrudan yabancı sermaye yatırımları ise 2003 yılında 19 milyon dolara gerilemiş. 
   Ticaret dengesindeki gelişmeler, rekabet gücünün korunması, büyüme ve istihdam artışı için hızlı ve sürekli verimlilik artışlarına ihtiyaç olduğunu ortaya koyuyor. Sermaye hesabındaki gelişmeler de olumlu bekleyişlerin önemini gösteriyor. İstihdam için çok önemli olan doğrudan yabancı yatırımlar ise ancak uzun vadeli güven olursa geliyor. Hepsi mali disiplinin korunmasına ve yapısal reformların kararlılıkla sürdürülmesine bağlı. Sonuç olarak ekonomi politikalarında gevşeme ve gecikmeler uluslararası konjonktürde meydana gelebilecek kötüleşme ile birleştiğinde çok sıkıntılı olabilir. 
   
   Dış ticaret dengesi milyon dolar 12 aylık kümülatif 2002 Kasım 2003 Kasım Değişim Dış ticaret dengesi -14.148 -20.422 44 Dış ticaret dengesi Bavul dahil -10.203 -16.494 62 İhracat 35.477 45.627 29 İthalat 49.625 66.049 33 Bavul ticareti 3.945 3.928 0.0 
   
   Açığın finansmanı milyon dolar Ocak - Kasım 2002 Ocak - Kasım 2003 1. Cari işlemler hesabı -208 -4.203 2. Resmi rezervler -6.045 -2.630 FİNANSMAN 1 2 6.253 6.833 Uluslararası Para Fonu 6.365 -430 Diğer finansman -112 7.263 Net hata ve noksan -1.120 2.900 Diğer 1.008 4.363 
   
      
   
   
</TEXT>
</DOC>
