<DOC>
<DOCNO> 202339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/16/ekonomi/eko08.html </URL>
<DATE> 2003/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
KİPTAŞ, evlerini Heredot Cevdet ve MÜSİAD'lı reklamla tanıttı 
</HEADLINE>
<TEXT>

   Kiptaş'ın satışına başladığı Yeşil Vadi Konakları'nda metrekare fiyatları 990 dolar ile 1.250 dolar arasında değişiyor 
   EKONOMİ SERVİSİ 
   
   İstanbul Büyükşehir Belediyesi'ne bağlı Kiptaş, Yeşil Vadi Konakları'nın satışına başladı. Konut metrekare fiyatları 990 dolar ile bin 250 dolar arasında değişecek. 
   Ümraniye Tepeüstü'nde 173 bin 140 metrekarelik alan üzerine kurulan beş ayrı tipteki konutun yer alacağı proje, toplam 140 bin metrekare konut ve 2 bin 500 metrekare ticari alandan oluşuyor. 150 bin metrekare yeşil alana sahip projenin iki yılda tamamlanması planlanıyor. Kiptaş Genel Müdürü İsmet Yıldırım, projede 462 adet ev bulunduğunu ve yüzde 30 peşin ödeme ile 36 aya kadar vade uygulayacaklarını söyledi. Yıldırım, Başakşehir beşinci etaptaki 6 bin konutluk projenin de üç - dört ay içinde başlayacağını belirtti. 
   Yeşil Vadi Konakları için Osman Sınav tarafından çekilen reklam filminde Kiptaş Genel Müdürü, 'Ekmek Teknesi' dizisinin 'Heredot Cevdet'i Hasan Kaçan, MÜSİAD Başkanı Ali Bayramoğlu ve bir İTO Meclis Üyesi rol alıyor. 
   
   
</TEXT>
</DOC>
