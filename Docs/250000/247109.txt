<DOC>
<DOCNO> 247109 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/11/son/soneko02.html </URL>
<DATE> 2004/06/11/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
IMF Direktörü Deppler Duygusal olarak da Türkiye'ye yatırım yaptık 
</HEADLINE>
<TEXT>

     IMF Avrupa Bölümü Direktörü Michael Deppler, IMF olarak, şu ana kadar, sadece mali ve teknik değil, duygusal olarak da Türkiye'ye yatırım yaptıklarını söyledi. 
     Deppler, 8. Gözden Geçirme ve 4. Madde Konsültasyon çalışmaları çerçevesinde görüşmelerini tamamlaması nedeniyle, IMF'nin Ankara Temsilciliği'nde bir grup gazetecinin katılımıyla basın toplantısı düzenledi. 
     4. Madde konsültasyon çalışmalarıyla, Türkiye ekonomisinin, geçen 18-24 aya göre geldiği nokta ile orta ve uzun vadeli perspektiflerini ele aldıklarını belirten Deppler, Türkiye'nin bugün, 18-24 ay öncesine göre, enflasyon, ekonomik büyüme, piyasaların güveni ve beklentilerin güçlenmesi açısından çok daha iyi bir noktada olduğunu bildirdi. 
     Deppler, bir soru üzerine, IMF'nin, Türkiye'ye ''duygusal yatırım'' da yaptığını vurgulayarak, duygusal yatırımın, IMF Birinci Başkan Yardımcısı Anne Krueger'in, 1980'den bu yana Türkiye ile ilişkide bulunması ve kendisinin de 1994'ten bu yana yakın bir şekilde ilgilenmesiyle oluşan ''şefkat ilişkileri'' sonucunda ortaya çıktığını kaydetti. 
     
     CARİ İŞLEM AÇIĞI... 
     Türkiye'deki ekonomik göstergeler ve piyasa beklentisinin çok olumlu gitmesi nedeniyle, ''her şey fazlasıyla iyiye mi gidiyor'' düşüncesiyle kaygıya kapıldıklarını vurgulayan Deppler, bu gelişmenin ardından, cari işlemler açığı ile karşılaştıklarını belirtti. 
     Türkiye'nin, yüzde 6.5 oranındaki faiz dışı fazla, Merkez Bankası'nın enflasyon indirme çabası ile vergi ve bankacılık alanında yapısal reform uygulamaları gibi başarılı sonuçlarının bulunduğuna dikkati çeken Deppler, son dönemdeki cari işlemler açığı kaygısının da Hükümetin, vergi önlemleriyle tüketimi biraz yavaşlatma ve piyasaları toparlayıcı diğer önlemleriyle azaldığını ifade etti. 
     
     TÜRKİYE EKONOMİSİNİN KIRILGANLIKLARI... 
     Deppler, Türkiye'nin önündeki en önemli ve zorlu konulardan biri olan ve Türkiye ekonomisinin kırılganlığını oluşturan yüksek kamu borcunun azaltılması gerektiğini belirtirken, Hükümet yetkililerinin, borcun azaltılması konusunda kararlı olduğuna işaret etti. 
     Türkiye'nin, AB'ye aday diğer ülkelerin iki katı düzeyinde bir borca sahip olduğunu anlatan Deppler, yüksek borcun ekonominin en kırılgan noktalarından birisi olmaya devam ettiğini bildirdi. 
     Reel faizlerin halen yüksek olduğuna ve bunun aşağıya çekilmesi gerektiğine dikkati çeken Deppler, yüksek faiz oranının, yatırımlar, dolayısıyla büyüme önünde de bir engel olduğunu anlattı. 
     Bir başka soru üzerine, kırılganlıkların ne zaman tamamıyla sona ereceğini bilemeyeceğini belirten Deppler, Türkiye'de ortalama faiz oranının yüzde 15 olduğunu, Türkiye ile değerlendirilen Brezilya hariç diğer gelişmekte olan ülkelerdeki bu oranın ise yüzde 7 düzeyinde bulunduğunu, yüksek faiz ile kırılganlıklar arasında birebir bağlantı bulunduğunu vurguladı. 
     Gelişmekte olan ülkeler ile Türkiye arasında yaptıkları bir araştırmanın sonuçlarına göre, Türkiye'nin 1980'lerden bu yana, karşılaştırılan diğer ülkelere kıyasla, ortalamanın üstünde bir büyüme sağlayamadığını vurgulayan Deppler, bunun sebebinin yüksek enflasyon, yüksek borç ve mali istikrarsızlıklar olduğunu belirtti. Deppler, ''bu sorunlar daha önce çözülseydi, Türkiye, Doğu Asya ülkeleri gibi yüksek bir ortalama büyümeyi yakalardı'' dedi. 
     
     YÜKSEK VERGİ VE İSTİHDAM SORUNU... 
     Deppler, Türkiye'de istihdam düzeyinin ne zaman artabileceğine ilişkin bir soruya, ekonomide üretim ve yatırım konusuna ağırlık verilmesi gerektiğini belirterek, örneğin çok yüksek vergi oranlarının, önümüzdeki dönemde, yatırımcıların hevesini kırmakla kalmayıp, onları kayıt dışına da çıkarabileceği uyarısında bulundu. 
     Yüksek vergi oranlarının, çeşitli baskı gruplarının, imtiyaz ve istisna konusundaki baskılarının artmasına da sebep olabileceği uyarısında bulunan ve vergi sisteminin daha rasyonel hale getirilmesi gerektiğini ifade eden Deppler, ''Türkiye'de, önümüzdeki dönemde marjinal vergi oranlarının düşürülmesi gerekiyor'' şeklinde konuştu. 
     İstihdama değil, büyümenin artırılmasına odaklanılması gerektiğinin altını çizen Deppler, istihdama odaklanmanın, hedeflerde sapma yaratabileceğini, güçlü büyümenin ise istihdamı da artıracağını bildirdi. 
     Deppler ayrıca, ''disiplinli bir mali yaklaşım, ekonomik büyümeye de olumlu etkide bulunur. Mali disiplin yapısal reformlarla desteklenmeli'' şeklinde konuştu. 
     Türkiye'nin, istihdama yönelik büyüme aşamasına gelmeye başladığını anlatan Deppler, genellikle krizlerden sonra, toparlanmalar döneminde, yeni istihdam imkanlarının yaratılmasının geriden geldiğini belirterek şunları söyledi 
     ''Türkiye'de istihdam artacaktır. Çünkü şirketler, mevcut kapasitelerini artırıyor ya da ilave yatırıma gidiyor. Üretim ve verimlilik artıyor. 
     Yatırımlar, mali disiplin bozulmadan artırılabilir. Artık Türkiye'de insanlar, daha rahat borçlanarak, tüketim yapabiliyor, otomobil satışları bunun göstergesidir. Yani Türkiye'de insanlar artık geleceği daha parlak gördükleri için tüketim yapıyorlar.'' 
     
     TÜRKİYE KÜRESEL EKONOMİYE DAHA AÇIK... 
     Deppler bir soru üzerine, Türkiye ekonomisinin artık daha güçlü hale geldiğini vurgulayarak, ''eskiden dünya ekonomisi hapşırsa Türkiye ciddi bir nezle oluyordu, şimdi ise Dünya ekonomisi hapşırsa, Türkiye de hapşırıyor'' dedi. 
     
     UYGULANMASI GEREKEN YAPISAL REFORMLAR... 
     Michael Deppler, bir soru üzerine de Türkiye'nin önümüzdeki dönemde uygulaması gereken bazı önemli yapısal reformların bulunduğunu vurgulayarak, bu reformları, ''kamu sektörünün hacminin küçültülmesi, sosyal güvenlik açıklarının daraltılması ve daha etkin ve rasyonel vergi reformu'' olarak sıraladı. 
     Bankacılıkta önemli bir yapısal program uygulandığına da dikkati çeken Deppler, sektörde, ''ince ayar'' gerektiren bazı düzenlemeler yapıldığını da ifade etti. 
     
     IMF İLE YENİ ANLAŞMA OPSİYONLARI... 
     IMF ile ilişkilerin geleceğinde, Hükümetin, elindeki opsiyonlarından birini tercih edeceğini yineleyen Deppler, karar ne olursa olsun önemli olanın, uygulanacak politikanın kalitesi olduğunu ifade etti. 
     Deppler, IMF ile ilişkilerin daha ne kadar daha devam edebileceğine ilişkin bir soruya karşılık, Türkiye'nin güçlü politikaları kararlı bir şekilde uygulaması halinde, finansman desteği olsun olmasın başarıya ulaşacağının altını çizerek, sözlerini şöyle sürdürdü 
     ''Türkiye, orta vadede bir yol haritası üzerinde ilerlediğinde, bir sorun çıkacağını sanmıyoruz. 
     Biz, 2005 ve sonrası anlaşmalar konusunda piyasalardan farklı bakıyoruz. Uzun dönemde IMF finansmanından bağımsız gayet başarılı politikalar uygulanacağına inanıyoruz.'' 
     
     AB'DEN ALINACAK MÜZAKERE TARİHİNİN EKONOMİYE ETKİSİ... 
     Deppler, AB'den bir müzakere tarihinin alınmaması halinde nasıl bir etkisinin olabileceğine yönelik bir soruya şu yanıtı verdi 
     '' Türkiye'nin AB'ye üye olmasını isteriz, üyelik her iki taraf için de faydalı olur. Türkiye, ekonomik planlarını, AB üyeliğine göre değil, kendisine en uygun plan çerçevesinde yapmalıdır. Sonuç kötü ya da iyi olabilir ama iyi politikalar uygulanırsa, iyi sonuçlar almamanız için hiç bir neden yoktur. 
     Bu konudaki olumsuz bir gelişme sapmaya neden olabilir, ancak önemli olan Türkiye'yi başarıya götürecek doğru politikaların kararlılıkla uygulanmasıdır.'' 
     
     YENİ TÜRKİYE TEMSİLCİSİ... 
     Bugün Türkiye'den ayrılacak olan Deppler, 4 yıldan bu yana IMF Türkiye temsilciliğini yürüten ve Ağustos ayı başlarında Türkiye'den ayrılacak olan Odd Per Brekk'in yerini alacak olan İngiliz vatandaşı Hugh Bredenkamp'ı tanıtırken, Brekk'e de başarılı çalışmaları nedeniyle teşekkür etti. 
     8. Gözden Geçirme'nin temmuz ya da ağustos ayı başlarında İcra Direktörleri Kurulu'nda onaylanması halinde, IMF, 660 milyon dolarlık kredi dilimini serbest bırakacak. 
     
</TEXT>
</DOC>
