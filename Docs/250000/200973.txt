<DOC>
<DOCNO> 200973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/09/son/sontur47.html </URL>
<DATE> 2003/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Sosyal güvenlik kurumlarından maaş almayan gazilere müjde 
</HEADLINE>
<TEXT>

     Herhangi bir sosyal güvenlik kurumu kapsamında bulunmayan gazilerin şeref aylıklarının artırılmasını öngören yasa tasarısı, TBMM Başkanlığı'na sunuldu. 
     Tasarının yasalaşması halinde, İstiklal Madalyası Verilmiş Bulunanlara Vatani Hizmet Tertibinden Şeref Aylığı Bağlanması Hakkında Kanun uyarınca aylık bağlanan muharip gazilerden Emekli Sandığı, SSK ve Bağ-Kur ile diğer özel sosyal güvenlik kurumlarının herhangi birisinden aylık almayan ve geçimlerini sadece bu şeref aylığı ile sağlamaya çalışanlara uygulanmakta olan 4 bin gösterge rakamı 6 bine yükseltilecek. 
     Bu durumda olan gaziler, 6 bin gösterge rakamı ile her yıl bütçe kanunu ile belirlenen memur maaş katsayısının çarpımı ile elde edilecek rakam üzerinden maaş alacaklar. Buna göre, herhangi bir sosyal güvenlik kurumundan maaş almayan gazilerin aylıkları 137 milyon liradan 205 milyon 800 liraya yükselecek. Hak sahibinin ölümü halinde bu aylık dul eşe yüzde 75 oranında, 154 milyon 350 bin lira olarak bağlanacak. 
     
</TEXT>
</DOC>
