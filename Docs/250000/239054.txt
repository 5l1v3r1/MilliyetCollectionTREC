<DOC>
<DOCNO> 239054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/11/son/soneko33.html </URL>
<DATE> 2004/05/11/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
İran ordusu, Humeyni Havalimanı'ndan ayrıldı... 
</HEADLINE>
<TEXT>

     İran'ın başkenti Tahran'da İmam Humeyni Hava Limanının işetmesinin Tepe-Akfen grubundan alınıp İranair'e verilmesi ve ardından devrim muhafızlarının trafiği engellemesiyle başlayan olaylar, İran ordusunun limandan çekilmesiyle yeni bir aşamaya geldi. 
     İran basınında çıkan haberlere göre, hava limanına trafiğe açıldığı gün el koyan devrim muhafızları limandan çekilmeyi kabul etti. 
     Silahlı Kuvvetler Ortak Genelkurmayı'nın başkan yardımcısı Tuğbay Ali Afşar, devrim muhafızlarının hava limanından geri çekilmesinin alanın hava trafiğine yeniden açılabileceği anlamına geldiğini belirterek, ''Artık havalimanının denetimi yabancı şirketlerde bulunmadığından, güvenlik engelleri ortadan kalktı'' dedi. 
     Devrim muhafızlarının hava limanını trafiğe kapatması, İran'daki reformcu kanadın tepkileriyle karşılanmıştı. 
     Hava Limanının işletmesini Avusturyalı küçük ortakları Vie firmasıyla oluşturdukları TAV konsorsiyumu ile alan Türk Tepe-Akfen grubu, işletmenin İran Air tarafından devralınmasıyla ilgili kendilerine bir açıklama yapılmadığını bildirmişti. 
     Olay, İran'daki yabancı yatırımcılar tarafından da kaygıyla karşılanmıştı. 
     
</TEXT>
</DOC>
