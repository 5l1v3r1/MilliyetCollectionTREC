<DOC>
<DOCNO> 231740 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/son/sonspo21.html </URL>
<DATE> 2004/04/15/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Bursaspor, 3 puana odaklandı... 
</HEADLINE>
<TEXT>

     Bursaspor Kulübü Başkanı Fikret Üstenci, hafta sonu Akçaabat Sebatspor ile yapacakları deplasman maçından galibiyetle ayrılarak, moral bulmak istediklerini söyledi. 
     Üstenci, yaptığı açıklamada, iki takım açısından da hayati bir maç olduğunu, kazanmaları halinde önemli bir engeli aşacaklarını, kaybetmeleri halinde ise kümede kalma şanslarının iyice azalacağını kaydetti. 
     Son haftalara girilirken, ligin zirvesinde ve alt sıralarında yarışın iyice kızıştığını ifade eden Üstenci, ''Akçaabat Sebatspor deplasmanından galibiyetle ayrılarak, moral bulmak istiyoruz. Önümüzde 5 maç ve alınması gereken 15 puan var. Kalan 5 maçı da kazanıp kümede kalmak istiyoruz'' dedi. 
     Üstenci, maç için özel güvenlik önlemleri talep ettiklerini anlatarak, ''Daha önce birtakım olaylar yaşamıştık. Ben, olay çıkacağını sanmıyorum, ama önlemimizi almak zorundayız. Bu maça valimizi, emniyet müdürümüzü, belediye başkanlarımızı ve milletvekillerimizi davet ettik. Ancak hafta sonu AK Parti'nin toplantısının olması, istediğimiz katılımı sağlamadı'' diye konuştu. 
     Bir gazetecinin, kongrede, savaşan güçlü bir takım yaratma sözü verdiğini hatırlatması üzerine Üstenci, ''O zamanki sözlerimin arkasındayım. Sözümüzü tutamadık. En azından bundan sonra mahcup olmamamız için bu maçları kazanmamız gerekiyor'' dedi. 
     
     ''4 MAÇA SÜPER PRİM'' 
     Üstenci, Akçaabat Sebatspor maçının bir anlamda kendileri için final niteliği taşıdığını vurgulayarak, 4 karşılaşma için süper prim vereceklerini söyledi. 
     Verilecek primin miktarını açıklamayan Üstenci, ''Biz her maç için belirli bir prim sistemi uyguluyoruz. Ancak, bu önümüzdeki 4 maç için Bursaspor tarihinin en büyük primini vermeyi düşünüyoruz'' diye konuştu. 
     Sertan'ın kadro dışı bırakılmasına da değinen Üstenci, bu futbolcunun sinirlerine hakim olamadığını anlatarak, ''Sertan, tavırlarıyla takıma zarar veriyordu. Antrenmanda küfür etmesi bardağı taşıran son damla oldu. Teknik heyetin isteği doğrultusunda Sertan'ın kadro dışı bırakılmasına karar verdik. Sertan'a talimatlar çerçevesinde ceza verilecek'' dedi. 
     
</TEXT>
</DOC>
