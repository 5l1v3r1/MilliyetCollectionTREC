<DOC>
<DOCNO> 238535 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/09/yasam/ayas.html </URL>
<DATE> 2004/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu başkan her yere lazım 
</HEADLINE>
<TEXT>


Sivas'ta bir belde belediye başkanı, SİT alanı 7 bin yıllık tarihi mahveden mermer ocağına karşı savaş veriyor 

Ömer Erbil 

AKP'li Dalaman Belediye Başkanı Caretta carettaların yumurtlama alanı olan kumsalları SİT'ten çıkarmak için Kültür ve Turizm Bakanı Erkan Mumcu'dan yardım isterken, Sivas'ın Yıldızeli ilçesi Kalın beldesi Belediye Başkanı AKP "SİT alanım tahrip ediliyor, kurtarın" diye bakana mektup yazdı. 
Belde sınırları içindeki arkeolojik alanın, Estaş mermer ocağı işletmesince tahrip edildiği, Sivas Müzesi raporlarıyla tespit edildi. Belediye Başkanı Halil Şener ocağı mühürledi. Ancak mühür kırılarak çalışma devam etti. Kültür ve Turizm Bakanlığı, olaya el koydu ve önce ocağın mühürlenmesine karar verdi. Sonra bakanlık kararın iptalini isteyerek konunun yeniden inceleneceğini belirtti. İki uzman inceleme yaptı, aylar geçti, sonuç çıkmadı. Bu arada ocak, tarihi alanı tahrip etmeyi sürdürdü. Bakanlığa göre bölge de, SİT özelliğini kaybetmeye başladı. 

'Bakan Mumcu'ya ulaşılamıyor' 
Sivas Müzesi arkeoloğu Musa Törnük, tahrip edilen bu alanda dünyanın en kıymetli travertenlerinin bulunduğunu belirterek, 7 bin yıllık höyüğün üst katmandan 1.5 metre tıraşlandığını anlattı. 
Başkan Şener de, çalmadık kapı bırakmadığını belirterek şöyle konuştu "Dört yıldır mücadele ediyoruz ama kapatamadık. Mühürledik, söküp ocağı işletmeye devam ettiler. Erkan Mumcu'yu defalarca aradım, ulaşamadım. Devletin mührünü kim koruyacak SİT alanı o kadar tahrip olmuş ki, korunacak bir şey kalmamış. Bakanlık yetkilileri bu nedenle 'Alanı SİT'ten çıkartacağız' diyorlar." 


</TEXT>
</DOC>
