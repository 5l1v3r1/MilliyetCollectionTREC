<DOC>
<DOCNO> 209751 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/20/dunya/adun.html </URL>
<DATE> 2004/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
'Ay planı'nın sırrı 
</HEADLINE>
<TEXT>

   ABD Başkanı Bush'un Ay'da kalıcı üsler kurma projesinin altında, petrole alternatif çok zengin bir enerji kaynağı olan helyum 3 izotopu stoklarını ele geçirme amacının yattığı öne sürüldü 
      DIŞ HABERLER SERVİSİ 

   
   ABD Başkanı George W. Bush'un geçen haftaki bir konuşmasında, hiç gündemde değilken uzay çalışmalarına vurgu yapması ve 2. dönem başkan seçildiği takdirde, Ay'da üs kurduktan sonra 20 yıl içinde Mars'a insanlı yolculuk yapılmasını sağlayacak bir projeye start vereceğini açıklamasının sırrı ortaya çıktı. 
   Siyasi yorumcular, Bush'un seçim yılında Mars projesini ortaya atarak Amerikan halkının dikkatini başka noktalara çekmeye çalıştığını iddia ederken, bilim dünyası bambaşka bir yaklaşım içinde. Reuters'a göre, Amerikalı bilim adamları, gerçekte Bush'un Ay'daki çok zengin bir enerji kaynağını tekeline alarak dünya üzerindeki h kimiyetini pekiştirmeyi ve petrole olan bağımlılığı kırmayı amaçladığını savundular. 
   Uzay politikaları konusunda uzman bir grup olan "GlobalSecurity.org"un Başkanı John Pike'a göre, Ay helyum 3 izotopu şeklinde sınırsız bir enerji kaynağına sahip. Üstelik helyum 3 izotopu neredeyse mükemmel niteliklere sahip bir yakıt. Radyoaktif değil, kirlilik yaratmıyor ve füzyon reaktöründe hiç atık vermeden tamamen yakılabilir. 
   
   Her seferde 30 ton getirilecek 
   Pike, "Ay'daki bu enerji kaynağı üzerinde tekel kurabilirsek artık Suudilerle uğraşmak zorunda kalmayacağız. Ayrıca dünya üzerinde enerjinin birim fiyatını biz belirleyeceğiz" dedi. 
   Wisconsin Üniversitesi Füzyon Teknolojisi Enstitüsü'nden Gerald Kulcinski de, bir ton helyum 3 izotopundan üretilecek enerji miktarının 4 milyar dolarlık petrolün sağlayacağı enerji miktarı kadar olacağını söyledi. Bilim adamları, Ay'da 1 milyon ton helyum 3 bulunduğunu, bunun da tüm dünyanın enerji ihtiyacını binlerce yıl karşılayacak büyüklükte olduğunu vurguladılar. Uzay mekikleriyle dünyaya taşınacak helyum 3'ten her seferde 30 ton getirilecek. Sadece bu miktar bile ABD'nin bir yıl boyunca tüm elektriğini sağlayabilir. 
   2015'te gerçekleştirileceği açıklanan Ay'da üs projesinin askeri boyutları da tartışma yaratıyor. Bu projeyle ABD'nin askeri, ekonomik ve stratejik avantajlar elde edeceğini belirten çevreler, uzayda kesin bir üstünlük sağlayacak ABD'nin öteki ülkelere ait uydular üzerinde denetleyici olacağını ifade ediyorlar. 
   
   Helyum 3 izotopu nedir 
   Dünya'da az, Ay'da çok    Helyum 3 izotopu bilinen Helyum gazının kararlı ve daha hafif bir hali. Rengi, kokusu ve tadı yok. Füzyon teknolojisiyle enerji sağlayan yakıt olarak kullanılması mümkün. Ama dünyada pek bulunmuyor. 1969'da Apollo astronotları Ay'da bol miktarda helyum 3 bulunduğunu keşfetti. Bilim adamlarına göre, güneşten yayılan manyetik dalgalar ve yüklü partiküller Ay'a çarpınca ortaya helyum 3 izotopu çıktı. Milyarlarca yıllık süreç sonunda, Ay'a çarpan meteorların da etkisiyle Ay yüzeyinde birkaç metre kalınlığında helyum 3 tabakası oluştu. 
   Helyum 3, 21. yüzyılın en temel enerji kaynağı olarak görülüyor. 
   
   
</TEXT>
</DOC>
