<DOC>
<DOCNO> 211281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/26/son/sonspo12.html </URL>
<DATE> 2004/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Atay Aktuğ Elimizde sihirli değnek yok... 
</HEADLINE>
<TEXT>

     Trabzonspor'da, Konyaspor yenilgisinin ardından transfer yeniden gündeme gelirken kulüp başkanı Atay Aktuğ, ''Trabzonspor, baskı altında transfer yapmaz'' dedi. 
     Atay Aktuğ, Konyaspor yenilgisi sonrası çok üzüntülü ve şokta olduklarını belirterek, ''Ancak Trabzonspor, bir maçta yenilir, iki maçta yenilir. Baskı altında ve transfer yapmak için transfer yapmaz'' dedi. 
     Ara transferde yurtiçinde transfer yapmanın zor olduğunu, yurtdışından transferin de epeyce bir maliyeti olduğunu ifade eden Aktuğ, şöyle konuştu 
     ''Biz yönetim olarak elimizden geleni yapıyoruz. Transfer daha bitmedi. Önümüzde süre var. Eğer uygun bulursak transfer yaparız. Ancak elimizde bir sihirli değnek yok. Hemen herşeyi değiştiremeyiz. Taraftarlar da parasız yönetim demesinler. Biz sadece acele etmiyoruz ve etmeyeceğiz de. Büyük paralarla yanlış transferler yapmak istemiyoruz'' diye konuştu. 
     Bulundukları yerin tesadüf olduğu yönünde açıklamalar yaptığını, ancak bunun yanlış anlaşılmaması gerektiğini de ifade eden Aktuğ, şöyle konuştu 
     ''Bugün takımda 5-6 oyuncu Türkiye'nin en iyi oyuncuları, ancak üzerlerinde bir stres var. Biz takım oyunu oynamakta zorluk çekiyoruz. Futbolcularımız iyi futbolcular. Bu sorunu aştığımız zaman, ligde daha başarılı olacağız. Yönetim olarak bu konuda elimizden geleni yapacağız.'' 
     
     SEMERCİOĞLU'NA DESTEK 
     Aktuğ, teknik direktör Turgay Semercioğlu'na ve futbolculara maç sonrasında soyunma odasına giderek destek verdiğini söyledi. 
     Semercioğlu'nun takım için tek yetkili kişi olduğunu ifade eden Aktuğ, ''Biz yönetim olarak takıma servis yaparız. Teknik konular hocanın işidir. Semercioğlu'nu da destekliyoruz. Maç sonrası da kendisiyle konuşarak moralini düzelttim. Neticede hoca değil takım yeniliyor'' diye konuştu. 
     
     DİYARBAKIR'A GİDİYOR 
     Aktuğ, yarın Türkiye Kupası'nda yapacakları maç için Diyarbakır'a gideceklerini söyledi. 
     Aktuğ, Diyarbakırspor maçının kendileri için çok önemli olduğunu ve kendisinin de maça gideceğini belirterek, ''Diyarbakır'dan tur atlayarak dönmek ve bir nebze olsun moral bulmak istiyoruz'' dedi. 
     
</TEXT>
</DOC>
