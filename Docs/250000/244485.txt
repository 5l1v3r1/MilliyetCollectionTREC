<DOC>
<DOCNO> 244485 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/01/son/sonsiy13.html </URL>
<DATE> 2004/06/01/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Baykal Hükümeti YÖK konusunda geldiği noktadan dolayı kutluyorum 
</HEADLINE>
<TEXT>

     CHP Genel Başkanı Deniz Baykal, hükümetin YÖK Yasası konusunda geldiği noktayı memnuniyetle karşıladığını belirterek, ''Hükümeti bu konuda yürekten destekliyorum ve kutluyorum'' dedi. 
     Baykal, partisinin grup toplantısında yaptığı konuşmada, AK Parti hükümetinin kurulduğu günden bu yana üniversiteler ve eğitim konusunu önemle ele almasına karşın, sorunun çözümüne yönelik doğru yaklaşımlar sergileyemediğini öne sürdü. 
     Eğitimin tüm düzeylerde sıkıntı ve sorunları olduğunu ve üniversite sınavına giren 2 milyon öğrencinin dörtte üçünün peşinen sınavı kaybettiğini anlatan Baykal, yıllardan beri ailelerin ve öğrencilerin emek ve harcadıkları paralara karşın, çarkın böyle döndüğünü söyledi. Eğitimin can yakıcı birçok sorununa karşın, hükümetin başından beri konuya sadece imam hatip liselerine indirgeyerek yaklaştığını ifade eden Baykal, bu konuda gerek TBMM'de gerekse TBMM dışında yaptıkları uyarıların da dikkate alınmadığını ve hükümetin tutumunu değiştirmediğini kaydetti. 
     YÖK Yasa Tasarısı'nın Cumhurbaşkanı tarafından iade edilmesinin ardından hükümetin tutumunu büyük memnuniyetle karşıladıklarını belirten Baykal, ''Hükümetin bu yaklaşımını yürekten destekliyorum'' dedi. 
     Baykal, şöyle konuştu 
     ''Keşke bu noktaya gelinmeseydi, keşke ekonomi sıkıntıya sokulmasaydı ve toplumda bu kutuplaşma yaşanmasaydı. Öyle anlaşılıyor ki hükümet bazı yanlışları yaparak doğruyu bulmaya çalışıyor. Ne yapalım bu da bizim çilemiz. Ancak gelinen noktadan mutluluk duyuyorum ve hükümeti kutluyorum. Artık bundan sonra geçmişteki ısrarlar içinde olmamalıdırlar. Aynı sorun 2B konusunda da yaşanmıştı ve yanlıştan dönülmüştü. YÖK konusu da artık bir gerginlik konusu olmaktan çıkmıştır.'' Baykal, 1 Mart ile 23 Mayıs 2004 tarihleri arasında ''Kimlerin elma ve patates ihraç ederek destek priminden yararlandığının'' açıklanmasını istedi. 
     Baykal, partisinin TBMM grup toplantısında yaptığı konuşmada, elma ve patates ihracatının desteklenmesi ile ilgili uygulamaya ilişkin değerlendirmelerde bulundu. 17 Mayıs 2004 tarihinde elma ve patates ihracatının desteklenmesi kararı alındığını belirten Baykal, 23 Mayıs'ta yapılan açıklamayla ihraç edilen elmaya ton başına 40 dolar, patatese de ton başına 19 dolar teşvik iadesi verileceğinin açıklandığını söyledi. Bu destek uygulamasının 31 Mayıs'ta sona erdiğini kaydeden Baykal, açıklama ile son uygulama tarihi arasındaki bir haftalık sürede hiçkimsenin ihracat yapmasının mümkün olmadığını belirtti. İhracatı sadece uygulamadan daha önce haberi olanların yapabileceğini bildiren Baykal, ''Bu olmaz, yakışmıyor. Bunu, aynı oyunu daha önce de mısırda yaşadık. Maliye Bakanı'nın oğlu ithalat yaparken vergi indirildi, ithalat bitti vergi yeniden yükseldi. 1 Mart ile 23 Mayıs arası kim elma ve patates ihraç etti, ne oldu '' diye sordu. 
     
     SAYIŞTAY ÜYELİĞİ SEÇİMLERİ 

     Konuşmasında, Sayıştay üyeliği seçimlerine de değinen Baykal, boşalan üyelikler için aday adaylarının belirlenmesine karşın Meclis'in seçim görevini yerine getirmediğini söyledi. TBMM Plan ve Bütçe Komisyonu'nun Sayıştay'ın belirlediği 32 adayı yarıya indirme, Genel Kurul'un da bu adaylar arasından yeni üyeyi seçmesi gerektiğini belirten Baykal, ''Süreç askıya alındı'' dedi. 
     Baykal, Sayıştay üyeliği seçimleri ile ilgili yeni bir yasa çıkartılması hazırlıklarının yapıldığı duyumları geldiğini bildirerek, ''Bu kabul edilemez. Yapılan, temel kurulları siyasi yönlendirmelerle etkileme, belirleme, işgal etme, denetim altına alma çabasının örneğidir. Bu, kurumlara tahribat getirir. Anayasa ve yasalarda İktidar partisinin uygun görmesi halinde Sayıştay'ın belirlediği adaylar Meclis'e getirilir, beğenmezse yasa değiştirilir diye bir hüküm mü var '' diye konuştu. 
     '' Benim adamım seçilmeyecekse yetkilerini elinden alırım dayatması ile demokrasi işleyebilir mi '' diye soran Baykal, TBMM Başkanı Bülent Arınç'tan 'Demokrasiye saygı çerçevesinde'' konuyu değerlendirmesini beklediğini söyledi. 
     
     SSK EMEKLİLERİ ADINA MÜCADELE 

     Baykal, grup toplantısında SSK emeklilerinin 20 günlük TÜFE farkından kaynaklanan alacaklarının yargı kararlarına rağmen ödenmediğine dikkati çekti. 
     CHP Genel Başkanı Baykal, 4 milyon SSK emeklisinin 300'er milyon lira civarında bir alacağı bulunduğunu anımsatarak, ''Hükümet direniyor. Bu direnç bu hükümete çok ağır bir bedel ödettirecek. Emeklinin 300 milyon liralık alacağına direnenler herhalde 1 milyar ödemek durumunda kalacaklar'' diye konuştu. 
     SSK emeklilerinin hakkı olan 300'er milyon liranın ödenmesi durumunda bunun toplam maliyetinin 1.2 katrilyon lira olacağını belirten Baykal, Hükümet'in direnmesi halinde ise bu rakamın 4 katrilyon liraya yükseleceğini kaydetti. Baykal, CHP'nin hukukçularının gerekli incelemeyi yaptıklarını ve gerekirse yurt çapında emeklilerin haklarını almaları için mücadele vereceklerini söyledi. 
     
</TEXT>
</DOC>
