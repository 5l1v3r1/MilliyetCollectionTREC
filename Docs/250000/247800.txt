<DOC>
<DOCNO> 247800 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/14/son/sonsiy16.html </URL>
<DATE> 2004/06/14/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Harrazi ''İKÖ ile AB arasında güçlü bir işbirliği sürdürülebilir'' 
</HEADLINE>
<TEXT>

     İran Dışişleri Bakanı Kemal Harrazi, İslam Konferansı Örgütü İKÖ ile Avrupa Birliği AB arasında güçlü işbirliğinin sürdürülebileceğini söyledi. 
     İKÖ dışişleri bakanları konferansı dönem başkanlığını Dışişleri Bakanı ve Başbakan Yardımcısı Abdullah Gül'e devreden Harrazi, konferansta yaptığı konuşmada, kendi başkanlıkları dönemindeki çalışmalarla ilgili ayrıntılı bilgi verdi. 
     İKÖ'nün yeni küresel ortamda İslam ülkelerini birleştirmeyi hedeflemekte olduğunu ve böylece İslam ülkelerinin küresel gelişmeye katkıda bulunabileceğini belirtti. 
     İKÖ ile AB arasında geçen yıl güçlü temasların yapıldığını ve bu temasların olumlu sonuçlar verdiğini belirten Harrazi, gelecek dönemde de bu temaslarla daha somut ve anlamlı diyalog oluşturulabileceğini kaydederek, böylece güçlü işbirliğinin sürdürülebileceğini söyledi. 
     Harrazi, Filistin ve Irak'ın İKÖ'nün gündeminin başında olduğunu da kaydetti. 
     İKÖ'de yapısal reform sürecinin başlatıldığını belirten Harrazi, bu amaçla kurulan üst düzey memurlardan oluşan komitenin aldığı önemli kararların bu toplantıda onaylanmasını beklediğini kaydetti. 
     Türkiye'nin son derece önemli bir dönemde İKÖ dışişleri bakanları konferansı başkanlığını üstlendiğini belirten Harrazi, ''İKÖ, Türkiye'nin başkanlığı döneminde hedeflerine aktif bir şekilde ulaşma imkanı bulacaktır'' diye konuştu. 
     
</TEXT>
</DOC>
