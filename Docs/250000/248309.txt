<DOC>
<DOCNO> 248309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/16/spor/spo01.html </URL>
<DATE> 2004/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Son teklif Kezman 
</HEADLINE>
<TEXT>


Beşiktaş'ın yeni hocası Del Bosque, yabancı transferiyle ilgili çalışmalarına İspanya'da devam ederken, menajerler kendisine, PSV Eindhoven'in Sırbistan - Karadağlı golcüsünü önerdiler 

MEHMET ÇİFTÇİ 


Hollandalı'dan liste 
SİYAH - Beyazlı takım yabancı transferi için son listeyi Teknik Direktör Del Bosque'den beklerken, İspanyol hoca da ülkesinde çalışmalarını aralıksız sürdürüyor. Avrupalı menajerlerle sürekli temas halinde olan Del Bosque dün de yakın arkadaşı olan, ancak ismini sır gibi sakladığı Hollandalı dünyaca ünlü bir menajerle masaya oturdu. Bu menajerin dört kişilik bir listeyi, İspanyol çalıştırıcıya verdiği ve isimlerin başında da PSV Eindhoven'in yıldız golcüsü Mateja Kezman'ın bulunduğu öğrenildi. 

Kezman kimdir 
DOĞUM YERİ Belgrad 
DOĞUM TARİHİ 12.04.1979 
BOYU 1.74 m. 
KİLOSU 68 kg. 
OYNADIĞI KULÜPLER Zemun, Loznica, Sartid 1913, Partizan, PSV 

2005'te bitiyor 
PSV Eindhoven'de 4 yıldır forma giyen ve 2005'e kadar sözleşmesi bulunan Sırbistan - Karadağlı golcünün, başta Valencia olmak üzere, İspanya'dan birçok takımın listesinde bulunduğu da bildirildi. 1995'te futbola başlayan Kezman toplam 216 maçta 157 gole imzasını atarken, Hollanda'da ağlara yolladığı 105 golle dikkati çekmişti. Del Bosque'nin, diğer oyuncularla birlikte Kezman'ı da mercek altına aldığı, ayrıca yönetime yolladığı Luccin dışında üç yabancı almayı düşündüğünü bildirdiği de ifade edildi. 

Oktay'dan çıkarma 
DEL Bosque'nin takımda sadece kaleci Cordoba ile Ahmed Hassan'ı tutmak istediği, Ronaldo, Zago, Giunti, Pancu ve Ilie'yi ise düşünmediği ileri sürüldü. Ancak yabancıda "4 hedefi" tutturulmazsa, öncelikle Ronaldo'nun takımda kalacağı ifade edildi. Kıvanç Oktay'ın yarın Avrupa'ya gideceği ve transfer için düğmeye basacağı belirtildi. Miloseviç'in, Beşiktaş'ın teklifine "Hayır" dediği, bu nedenle ibrenin Carew ve Köller'e çevrildiği öğrenildi. Ayrıca Milan'ın stoperi Laursen de listede. 

Okan Buruk turp gibi 
KARTAL'DA başlayan sağlık kontrollerine yeni transfer Okan Buruk da katıldı. Beşiktaş ile anlaşan milli futbolcu, dün Memorial Hastanesi'nde sağlık taramasından geçti. Kulüp Doktoru Yalçın Yavuzer, Inter'den gelen futbolcunun tüm testlerden başarıyla geçtiğini, futbol oynamasına engel herhangi bir durum bulunmadığını söyledi. 

Bosque'den son şans 


İki haftalık deneme 
BEŞİKTAŞ Teknik Direktörü Del Bosque, kasetlerden tatmin olmadı, tüm futbolcuları kendisi izlemek istedi. Daha önce kadroyu boşaltma kararı alan İspanyol çalıştırıcı, 21 Haziran'dan 4 Temmuz'a kadar İstanbul'da oyuncuları test etme kararı aldı. 

Herkes çağırılıyor 
DEL Bosque, son kararı bu gözlem sonrasında verecek. Ünlü hocanın bu isteği nedeniyle, Siyah - Beyazlılar'da sözleşme yenilenmeyeceği açıklanan futbolcular da idmanlara çağırıldı. Buna göre Serdar Topraktepe ile Kaan Dobra'ya da kendilerini gösterme fırsatı doğdu. 

Beşiktaş'ta çifte imza 

Siyah - Beyazlılar, ilk resmi anlaşmayı Murat Şahin ve Mustafa Doğan ile yaptı. İki futbolcu da bir yılı opsiyonlu olmak üzere toplam üç yıllık sözleşmeye imza koydu 

ORHAN YILDIRIM 

İlk sezon 800 milyar 
BEŞİKTAŞ'TA ilk resmi imzayı dün kaleci Murat Şahin attı. Bir yılı opsiyonlu olmak üzere toplam üç yıllık sözleşmeye imza koyan Murat Cordoba ve Ramazan ile büyük bir rekabet yaşanacağını ifade etti. Futbol Şube Sorumlusu Kıvanç Oktay ise Murat'ın 1 numaralı formayı istediğini, kendisinin de, "Onu çalışarak alacaksın" dediğini kaydetti. Başarılı kaleci ilk yıl 800 milyar lira alacak. Daha sonra TEFE, TÜFE oranına göre artış yapılacak. 

Köln'den Beşiktaş'a 
MUSTAFA Doğan ise Kartal'a resmi imza atan ikinci futbolcu oldu. Mustafa da bir yılı opsiyonlu olmak üzere üç yıllık mukaveleye imza atarak, Siyah - Beyazlı ekibe katıldı. 7 yıl Fenerbahçe formasını giyen, geçen sezon da Köln'de top koşturan Mustafa Doğan'ın imza törenine Kıvanç Oktay'ın yanında Genel Sekreter Kenan Öner ve Pazarlamadan Sorumlu Yönetici Adnan Demir de katıldı. 

Fener'den davacı 
MUSTAFA Doğan, 650 bin dolarlık alacağı nedeniyle Fenerbahçe ile davalı olduğunu söyledi. Sarı-Lacivertliler'i FIFA'ya şikayet ettiğini vurgulayan Mustafa, Türkiye'de de aynı konu için başka bir dava daha açtığını ifade etti. 

Kartal'da zirve 
BEŞİKTAŞ Yönetimi'nin ağır topları dün kulüp binasında bir araya geldi. Yıldırım Demirören başkanlığında toplantıda Aria, Beko ve Turkcell ile yapılan reklam görüşmeleri, İnönü'nün inşaatı, sponsorluk konuları ve alt yapıdaki değişim masaya yatırdı. 



</TEXT>
</DOC>
