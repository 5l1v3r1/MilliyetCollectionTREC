<DOC>
<DOCNO> 225484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/25/son/soneko21.html </URL>
<DATE> 2004/03/25/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Kuyumculuk fuarı açıldı... 
</HEADLINE>
<TEXT>

     Devlet Bakanı Kürşad Tüzmen, dünyada takı takan her üç kişiden birinin Türk kuyum ürünlerini takmasını hedeflediklerini bildirdi. 
     Rotaforte Fuarcılık tarafından düzenlenen 19. Uluslararası Mücevhner, Takı, Gümüş ve Saat ve Malzemeleri Fuarı, CNR Expo'da açıldı. 
     Bakan Tüzmen, fuarın açılışında yaptığı konuşmada, kuyum ve takı sektörü ihracatının 800 milyon dolara ulaştığına işaret ederek, sektörün kendi çabaları ile geldiği bu noktanın, kendilerini çok onurlandırdığını söyledi. 
     Kuyumun önemli ihracat kalemi olduğunu, Amerika'ya satılan ürünler arasında 2. sırada yer aldığını bildiren Tüzmen, hedeflerinin çok büyük olduğunu belirtti. Tüzmen, ''Başta Amerika ve Avrupa olmak üzere dünyada takı takan her üç kişiden birinin Türk kuyum ürünleri takmasını hedefliyoruz. Bu, kuyumda 2004 yılında 1 milyar doları aşmak, orta vadede 10 milyar dolara ulaşacak ihracat gerçekleştirmemiz demektir'' diye konuştu. 
     Fuara, 100'ü yabancı toplam 700 firmanın katıldığına dikkat çeken Tüzmen, kuyumculuğu hızla gelişen yıldız sektör olarak adlandırdı. 
     Bakan Tüzmen daha sonra, Türkiye İhracatçılar Meclisi TİM Başkanı Oğuz Satıcı ve Ak Parti'nin İstanbul Büyükşehir Belediye Başkan adayı Kadir Topbaş ile birlikte fuarın açılış kurdelesini kesti. 
     Fuardaki standları gezen Tüzmen, İstanbul Altın Rafinerisi standında 24 ayar kiloluk külçe altınla foto muhabirlerine poz verdi. 
     Yunanistan, İsrail, Hindistan, Tayland, Lübnan, İtalya, Kolombiya, Ukrayna ve Birleşik Arap Emirlikleri'nden firmaların da katıldığı fuar 28 Mart tarihine kadar, sadece sektör mensuplarının ziyaretine açık olacak. 
     
</TEXT>
</DOC>
