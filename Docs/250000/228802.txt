<DOC>
<DOCNO> 228802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/06/ekonomi/eko09.html </URL>
<DATE> 2004/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Step Halı Beyrut'ta 
</HEADLINE>
<TEXT>

   Ortadoğu'daki ilk mağazasını Beyrut'ta açan Step Halı, kentin Müslüman kesimindeki ilanında etek boyu uzatılmış manken kullandı 
      ÖZLEM BAY Beyrut 
   
   Step Halı, Moskova'daki üç mağazasının ardından dördüncü mağazasını Lübnan'ın başkenti Beyrut'ta açtı. 
   Step Halı'nın sahibi Cem Şengör, Ortadoğu'daki büyümelerine Beyrut'tan başladıklarını, ardından Dubai, Suudi Arabistan, Bahreyn ve Ürdün'e açılmak istediklerini söyledi. Beyrut mağazasının ilk yıl 2 milyon dolarlık satış hacmine ulaşması bekleniyor. 
   
   Dine göre reklam 
   Geçen yıl 13 milyon dolar olan cirosunu önümüzdeki sene 20 milyon doların üzerine çıkarmayı hedefleyen Step Halı Japonya, Kore, Avusturalya, Brezilya ve Kanada'ya ihracat yapıyor. Şirket, İngiltere, Fransa, Belçika ve Hollanda'da da franchise sistemiyle mağaza açmayı planlıyor. 
   Şirket, farklı dinleri barındıran Beyrut'a değişik bir reklam kampanyası ile girdi. Hıristiyan kesim ile Müslüman kesimin yaşadığı bölgelerde farklı reklam afişleri kullanıldı. Müslüman kesimlerde yer alan billboard'larda, manken kızın etek boyunun photoshop'la uzatıldığı göze çarptı. 
   Beyrut mağazasının açılışında sektörle ilgili değerlendirmelerde bulunan Cem Şengör, Çin'in Belçika ve Türkiye'den sonra üçüncü büyük imalatçı olarak piyasaya girdiğine dikkat çekti. 70 - 80'li yıllarda el halısı konusunda "Altın madalyalı ihracatçı" bir firma olduklarını belirten Şengör, "O yıllarda İstanbul'da ipek halı fabrikamız vardı ve ipek halının metrekaresini 5 bin dolara ihraç ederdik. Sonra Çin devreye girdi ve ihracatın tamamı Çin'e kaydı. Artık Hereke halısı bile Çin'de yapılıyor. Artık Hereke'de halı dokunmaz oldu" dedi. 
   
   
</TEXT>
</DOC>
