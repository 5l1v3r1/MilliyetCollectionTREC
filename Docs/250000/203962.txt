<DOC>
<DOCNO> 203962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/23/son/sonspo03.html </URL>
<DATE> 2003/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
"Ağa"nın idrarı ortalığı karıştırdı 
</HEADLINE>
<TEXT>

     Doping yaptığı belirlenen ''Ağa'' isimli atın idrar analizleri, akreditasyonu bulunmayan Tarım ve Köyişleri Bakanlığı'nın araştırma merkezinde yapılınca, Gençlik ve Spor Genel Müdürlüğü GSGM Merkez Ceza Kurulu, Binicilik Federasyonu'nun yönetmeliklere aykırı uygulamada bulunduğu gerekçesiyle ceza veremedi. 
     Gençlik ve Spor Ankara İl Müdürlüğü'nün faaliyet programında yer alan engel atlama yarışmalarında, kategorisinde birinci olan ''Ağa'' isimli atın idrar numuneleri, Binicilik Federasyonu tarafından analiz için Tarım ve Köyişleri Bakanlığı Merkez Veteriner Kontrol ve Araştırma Enstitüsü'ne gönderildi. 
     
     ANALİZLER POZİTİF ÇIKTI 
     Enstitü laboratuvarlarında yapılan ilk incelemede, ''Ağa''nın idrarında yasaklı madde olan Phenyl Butazone belirlendi. 
     A kontrolleri pozitif çıkan numunelere merkez, aynı gün içinde B numune testini de uyguladı ve bu analiz de pozitif sonuçlandı. 
     
     YÖNETMELİKLER ÇİĞNENDİ 
     Sonuçları gözönünde bulundurarak, ismi geçen ata, sahiplerine ve binicisine ceza verilmesi talebiyle ceza kuruluna başvuran Binicilik Federasyonu, ummadığı bir sonuçla karşı karşıya kaldı. 
     Kurul, federasyonun işlemlerinin, GSGM Dopingle Mücadele Yönetmeliği hükümlerine aykırı olarak yürüttüğüne karar vererek, testlerin uluslararası akreditasyona sahip Türkiye Doping Kontrol Merkezi'nde yapılması gerektiğini belirtti ve federasyonun ilgili hükmü çiğnediğine dikkati çekti. 
     Doping kontrol taleplerinin GSGM'ye yapılacağını ve genel müdürün izniyle taleplerin laboratuvarlara intikal ettirileceğini vurgulayan kurul, Binicilik Federasyonu'nun gerekli izin başvurusunun bulunmadığını açıkladı. 
     
     GSGM DE ZARARA UĞRATILDI 
     Kurul ayrıca, analizi yapılan numunelerin Türkiye Doping Kontrol Merkezi laboratuvarına göndermemekle, parasal yönüyle de federasyonun GSGM'ye zarar verdiği görüşünde birleşti. 
     Kurul, Dopingle Mücadele Yönetmeliği'ne aykırı olarak, numunelerin Türkiye Doping Kontrol Merkezi yerine Tarım ve Köyişleri Bakanlığı Araştırma Merkezi'nde analiz edildiği ve testlerin mevzuata aykırı yapıldığı gerekçesiyle, adı geçen at ve sahipleriyle ilgili ceza tayinine yer olmadığına karar verdi. 
     
     HATAYA DEVAM 
     Uygulamadaki yanlışlıklar ceza kurulu tarafından rapor edilip federasyonun hatası gösterilmesine karşın, manejlerde yapılan yanlışlarda en ufak bir değişiklik olmadı. 
     Halen Binicilik Federasyonu tarafından organize edilen tüm müsabakalarda, doping numuneleri analiz edilmek üzere Tarım ve Köyişleri Bakanlığı Merkez Veteriner Kontrol ve Araştırma Enstitüsü'ne gönderiliyor. 
     Tüm birimleri ve araçlarıyla ''at dopingi'' analizlerini yapabilecek yetenekte olan Türkiye Doping Kontrol Merkezi ise hala Binicilik Federasyonu'ndan konuyla ilgili talep bekliyor. Federasyon ise yönetmeliklere karşın halen spor teşkilatıyla ilişkisi bulunmayan bir merkezle çalışmayı sürdürüyor. 
     
</TEXT>
</DOC>
