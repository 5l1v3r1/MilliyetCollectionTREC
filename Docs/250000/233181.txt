<DOC>
<DOCNO> 233181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/son/sonsiy03.html </URL>
<DATE> 2004/04/20/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Ecevit Kıbrıs'a gitti ''Çok kaygı verici oluşumlar yer alıyor'' 
</HEADLINE>
<TEXT>

     DSP Genel Başkanı Bülent Ecevit, ''Kıbrıs'ta, gerek Kıbrıs Türkleri açısından, gerekse Türkiye açısından çok kaygı verici oluşumlar yer alıyor'' dedi. 
     Bülent Ecevit, eşi Rahşan Ecevit ile Kıbrıs Türk Havayolları'na ait bir uçakla, KKTC'ye gitti. 
     Atatürk Havalimanı'nda açıklama yapan Ecevit, ''Kıbrıs'ta, gerek Kıbrıs Türkleri açısından, gerekse Türkiye açısından çok kaygı verici oluşumlar yer alıyor'' diye konuştu. 
     Türk Barış Harekatı'ndan önce Kıbrıs'ta sürekli çatışma olduğunu, Rumların Türklere saldırdığını anlatan Ecevit, harekattan sonraki 30 yıllık süreçte ise kesintisiz barışın yer aldığını söyledi. Ecevit, daha önce Kıbrıs'ta kalkınma olmadığını, şimdi ağır ambargolara rağmen büyük bir kalkınma gerçekleştiğini ifade etti. 
     Annan Planı'nın uygulanması sonucunda barışın tehlikeye düşeceğini, kalkınmanın aksayacağını düşündüğünü ifade eden Ecevit, şöyle dedi 
     ''Gerek Türk tarafında, gerekse Rum tarafında gelişmiş bir demokrasi yerleşmiştir. Şimdi bütün bunların aksamasından kaygı duyuyorum. Türk halkının büyük lideri olan Rauf Denktaş, bu olumsuz gelişmeleri önlemek için çok büyük çaba göstermiştir. Ama maalesef ABD ve Batı Avrupa'nın kulakları Denktaş'tan gelen bu uyarılara kapalı kalmıştır.'' Bir gazetecinin ''Referandumdan hayır mı, evet mi çıkar Hangisi daha yakın '' şeklindeki sorusu üzerine Ecevit, ''Hayır mı, evet mi hayırlı olur, kimse bilemiyor. Eşi görülmemiş bir süreç başlatıldı. Kimsenin olumlu ya da olumsuz bir beklenti göstermesi mümkün değil'' diye konuştu. 
     Kıbrıs'taki son durumu görmek için Ada'ya gittiğini kaydeden Ecevit, Türk Silahlı Kuvvetleri'ni de ziyaret edeceğini sözlerine ekledi. 
     
     KKTC BAŞBAKANI TALAT DA AYNI UÇAKTA 

     Bu arada, KKTC Başbakanı Mehmet Ali Talat da aynı uçakla Türkiye'den ayrıldı. 
     Talat'ı, Atatürk Havalimanı Devlet Konukevi'nden İstanbul Vali Yardımcısı Murat Yıldırım Uğurladı. 
     
</TEXT>
</DOC>
