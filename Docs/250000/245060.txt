<DOC>
<DOCNO> 245060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/03/son/sonspo09.html </URL>
<DATE> 2004/06/03/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Trabzonspor'da transferde en yakın isim Thjis 
</HEADLINE>
<TEXT>

     Trabzonspor Kulübü Futbol Şube Sorumlusu Erda Aygün, bordo-mavili kulübün transferde anlaşma noktasındaki en yakın ismin Belçikalı oyuncu Bernd Thijs olduğunu söyledi. 
     Aygün, AA muhabirine yaptığı açıklamada, yabancı oyuncu transferi konusunda yaklaşık 3-4 aydır çalışmalarının bulunduğunu belirterek, ''Ziya hocamız da bu futbolcuyu birkaç kez izledi. Bize yararlı olacağını düşünüyoruz. Futbolcuyla anlaştık, ancak kulübüyle bonservis görüşmelerimiz sürüyor'' dedi. 
     Belçika'nın Racing Genk takımının kaptanı olan futbolcuya iyi bir fiyat önerdiklerini kaydeden Aygün, ''Futbolcu da bize gelmek istiyor ve kulübüne baskı yapıyor. İstediğimiz noktaya fiyatını çekebilirsek, bu transfer gerçekleşebilir. Şu anda bize en yakın transfer Thijs'in transferi'' diye konuştu. 
     Erda Aygün, 15 Haziran'da yapacakları kampa kadar transferleri tamamlayacaklarını kaydederek, şöyle devam etti 
     ''Ziya hocamızla da hergün görüşüyoruz. O da kampa futbolcuların zamanında katılmasını istiyor. Şampiyonlar Ligi'ne girmeyi hedefleyen bir takım olarak kampa sorunsuz gireceğiz ve sadece önümüzdeki maçları düşüneceğiz. Kimsenin endişesi olmasın, 15 Haziran'a transferlerimiz yetişecek.'' 
     
     FUTBOLCULARA BEŞ YILDIZLI ODA 
     Trabzonspor'da, kulüp idari binasının yapılmasının ardından futbolcuların kaldıkları odalarda da düzenlemeye gidiliyor. 
     Aygün, yönetim kurulunun yeni binaya geçtiğini belirterek, ''Futbolculara ayrılan sosyal tesisleri genişleteceğiz. Odalarını da 5 yıldızlı otel odaları gibi yapacağız. Büyüteceğimiz odalarda, televizyon, buzdolabı, internet bağlantıları gibi imkanlar sağlayacağız. Yaklaşık 300 milyar liralık bir masrafla Almanya kampı dönüşü bu odaları ve sosyal tesisleri tamamlayacağız'' dedi. 
     
</TEXT>
</DOC>
