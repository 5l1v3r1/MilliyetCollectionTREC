<DOC>
<DOCNO> 220738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/08/son/soneko17.html </URL>
<DATE> 2004/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Don, fındık rekoltesini düşürdü... 
</HEADLINE>
<TEXT>

     Giresun Ziraat Odası Başkanı Özer Akbaşlı, yoğun kar yağışının ardından meydana gelen donun, 2004 yılı fındık rekoltesini yarı yarıya düşüreceğini söyledi. 
     Akbaşlı, düzenlediği basın toplantısında, hafta sonunda başlayan kar yağışının fındık bahçelerini olumsuz etkilediğini belirtti. 
     Yörede, kar yağışından önce bir hafta boyunca sıcaklığın ortalama 19 dereceye kadar çıktığını ifade eden Akbaşlı, ''Bu dönemde bahçelerimizde bir bahar havası esti ve bununla birlikte fındık dalları yeşermeye başladı. Ancak tam yapraklar açtı, fındık belirdi derken tekrar kar yağması ve bu karla birlikte don olayının yaşanması, fındık bahçelerinde büyük zararlara neden oldu'' dedi. 
     Mart ayında fındık ağaçlarında fındık meyvesi oluşumunu sağlayan karanfillerin uç verdiğini ve fındık ağaçlarının yaprak açmaya başladığını kaydeden Akbaşlı, şunları söyledi 
     ''Bu yıl fındık karanfilleri ve püskülleri çok iyiydi. Geçen sene fındık olmamıştı ve rekolte çok azdı. Bu rekolte azlığından dolayı bahçelerimiz dinlenmişti. Bu sene güzel bir ürün bekliyorduk. Donla birlikte yeni ürün fındığın yarısını kaybettik. Yoğun kar yağışının ardından meydana gelen don, 2004 yılı yeni ürün fındık rekoltesini yarı yarıya düşürecek. Fındık bahçelerimizdeki zararın şu anda ne olduğunu bilmiyoruz. Tüm ziraat odalarımızla birlikte bir komisyon kurarak, donun fındık üzerinde ne kadar zarara neden olduğunu araştırarak tespitler yapacağız.'' Akbaşlı, donun ne kadar bahçeye zarar verdiğini tespit etmek için Fındık Araştırma Enstitüsü FAE ve Tarım İl Müdürlüğü'nden destek alacaklarını da kaydetti. 
     
</TEXT>
</DOC>
