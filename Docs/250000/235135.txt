<DOC>
<DOCNO> 235135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/yasam/yas08.html </URL>
<DATE> 2004/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Yüzbaşı 'kavgalı' sevindi 
</HEADLINE>
<TEXT>


Beşiktaş galibiyeti sonrası sevinen Fenerbahçeli Yüzbaşı İbrahim Metin, bar görevlilerince uyarılınca arbede çıktı 

ERCAN VARDAR CEYHUN KÖSE Bursa DHA 

Fenerbahçe'nin Beşiktaş'ı 3 - 1 yendiği karşılaşmayı izlediği barda sevinç çığlığı atınca uyarılan Yüzbaşı İbrahim Metin ve akrabaları, bar çalışanlarıyla kavga etti. Metin'in tabancayla havaya eteş ettiği kavgada biri bıçakla olmak üzere 6 kişi yaralandı. 
İzmir'de görevli Hava Ulaştırma Yüzbaşı İbrahim Metin 32 , izinli olarak memleketi Bursa'ya geldi. Maçı eşi Serap, akrabaları Serdar Özdemir, Mehtap Çam ve Ercan Karaduman'la Fıstık Bar'da izleyen Fenerbahçeli Metin, alkolün de etkisiyle, karşılaşma sonrası sevinç çığlığı attı. Bunun üzerine barın güvenlik görevlilerinin uyardığı Metin, "Herkes bağırıyor. Neden sadece bizi uyarıyorsunuz " diyerek güvenlik görevlisiyle tartıştı ve daha sonra hesabı ödemek için kasaya gitti. 

Karakola götürüldü 
Burada Yüzbaşı Metin ile güvenlik görevlileri Ercan Öztürk, Ogün Kaçır ve Murat Köse arasında kavga çıktı. 
Bu sırada, çantasındaki kurusıkı tabancayı çıkarmak isteyen Çam, tetiğe basınca silah ateş aldı. Bunun üzerine belindeki tabancayı çıkartıp havaya ateş eden Metin, silahın kabzasıyla, güvenlik görevlileri Öztürk, Köse ve Kaçır'ı yaraladı. Köse de Metin'in akbabası Karaduman'ı sol bacağından bıçakladı. 
Polis kavgayı ayırmakta güçlük çekerken, Metin ve akrabaları, kendilerini karakola ve hastaneye götürmek isteyen memurları iterek uzaklaştırmak istedi. Yaralanan Karaduman, Çam, Özdemir, Kaçır, Öztürk ve Köse hastaneye kaldırılırken, karakola götürülen Metin, askeri inzibatla Jandarma Alay Komutanlığı'na götürüldü. 


</TEXT>
</DOC>
