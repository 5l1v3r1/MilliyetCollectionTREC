<DOC>
<DOCNO> 215551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/16/son/sontur30.html </URL>
<DATE> 2004/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Barış Manço'nun otomobilleri satıldı... 
</HEADLINE>
<TEXT>

     Ortağı olduğu şirketin Halk Bankası'na olan 2.5 trilyon liralık kredi borcu nedeniyle açık artırmaya çıkarılan, ancak daha önce alıcı bulmayan merhum sanatçı Barış Manço'ya ait 3 antika otomobil, bu kez toplam 191 milyar 700 milyon liraya satıldı. 
     Rahmi M. Koç Müzesi'nde sergilenen 1962 model Rolls Royce Silver Cloud III, 19 model MG TD MK II Midjet ve 1957 model Jaguar XK 140 Roadster marka otomobillerin satışı için Beyoğlu İcra Müdürlüğü'nce bugün bir kez daha açık artırma yapıldı. 
     Klasik Otomobilciler Derneği'nce bedeli 45 milyar olarak tespit edilen 34 UJA 09 plakalı 19 model MG TD MK II Midjet kırmızı renkli otomobil, müzedeki açık artırmada 18 milyar liradan satışa sunuldu. Otomobil, 30 milyar liraya galeri sahibi Abdülkadir Baytur tarafından satın alındı. 
     Derneğin 70 milyar lira değer biçtiği 34 LP 096 plakalı 1962 model Rolls Royce marka metalik gri renkli otomobil de, 28 milyar liradan satışa sunulduğu artırmada 80 milyar 500 milyon lira ödeyen aynı kişide kaldı. 
     Bedeli 100 milyar lira olarak belirlenen 1957 model Jaguar XK 140 Roadster marka yeşil renkli otomobil ise 40 milyar liradan açık artırmaya çıkarıldı. Araç, 81 milyar 200 milyon liraya Vedat Ayhan adına avukatı Erkan Yılmaz tarafından satın alındı. 
     Açık artırmada, Beyoğlu 3. İcra Müdürlüğü ve Halk Bankası yetkilileri de hazır bulundu. 
     Manço'ya ait 2 antika otomobili satın alan Abdülkadir Baytur, araçları galerisinde sergileyeceğini ve bazen de kullanacağını söyledi. 
     Antika otomobiller, merhum sanatçı Barış Manço ile eşi Lale Manço ve Sulhi Aksüt'ün ortağı olduğu ASM Dış Ticaret Limited Şirketi'nin Halk Bankası'na olan 2.5 trilyon liralık kredi borcu nedeniyle daha önce de birkaç kez satışa çıkartılmış, ancak alıcı olmadığı için satılamamıştı. 
     
</TEXT>
</DOC>
