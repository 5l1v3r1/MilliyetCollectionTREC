<DOC>
<DOCNO> 204796 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/27/son/sonspo06.html </URL>
<DATE> 2003/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş, UEFA kupasında oynatabileceği futbolcu arıyor... 
</HEADLINE>
<TEXT>

     Birinci Süper Futbol Ligi'nde sezonun ilk yarısını en yakın takipçisinden 9 puan farkla namağlup lider kapatan Beşiktaş'ta, iç ve dış transfer çalışmaları sürüyor. 
     Beşiktaş Kulübü Yönetim Kurulu Üyesi İbrahim Altınsay, dış transferde takıma katmayı düşündükleri oyuncunun mutlaka UEFA Kupası maçlarında oynaması gerektiğini söyledi. 
     Siyah-beyazlı kulübün olağan divan kurulu toplantısına katılan ve toplantı sonrası transfer çalışmaları hakkında gazetecilerin sorularını yanıtlayan Altınsay, kendileri için asıl transfer döneminin yaz ayları olduğunu belirterek, ''Devre arasında yapacağımız transfer ancak takıma takviye olur. Böyle bir transferin de zorlukları var. Alacağımız oyuncunun UEFA Kupası'nda oynaması gerekir. Ayrıca formda olmalı ve takıma çabuk uyum sağlamalı. Bunun yanında teknik direktörümüz Lucescu'nun da bu transfere onay vermesi gerekir. Bu yönde de çalışmalarımız sürüyor'' dedi. 
     
     ''UEFA'DA OYNAYAMAYACAK OYUNCULARI DÜŞÜNMÜYORUZ'' 
     İbrahim Altınsay, basın mensuplarının, ''Türkiye içinde de birçok yerli oyuncunun ismi gündeme geliyor. Bu konuda neler söyleyeceksiniz'' sorusu üzerine şunları kaydetti 
     ''Devre arasında gündem boşluğunda medya birçok ismi gündeme getiriyor. Bu yerli isimler, daha önce söylediğim kriterlere zaten uymuyor. Bunlar UEFA Kupası'nda bu sezon kendi takımlarında forma giymiş oyuncular. Devre arasında alacağımız oyuncunun birinci koşulu, UEFA Kupası'nda Valencia ile yapacağımız maçlarda forma giyecek durumda olmasıdır. Ayrıca, alacağımız yabancı oyuncuyla takımdaki yabancı kontenjanımız 7'ye çıkacak. Bu da Türkiye'de bir risk. Beşiktaş'ın tribünde oturacak yabancı oyuncu alma lüksü yok. Yabancı oyuncu kontenjanı Türkiye'de maalesef kulüpleri etkiliyor.'' Altınsay, mali sıkıntı içindeki İtalyan kulübü Parma'nın durumunun hatırlatılarak, bu kulüpten herhangi bir transfer olup olmayacağı yönündeki soruya ise ''Parma da UEFA Kupası'nda mücadele eden bir takım. Bu kulüpten de hangi futbolcularının durumunun net olduğuna bakmak lazım. UEFA Kupası'nda oynayamayacak oyuncuları şu anda düşünmüyoruz'' diye yanıt verdi. 
     
     GİUNTİ ÖRNEĞİ 
     Transfer edilmesi düşünülen oyuncunun takıma çabuk uyum sağlaması gerektiğini kaydeden İbrahim Altınsay, geçen sezon devre arasında takıma katılan İtalyan futbolcu Giunti'yi örnek göstererek, bu oyuncunun bile ancak bu sezon tam anlamıyla kendisini göstermeye başladığını söyledi. 
     Altınsay, Beşiktaş'ın uyumlu bir takım olduğunu, Teknik Direktör Mircea Lucescu'nun da genç oyuncuları zamanı geldiğinde takıma monte ettiğini söyledi. 
     
     İÇ TRANSFER 
     İç transfer çalışmalarına da değinen Altınsay, sözleşmesi sezon sonunda bitecek oyuncularla görüşmelerin sürdüğünü kaydetti. 
     Altınsay, Tümer, Ahmet Yıldırım ve Zago başta olmak üzere, sözleşmesi sona erecek bütün oyuncularla yeniden anlaşacaklarını umduğunu sözlerine ekledi. 
     
</TEXT>
</DOC>
