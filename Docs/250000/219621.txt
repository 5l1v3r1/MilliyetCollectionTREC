<DOC>
<DOCNO> 219621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/04/ekonomi/aeko.html </URL>
<DATE> 2004/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Enflasyonda 28 yıllık özlem bitti Yüzde 9.1 
</HEADLINE>
<TEXT>

   Türkiye 28 yıl aradan sonra tekrar tek haneli enflasyonu gördü. En son 1976 yılı mart ayında tek haneyi gören toptan eşya fiyatları şubatta yıllık yüzde 9.1'e indi 
      EKONOMİ SERVİSİ 
   
   Enflasyonda tek hane özlemi sona erdi. 1976'dan bu yana tek haneli enflasyon hayaliyle yaşayan Türkiye özlemine Şubat 2004'te kavuştu. Devlet İstatistik Enstitüsü DİE , şubatta toptan eşya fiyatlarının TEFE yüzde 9.1'e gerilediğini duyurdu. Şubatta tüketici fiyatları TÜFE ise yüzde 14.3 olarak açıklandı. 12 aylık ortalamalara göre geçen ay ise TÜFE yüzde 23.21, TEFE yüzde 21.49 oldu. 
   DİE'nin dün açıkladığı oranlar Türkiye'nin 28 yıl sonra ilk kez tek haneli enflasyona gerilediğini müjdeledi. 2003 Şubat'ında yüzde 3.1 gerçekleşen TEFE, geçen ay yüzde 1.6 çıkınca enflasyon yıllıkta yüzde 9.1'e kadar geriledi. Böylece enflasyon 1976'dan bu yana ilk kez tek haneli düzeyi yakaladı. Hazine kayıtlarına göre Türkiye'de tek haneli enflasyon en son Mart 1976'da görüldü. Söz konusu ayda enflasyon yüzde 8.8 oldu. 
   
   Zamlar özel sektörden 
   DİE verilerine göre, önce sel ardından kar yağışlarının etkisiyle ocakta yüksek çıkan tarım fiyatları şubat TEFE'sini de yükselten en önemli unsur oldu. Şubatta yüzde 5.4 artan tarım fiyatları enflasyonu 1.2 puan yükseltici etki yaparken yüzde 0.4 artan imalat sanayi fiyatları enflasyonu 0.4 puan artırdı. 
   Öte yandan TEFE'deki yüzde 1.6'lık artışın sebebi özel sektör zamları oldu. Enflasyonun 1.5 puanı özel sektörden, 0.1 puanı ise kamu sektöründen kaynaklandı. 
   
   Çekirdek binde 1 arttı 
   Çekirdek enflasyon olarak tanımlanan imalat sanayi özel sektör fiyat artışı şubatta sadece binde 1 artış gösterdi. Tüketici fiyatları ise şubatta yüzde 0.6 arttı. Ocakta yüzde 16.2 olan yıllık enflasyon yüzde 14.3'e kadar geriledi. Şubattaki yüzde 0.6'lık enflasyonun 0.5 puanı gıda, 0.4 puanı konut, 0.1 puanı da sağlık fiyatlarındaki yükselişten kaynaklandı. Giyim ve ayakkabı sektöründeki 0.4 puanlık düşüş üç sektörün yükselten etkisini törpüledi. 
   
   'Tarihi dönüm noktası' 
   Bu arada dün yazılı bir açıklama yapan Devlet Bakanı Ali Babacan, enflasyonun 28 yıl sonra ilk kez tek haneli orana indiğini, bunun rekor olmasının ötesinde ülke ve ekonomi için tarihi bir dönüm noktası olduğunu söyledi. 
   Babacan, Türkiye'de ekonomi ve toplumsal yaşamın on yıllardır en büyük sorunu olan yüksek enflasyonun 'dize getirildiğine' işaret etti. 
   
   TEFE'yi gıda ve konut, TÜFE'yi tarım artırıyor    Halkın enflasyonu en fazla hissettiği gıda fiyatları, TEFE ve TÜFE'nin yüksek çıkmasına neden olan en önemli faktör olmayı sürdürüyor. TEFE'nin tek haneye inmesine karşın tarım, ormancılık ve balıkçılık sektöründeki fiyatlar h l yüzde 21.6 düzeyinde bulunuyor. 
   İmalat sanayi fiyatları bir yıl içinde sadece yüzde 5.9 artarken elektrik, gaz ve su sektöründe enflasyon binde 2 oldu. Son bir yılda madencilik sektöründeki fiyatlar ise yüzde 1.9 geriledi. 
   TÜFE'nin altkollarında ise yıllık bazda en yüksek oranlı artışlar yüzde 23.5'le lokanta, yüzde 21.9'la eğitim sektöründe yaşandı. Ancak yüzde 16.8 artan konut fiyatları ile yüzde 15 artan gıda içki sektörü fiyatları TÜFE'nin yükselmesinde daha etkili oldu. 
   Bu arada ıspanak şubat ayının zam şampiyonu oldu. Yüzde 10.3 artan ıspanağı yüzde 8.7 ile balık, yüzde 8.5 ile domates izledi. 
   
   Ispanak zamda lider yüzde değişim Ürün Aylık artış Yıllık artış Ispanak 10.3 13.7 Balık 8.7 32.2 Doğum ücreti 8.5 39.1 Hastane yatak üc. 8.4 30.2 Armut 7.6 4.0 Domates 6.2 4.9 Bayan kuaförü 4.9 18.3 Bal 2.9 26.5 Otel ücreti 2.8 22.6 Sucuk 2.5 28.5 
   
   TEFE'yi tarım artırıyor yüzde değişim Sektör Aylık artış Yıllık artış Tarım ormancılık 5.4 21.6 Madencilik -0.5 -1.9 İmalat sanayi 0.4 5.9 Elektrik. gaz ve su -0.9 0.2 TEFE 1.6 9.1 
   
   Gıda ve konut enflasyonu yüksek yüzde değişim Sektörler Aylık Yıllık Gıda içki 1.2 15.0 Giyim -4.7 12.1 Konut 1.4 16.8 Ev eşyası -0.1 8.6 Sağlık 2.6 16.4 Ulaştırma 0.4 8.1 Eğlence -1.1 7.3 Eğitim 0.0 21.9 Lokanta 1.6 23.5 Çeşitli 0.1 13.2 TÜFE 0.6 14.3 
   
   
</TEXT>
</DOC>
