<DOC>
<DOCNO> 211728 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/28/son/soneko34.html </URL>
<DATE> 2004/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Sanayi Bakanı Nükleer enerjinin engellenmesi üzüntü verici 
</HEADLINE>
<TEXT>

     Sanayi ve Ticaret Bakanı Ali Coşkun, kişi başına düşen milli gelirin 3 bin dolardan 15-20, hatta 30 bin dolara çıkarılabilmesi hedefi için enerji tüketiminin de aynı oranlarda artması gerektiğini bildirdi. 
     Coşkun, Ulusal Enerji Forumu tarafından düzenlenen ''Küresel Enerji Dengeleri ve Türkiye'' konulu Türkiye Enerji Forumu'nun açılış oturumuna katıldı. 
     Bakan Coşkun yaptığı konuşmada, kalkınmışlığın önemli ölçütlerinden birinin enerji tüketim miktarı olduğunu belirterek, rekabet gücü yüksek bir ülke olma hedefine ancak teknoloji ve sanayileşmeyle ulaşmanın mümkün olacağını, bu ikisinden söz edince de enerji ihtiyacının daha anlamlı hale geldiğini söyledi. 
     GSMH'daki artışa paralel olarak enerji tüketiminin de arttığını belirten Coşkun, kişi başına düşen milli gelirin 3 bin dolardan 15-20, hatta 30 bin dolara çıkarılabilmesi hedefi için enerji tüketiminin de aynı oranlarda artması gerektiğini vurguladı. 
     Türkiye'de enerji tüketiminin sektörel dağılımına değinen Coşkun, sanayi sektörünün yüzde 40 ile birinci, konut ve hizmetler sektörünün yüzde 30 oranıyla ikinci, yüzde 20'lik pay ile ulaştırma sektörünün üçüncü sırada yer aldığını kaydetti. 
     Enerji kaynakları itibariyle yüzde 39.3 ile petrolün birinci, yüzde 20.6 ile doğalgazın ikinci, yüzde 13.5 oranıyla linyitin üçüncü sırada yer aldığına işaret eden Coşkun, şöyle devam etti 
     ''Bu tablo, bize enerji bakımından net ithalatçı olduğumuzu açık bir şekilde göstermektedir. Bugün enerji ihtiyacımızın yaklaşık yüzde 70'ini ithal yolla karşılamaktayız. Enerji ihtiyacımızı sağlarken, enerji ve kaynak çeşitliliğini muhakkak dikkate almak zorundayız. Şu anda 6 ayrı ülke ile uzun dönemli 8 ayrı doğalgaz anlaşması imzalamış durumdayız.'' Dünya ülkelerinin klasik enerji kaynaklarının daha verimli kullanımı yönünde araştırmalar yaparken, aynı zamanda yenilenebilir enerji kaynaklarının kullanımı konusunda da çaba gösterdiklerini anlatan Ali Coşkun, ''Dünyada hidrolik enerji tüketimi 2001'de bir önceki yıla göre yüzde 3.7 oranında azalmıştır. Nükleer enerji tüketimi de aynı dönemde yüzde 2.8 oranında artmıştır'' dedi. 
     
     ''RUSYA İLE ANLAŞMALAR LEHİMİZE YENİLENDİ'' 
     Sanayi ve Ticaret Bakanı Ali Coşkun, Uluslararası Atom Enerjisi Ajansı'nın raporlarına göre, kurulmakta olanlarla birlikte dünyada 470 civarında nükleer santral bulunduğunu, bunların kurulu gücünün ise 380 bin megavat mw civarında olduğunu kaydetti. 
     Türkiye'de nükleer enerji yapımına ilişkin tartışmaları anımsatan Coşkun, ''Nükleer enerjinin engellenmesini üzüntüyle karşılıyorum'' dedi. 
     Bakan Coşkun, Türkiye'de rüzgar, güneş ve jeotermal enerji potansiyellerinin yeterince değelendirilmediğine dikkat çekerek, şöyle konuştu 
     ''Hükümetimiz bir taraftan enerji çeşitliliğine giderken, diğer taraftan da eski anlaşmalardan kaynaklanan problemleri çözmeye çalışmaktadır. Nitekim Rusya ile yapılan görüşmeler olumlu neticesini vermiş ve alım anlaşmaları ülkemiz lehine yenilenmiştir. 
     Ayrıca sanayicilerimizin elektrik girdi fiyatlarını da ucuzlatmak için çaba gösteriyoruz. 
     Yerli enerji kaynaklarımızın daha iyi değerlendirilebilmesi için hem bizler, hem de araştırmacılar yoğun çaba sarfetmek zorundadır. Bu, enerjide dışa bağımlılığımızı azaltarak enerji güvenliğini sağlamamıza yardım ederken, daha az kaynağımızı dışarı göndermemizi sağlayacaktır. Yerli kaynaklarımızdan olan düşük kaliteli linyitlerimizin zengin toryum ve bor madenlerimizin, hidrolik, jeotermal, rüzgar ve güneş enerjisi potansiyellerimizin daha çok oranda kullanılarak, başta sanayimiz olmak üzere tüm sektörlerde büyümeye katkı sağlayacağına inanıyorum.'' 
     
</TEXT>
</DOC>
