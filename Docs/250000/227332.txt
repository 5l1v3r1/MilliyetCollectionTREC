<DOC>
<DOCNO> 227332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/son/sontur04.html </URL>
<DATE> 2004/03/31/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Eski BOTAŞ yöneticilerine dava... 
</HEADLINE>
<TEXT>

     Ankara Cumhuriyet Başsavcılığı, eski BOTAŞ Genel Müdürü Gökhan Osman Bildacı'nın da aralarında bulunduğu 9 kişi hakkında, kuruma yönetmeliğe aykırı olarak personel alarak görevlerini kötüye kullandıkları iddiasıyla 3'er yıla kadar hapis istemiyle dava açtı. 
     Ankara Cumhuriyet Başsavcısı Hüseyin Boyrazoğlu'nun, 4. Ağır Ceza Mahkemesi'ne açtığı davanın iddianamesinde, BOTAŞ Genel Müdürlüğü daimi kadrolarında kapsam dışı görev unvanlarında çalışan personelin işe alınması, nakil, terfi, kadro, çalışma esasları, sosyal, idari, mali ve diğer özlük hakları ile disiplin yönünden tabi olacakları hükümleri içeren Kapsam Dışı Personel Yönetmeliği'nin, 7 Haziran 2001 tarihinde yayınlanarak yürürlüğe girdiği belirtildi. 
     BOTAŞ'taki atama işlemlerine ilişkin hukuki mevzuata yer verilen iddianamede, başta Yönetim Kurulu Başkanı ve Genel Müdür Bildacı olmak üzere dönemin yönetim kurulu üyelerinin, 2001 ve 2002 yıllarında yapılan tayin, terfi ve atama işlemlerini, kendilerince kabul edilen Kapsam Dışı Personel Yönetmeliği'ne aykırı olarak gerçekleştirdikleri öne sürüldü. 
     İddianamede, dönemin Yönetim Kurulu Başkanı Bildacı, üyeler Fikret Baran, Birsen Aktuğan, Mustafa Suvar, Fuat Celepçi, Hüseyin Kılavuz, Uğur Başer, Personel ve Eğitim Daire Başkanı Ali Doğan ile Personel ve Eğitim Daire Başkan Vekili Veli Arslanali'nin, Türk Ceza Kanunu'nun TCK ''görevi kötüye kullanma'' hükmünü içeren 240. maddesi uyarınca cezalandırılmaları istendi. 
     
</TEXT>
</DOC>
