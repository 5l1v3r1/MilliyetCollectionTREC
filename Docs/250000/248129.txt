<DOC>
<DOCNO> 248129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/15/son/sonspo01.html </URL>
<DATE> 2004/06/15/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Ulusoy "Fenerbahçe camiasına karşı saygısızlığım olmadı" 
</HEADLINE>
<TEXT>

     Futbol Federasyonu Başkanı Haluk Ulusoy, ''Fenerbahçe camiasına karşı hiçbir saygısızlığım olmadı, olmayacaktır'' dedi. 
     Malatyaspor Kulübü'nü ziyaret ederek kulüp başkanı Hikmet Tanrıverdi ve yönetim kurulu üyeleriyle görüşen Ulusoy, basın mensuplarına yaptığı açıklamada, icraatlarının devamı için kendilerine yeniden görev verilmesini beklediğini söyledi. 
     Ulusoy, 7 yıl önce verdikleri sözlerin birçoğunu tutmanın ve Türk sporseverlere birçok ilki yaşatmanın mutluluğunu yaşadıklarını belirterek, sadece milli takımın başarısı değil, idari, sportif ve mali yönlerden başarıdan başarıya koştuklarını ifade etti. 
     Göreve geldiklerinden bugüne dek havuz ihalelerini 45-50 milyon dolardan 600 milyon dolara çıkardıklarını anlatan Ulusoy, ''Önümüzde bir havuz ihalesi daha var. Türkiye liglerinin daha kaliteli olması için Anadolu takımlarına daha fazla maddi desteğin verilmesi gerektiği inancındayım. Bizlere ülke futbolu adına destek verilirse, önceki başarılarımızın da üzerine çıkacağız'' diye konuştu. 
     Fenerbahçe camiası ve taraftarıyla en küçük bir probleminin bulunmadığını vurgulayan Haluk Ulusoy, sözlerini şöyle tamamladı 
     ''Aziz Bey'in bana karşı şahsi bir husumeti var. Ama Fenerbahçe camiası ve taraftarlarıyla beni karşı karşıya getirenleri Allah'a havale ediyorum. Benim Fenerbahçe camiasına karşı hiçbir saygısızlığım olmadı, olmayacaktır. 7 yıldır başkanlık yapıyorum ve hiç kimseye kapımı kapatmadım.'' Malatyaspor Kulüp Başkanı Hikmet Tanrıverdi ise Haluk Ulusoy'dan her zaman destek gördüklerini ifade ederek, ''Biz gözümüzü sayın başkanımızla birlikte Birinci Süper Lig'de açtık. Sayın Ulusoy'un Türk futboluna çok büyük katkıları vardır. Bugün Anadolu takımları ligde üst sıraları zorlayabiliyorsa, Avrupa kupalarında mücadele ediyorsa bunda Haluk Ulusoy'un büyük emeği var. Malatyaspor olarak sayın başkanımıza elimizden gelen desteği vereceğiz'' diye konuştu. 
     Ziyaret sonrasında federasyon başkanı Ulusoy'a Malatyaspor'un 44 numaralı forması hediye edildi. 
     
</TEXT>
</DOC>
