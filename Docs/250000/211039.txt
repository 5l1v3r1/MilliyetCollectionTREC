<DOC>
<DOCNO> 211039 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/25/son/soneko03.html </URL>
<DATE> 2004/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Özelleştirme, 15 bin 828 kişinin işsiz kalmasına neden oldu... 
</HEADLINE>
<TEXT>

     Maliye Bakanı Kemal Unakıtan, özelleştirilen şirket ve işletmelerde iş akdi feshedilen personel sayısının 15 bin 828 olduğunu bildirdi. 
     CHP Sinop Milletvekili Engin Altay'ın soru önergesini yanıtlayan Unakıtan, 1986 yılında bugüne kadar özelleştirme kapsamındaki 150 kuruluşta kamu payının, hisse senedi satışı yoluyla özelleştirildiğini, ayrıca 30 kuruluşa ait 3 bin 134 işletme, tesis, iştirak payı, gayrimenkul varlığının satış ve devir işleminin tamamlandığını belirtti. 
     Unakıtan, özelleştirilen şirket ve işletmelerde iş akdi feshedilen personel sayısının 15 bin 828 olduğunu bildirdi. 
     Özelleştirilen işletmelerin yeniden yapılandırılması sonucu işten çıkarılan işçilerin yoksulluğa düşmesinin önlenmesi ve yeniden işe yerleştirilerek işgücü pazarına dönüşlerinin hızlandırılması amacıyla Özelleştirme İdaresi Başkanlığı'nın koordinasyonunda Dünya Bankası kredili ''Özelleştirme Sosyal Destek Projesi'' uygulandığını belirten Unakıtan, bu proje kapsamında 32 bin kişiye hizmet verilmesinin hedeflendiğini bildirdi. 
     Unakıtan, hedef kitlenin yarısının özelleştirme sonucu iş kaybına uğrayacak işgücünden, yarısının ise ekonomik reform programı nedeniyle işini kaybetmiş olan işsizlerden oluşacağını kaydetti. 
     Projenin koordinasyonunun Özelleştirme İdaresi Başkanlığı tarafından yapıldığını, proje hizmetlerinin ise öncü kurumlar olarak adlandırılan İŞKUR ve KOSGEP tarafından ve çeşitli hizmet sağlayıcılardan hizmet satın alınması yoluyla verildiğine işaret eden Unakıtan, ''Hizmetlerin fiilen başlatıldığı 11 Mart 2002 tarihinden bu yana yaklaşık 13 bin 633 kişinin proje hizmetlerinden yararlanmış veya yararlanacaktır. Şu anda tamamlanan ve devam eden hizmetler kapsamında işe yerleştirilen ve yerleştirilecek kişi sayısı yaklaşık 6 bin 602'dir'' dedi. 
     Unakıtan, Dünya Bankası kredisinden yeniden işe yerleştirme hizmetleri için ayrılan 25 milyon doların 11.4 milyonluk kısmının kullanıldığını da bildirdi. 
     
</TEXT>
</DOC>
