<DOC>
<DOCNO> 211762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/28/son/sonspo22.html </URL>
<DATE> 2004/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Tanjeviç, Aras İTÜ için İstanbulda... 
</HEADLINE>
<TEXT>

     Türkiye Basketbol Ligi'nde mücadele eden Aras İTÜ'nün teknik danışmanlık önerisinde bulunduğu ünlü basketbol antrenörü Bogdan Tanjeviç, görüşmelerde bulunmak üzere İstanbul'a geldi. 
     Münih'ten İstanbul'a gelen Bogdan Tanjeviç'i, Atatürk Havalimanı'nda, Aras İTÜ Antrenörü Haluk Okçuoğlu karşıladı. 
     Tanjeviç, burada basın mensuplarının sorularını yanıtlarken, arkadaşlarını ve özellikle de Haluk Okçuoğlu ve Kemal Erdenay'ı görmeye geldiğini söyledi. Bogdan Tanjeviç, Aras İTÜ ile herhangi bir anlaşmaları olmadığını, ancak sponsor firma Aras Kargo'un sahibi Celal Aras ile biraraya gelerek gelecekle ilgili planlar yapacaklarını bildirdi. 
     Tanjeviç, adının A Milli Basketbol Takımı için geçmesi konusunda da ''Böyle bir öneri almadım. Çok eskiden 'Böyle birşey olabilir mi ' diye bir konuşma geçmişti. Ama Aydın Örs'ten sonra herhangi bir görüşme olmadı'' dedi. 
     Türk basketbolunun son 15 yılda büyük gelişme kaydettiğini de vurgulayan Tanjeviç, kulüplerin ve Basketbol Federasyonu'nun büyük yatırımlar yaptığını, antrenörlerin de bu gelişmede büyük payları bulunduğu anlattı. 
     Sırp teknik adam, A Milli Basketbol Takımı'nın, Avrupa'nın en iyi 3-4 takımından biri olduğunu da sözlerine ekledi. 
     Bu arada Tanjeviç'in, İstanbul'da bulunacağı süre içinde antrenör Haluk Okçuoğlu ile birlikte Aras İTÜ'yü ve oyuncuları gözlemleyeceği, Pınar Karşıyaka ile yapılacak maçı da izleyeceği bildirildi. Tanjeviç, anlaşma gerçekleştiği takdirde Aras İTÜ'de teknik danışmanlık görevini üstlenecek. 
     
</TEXT>
</DOC>
