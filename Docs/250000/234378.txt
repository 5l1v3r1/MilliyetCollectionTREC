<DOC>
<DOCNO> 234378 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/24/son/sondun31.html </URL>
<DATE> 2004/04/24/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
UBP Başkanı Eroğlu Referandum yasası anayasaya aykırıdır... 
</HEADLINE>
<TEXT>

     KKTC'de Ulusal Birlik Partisi UBP Genel Başkanı Derviş Eroğlu, referandum yasasının anayasaya aykırı olduğunu iddia ederek, ''KKTC devletini ortadan kaldırmaya yönelik bir referandum yasası yapılması, anayasanın amir hükümlerine aykırıdır'' dedi. 
     Gazimagusa'da Polatpaşa İlkokulu'nda oy kullanan Eroğlu, BM Genel Sekreteri Kofi Annan'ın halkların iradelerine müdahale ederek, referandum tarihini belirlediğini öne sürdü ve ''Bu, dünyada belki ilk ve son defa olacak bir uygulamadır'' diye konuştu. 
     Herkesin hür iradesiyle sandık başına geldiğini belirten Eroğlu, halkı ''evet'' oyuna yönlendirmek için çok fazla müdahale yapıldığını söyledi. 
     Eroğlu, ''Kıbrıs Türk halkının iradesi dışında bir başka ülkenin insanının anlaşma metni hazırlayarak, taraflara müzakere fırsatı bırakmadan eksiklik ve aksaklıkları tamamlayarak, 'referanduma gidin' dediğini'' kaydetti ve ''Bu, Kıbrıs Türk halkına yapılan bir hakarettir. Dıştan emirlerle anlaşmaya veya referanduma varma yöntemini aslında benimsemediğimizi, halkımızın iradesine saygısızlık olduğunu ifade etmiştik, yine aynı görüşteyiz'' diye konuştu. 
     
</TEXT>
</DOC>
