<DOC>
<DOCNO> 202987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/18/son/soneko27.html </URL>
<DATE> 2003/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
JP Morgan, Türkiye konusunda iyimser... 
</HEADLINE>
<TEXT>

     Yatırım bankası JP Morgan'ın Yükselen Pazarlar Ekonomi Şefi Michael Marrese, ''Türkiye konusunda makroekonomi, siyaset ve bono piyasası bakımından iyimserim, para birimi konusunda ise biraz temkinli olunmasını öneriyorum'' dedi. 
     Marrese, İtalya'nın en önemli ekonomi gazetesi Il Sole 24 Ore'de bugün yayınlanan bir söyleşide, İstanbul'daki terör saldırılarının Türk ekonomisini olumsuz yönde etkilemesini beklemediklerini vurgulayarak, yerli yatırımcıların paniğe kapılacaklarını sanmadığını da belirtti. 
     Michael Marrese, Türk ekonomisine ilişkin 2004 tahminlerini ise şu sözlerle özetledi 
     ''2004 yılında da Türkiye'ye güven sağlam durumda olacak. Zira Ankara Parlamentosu'nda mutlak çoğunluğu elinde bulunduran AKP, ekonomik istikrar programına sadık kalacak. Dahası enflasyondaki düşüşün sürmesini bekliyoruz. Tüm bu faktörler, halen yüzde 26 olan faiz hadlerinin yıl sonunda yüzde 19'a inmesini sağlayacak. Türkiye'de halen yüzde 30,5 olan yıllık bono faizinin ise Mayıs 2004'te yüzde 24,5'e düşmesini öngörüyorum.'' Marrese, Türkiye'nin Gayrısafi Milli Hasılası'ndaki artış oranının da, 2003'te yüzde 5, 2004'te ise yüzde 6 olarak gerçekleşmesini beklediklerini söyledi. 
     Türk Lirası konusunda ise ihtiyatlı davranılması gerektiğini savunan Marrese, ''Yatırımcılar son aylarda TL'ye çok açıldılar'' diye konuştu. 
     
</TEXT>
</DOC>
