<DOC>
<DOCNO> 247098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/11/son/sondun35.html </URL>
<DATE> 2004/06/11/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Kaddafi ya istifa etmeli ya devrilmeli 
</HEADLINE>
<TEXT>

     Arap dünyasının etkili gazetelerinden El Hayat'ta yayınlanan bir yazıda, Libya lideri Muammer Kaddafi'nin istifa etmesi, etmemesi durumunda ise iktidardan zorla uzaklaştırılması istendi. 
     Gazetenin eski editörlerinden olan Cihad el Hazen bugün El Hayat'ta yayınlanan yazısında, Kaddafi'nin Suudi Veliaht Prensi Abdullah'ın öldürülmesi için komplo kurduğunu bildiğini de ileri sürdü. 
     Hazen, Kaddafi ''ya isteyerek ayrılmalı ya da devrilmeli, çünkü bu adam Libya'yı harabeye çevirdi, zenginliklerini israf etti, çok iyi bilinen terörist operasyonları başlattı ve Veliaht Prens Abdullah'a karşı komplo kurmasının da gösterdiği gibi hala terörizmi destekliyor'' ifadesini kullandı. 
     Amerikan gazetelerinde çıkan Kaddafi'nin Suudi Veliaht Prensi Abdullah'ın öldürülmesi için emir verdiği iddialarını, Libya Dışişleri Bakanı Abdülrahman Şalgam yalanlamıştı. 
     ABD Başkanı George Bush ise Amerikan yetkililerinin böyle bir komplo olup olmadığını belirlemeye çalıştıklarını açıklamıştı. 
     Hazen, Suudi sermayesi ile yayınlanan El Hayat gazetesindeki yazısında, ''Aşağı yukarı son 6 aydır Muammer Kaddafi'nin Veliaht Prens Abdullah'ı öldürmek için bir komplo kurduğuna dair bilgi sahibiyim. Konuyu yetkili dostlarımla görüştüğümde, onların da benimkinden başka kaynaklardan aynı bilgiyi aldıklarını anladım. Ama açık nedenlerden dolayı bana hiçbir ayrıntılı bilgi verilmedi'' ifadesini kullandı. 
     ''Eğer Muammer Kaddafi devrik Irak Devlet Başkanı Saddam Hüseyin'den daha az suç işlediyse bu Libya'nın Irak'tan küçük ve güçsüz olmasındandır'' görüşünü dile getiren Cihad el Hazen, Kaddafi'nin kötü emellerinin Saddam'ınkilerine denk olduğunu da ileri sürdü. 
     
</TEXT>
</DOC>
