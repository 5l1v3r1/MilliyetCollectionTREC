<DOC>
<DOCNO> 242706 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/25/son/sonsiy24.html </URL>
<DATE> 2004/05/25/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Erdoğan parti grubuna konuştu Filistin konusunda duygusal davranmayın 
</HEADLINE>
<TEXT>

     Başbakan Recep Tayyip Erdoğan, AK Parti milletvekillerini İsrail ile Filistin arasında yaşanan olaylar konusunda uyararak, ''Duygusal davranmamaları ve Dünya gerçeklerini gözönünde tutmalarını'' istedi. 
     Alınan bilgilere göre, Erdoğan, AK Parti TBMM Grubu'nun basına kapalı bölümünde İsrail'in Filistin'e yönelik tutumuna ilişkin açıklamalarda bulundu. 
     Eski ANAP'lı bakanlardan Vehbi Dinçerler'in Türkiye'nin Filistin Özel Temsilcisi olarak atandığını kaydeden Erdoğan, Dinçerler'in Filistin'de çeşitli temaslarda ve incelemelerde bulunacağını ve bir rapor hazırlayacağını bildirdi. Hazırlanacak rapora göre Türkiye'nin adım atacağını kaydeden Başbakan Erdoğan, bu rapor doğrultusunda Kızılay'ın da devreye sokulabileceğini söyledi. 
     Filistin sorunu konusunda milletvekillerine uyarılarda da bulunan Erdoğan'ın, ''Hassas bir dönemden geçiliyor. Filistin konusunda duygusal davranmayın. Dünya gerçeklerini göz önünde tutun. Biz öyle davranıyoruz. Bölgede meydana gelen olayların sorumlusu halklar değil, hükümetlerdir'' dediği öğrenildi. 
     Başbakan Erdoğan, G-8 toplantısına Yemen, Fas, Sudan ve Cezayir gibi ülkelerle birlikte Türkiye'nin de davet edildiğini açıkladı. Başbakan Erdoğan, Türkiye'nin G-8 zirvesinde Filistin sorununu da gündeme getireceğini vurguladı. 
     Recep Tayyip Erdoğan, Ortadoğu'daki sorunların gündeme getirilmesi amacıyla Avrupa Birliği ile İslam Konferansı Örgütü arasında bir temas grubu oluşturulacağını da bildirdi. 
     Toplantıda ekonomik konulara da değinen Erdoğan'ın, ''Ekonomi iyi yolda. Ekonomide bir uyum var. Oluşturulan Ekonomi Koordinasyon Kurulu da olumlu bir adım. Zaman zaman bu toplantılara ben de katılacağım'' dediği de öğrenildi. 
     
</TEXT>
</DOC>
