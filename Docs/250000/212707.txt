<DOC>
<DOCNO> 212707 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/02/son/sondun19.html </URL>
<DATE> 2004/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Hac farizasında yine izdiham... 
</HEADLINE>
<TEXT>

     Suudi Arabistan Sağlık Bakanı Hamid Bin Abdullah El Man, bu akşam saatlerinde Mina'da yeni bir izdihamın yaşandığını ve ardından onlarca hacı adayının bilincini kaybettiğini, Mina'da hastaneye kaldırıldıklarını bildirdi. 
     Bakan El Man, Mina'da gazetecilere yaptığı açıklamada, dünkü izdihamın aksine, yeni olayda ölen olmadığını belirtti ve ''Olay şeytan taşlama köprüsü üzerinde meydana geldi ve birçok hacı adayı dengesini yitirdi. Bununla birlikte güvenlik güçleri hemen müdahale ederek köprüye çıkmak isteyenleri durdurdu ve yere düşen bilincini kaybetmiş hacı adaylarıyla ilgilendi'' dedi. 
     Suudi Bakan, onlarca hacı adayının hastaneye kaldırıldığını ve tedavi gördüğünü de kaydetti. 
     Mina'da şeytan taşlama sırasında dün meydana gelen izdihamda 9 Türk hayatını kaybetmişti. İzdiham toplam 251 kişinin ölümüne yol açmıştı. 
     
</TEXT>
</DOC>
