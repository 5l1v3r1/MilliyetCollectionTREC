<DOC>
<DOCNO> 248540 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/16/son/sonyas07.html </URL>
<DATE> 2004/06/16/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Sinemanın iki devi, 19 yıl sonra buluşuyor... 
</HEADLINE>
<TEXT>

     Sinemanın iki dev ismi Meryl Streep ile Robert Redford, 19 yıl aradan sonra yeniden buluşuyor. İkili, ''Liu Xing'' adlı yapımda birlikte kamera karşısına geçecek. 
     Internetteki ''moviehole'' sitesinin haberine göre, ''En İyi Film'' ve ''En İyi Yönetmen'' dahil olmak üzere 7 dalda Oscar ödülü kazanan ''Benim Afrikam-Out of Africa'' filminde 1985 yılında bir araya gelen ikili, bir Çin yapımında bir kez daha buluşacak. 
     Son olarak ''Flora Plum'' adlı filmde rol alan ve geçen hafta Amerikan Film Enstitüsü tarafından ''Yaşam Boyu Başarı Ödülü''ne değer bulunan Streep, filmde başrolü üstlenecek. 
     Çinli bir öğrencinin Amerika'da yaşadıklarını konu alan filmde, Streep, bir yardım kuruluşunun başkanını canlandıracak. Mütevazı aktör Redford ise eski rol arkadaşıyla yeniden kamera karşısına geçmek için kabul ettiği daha küçük bir rolde izleyici karşısına çıkacak. 
     Filmin yönetmeni henüz belirlenmezken, bu koltuğa büyük ihtimalle ''Joy Luck Club'' filmine imza atan Wayne Wang'ın oturması bekleniyor. 
     Filmin çekimlerine, diğer oyuncuların belirlenmesinin ardından başlanacak. 
     Sinemanın 54 yaşındaki aktrisi Meryl Streep, ''Kramer Kramer'e Karşı'' filmiyle ''En İyi Yardımcı Kadın Oyuncu'', ''Sophie'nin Seçimi'' adlı filmiyle de ''En İyi Kadın Oyuncu'' dallarında Oscar ödülüne değer bulunmuştu. Streep, 13 kez Oscar'a aday gösterilmişti. 
     Amerikan Sinema Sanatları ve Bilimleri Akademisi tarafından ''yaşam boyu başarı ödülü'' sahibi olan 67 yaşındaki Robert Redford ise ''Ordinary People'' filmiyle ''En İyi Yönetmen'' dalında Oscar ödülü sahibi. Beyazperdenin muhalif duruşuyla tanınan bu dev oyuncusu, bağımsız yapımların gösterildiği Sundance Film Festivali'nin de kuruculuğunu üstlenmişti. 

     
</TEXT>
</DOC>
