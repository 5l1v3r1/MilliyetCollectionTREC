<DOC>
<DOCNO> 212711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/02/son/soneko03.html </URL>
<DATE> 2004/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
"İran, elektrik üretimi konusunda Türkiye'den yatırımcı bekliyor" 
</HEADLINE>
<TEXT>

     Ulaştırma Bakanı Binali Yıldırım, İran'ın yap-işlet modeliyle elektrik üretimi konusunda Türkiye'den yatırımcı firma beklediğini söyledi. 
     İmam Humeyni Uluslararası Havalimanı'nın açılış töreni dolayısıyla Tahran'a gelen Binali Yıldırım, Azadi Otel'de gazetecilerle sohbet etti. 
     Yıldırım, İran Ulaştırma Bakanı ile geçen aralık ayında gerçekleştirdikleri toplantılarda çok güzel bir noktaya geldiklerini, gerek ulaşım, gerek iletişim alanlarında iki ülke arasındaki ilişkilerin geliştirilmesinin önünün açık olduğunu kaydetti. 
     İran'ın demiryolu taşımacılığına çok önem verdiğini ve ulaşım yatırımlarının büyük kısmını demiryoluna ayırdığını belirten Yıldırım, vagon, lokomotif, ray gibi araç ve ekipmanların Karabük'teki tesislerde üretimi konusunda müşterek çalışma yapmaya karar verdiklerini anlattı. 
     Karşılıklı görüşmeler sonrasında bu alanlarda ortak imalata geçmenin söz konusu olabileceğini dile getiren Yıldırım, bölge ülkelerinin ihtiyacının karşılanması açısından da bunun önem taşıdığını söyledi. 
     Ulaştırma Bakanı Yıldırım, İran'ın 38 uçaklık bir filo genişletme planı olduğunu, 8 uçağın bağlantısını yaptıklarını, diğer 30'u için de Merkez Bankası'ndan akreditif açılmasını beklediklerini bildirerek, şöyle devam etti 
     ''Ancak daha önce THY'nin elinde bulunan 6 adet A-310 Airbus uçağının bakım ve yedek parçasıyla ilgili sorunları var. Bunun nedeni, ambargo dolayısıyla ABD'nin uçakların yedek parçasını vermemesi. THY bunları yapmak için birkaç deneme yaptıysa da ABD bu konuda THY'yi uyarmış, 'İran uçaklarına yedek parça kullanamazsın' diye. Şu anda görüşmeleri sürdürüyor, THY, 'nasıl bir destek verebiliriz' diye. Bu konuyu Başbakan Recep Tayyip Erdoğan'ın ABD ziyareti öncesinde bilgi notu olarak verdik. 'Bir esnetme yapılabilir mi ' diye. Çünkü, bunlar bizim uçaklarımız, biz onlara devretmişiz, fakat yedek parça yüzünden kullanamıyorlar. Bizden özellikle destek bekliyorlar. Çünkü, vaktiyle biz bunları İran'a verince, burada Bakan fazlaca eleştirilmiş bu alışverişten dolayı. 'Bakın sıkıntı olan uçakları aldık' diye. Bu jesti biraz bizden bekliyorlar ilişkilerin geliştirilmesi açısından...'' 
     
     İRAN-ABD İLİŞKİLERİ 
     Bir gazetecinin, ''İran'ın, ABD ile ilişkilerini yumuşatma yönünde Türkiye'den yararlanma düşüncesi olup olmadığını'' sorması üzerine, Yıldırım, ''Benim gördüğüm kadarıyla öyle bir beklentileri var bizden. Sayın Başbakan'ın da gündeminde var. Hatta İran'a önümüzdeki aylarda bir ziyaret yapacak'' diye konuştu. 
     İran ile ticari ilişkilerde, petrol ve doğalgazdan kaynaklanan, Türkiye aleyhine 1 milyar dolarlık bir ticaret açığının varlığına dikkati çeken Yıldırım, şunları kaydetti 
     ''Yalnız onların da şöyle bir talebi var. Benzin, kurşunsuz benzin vesaire gibi işlenmiş petrol ihtiyaçları var. 'Türkiye'den temin edebiliriz' diyorlar, ancak Türkiye'nin verdiği fiyatlar nakliye nedeniyle pahalı geliyor. Biz şimdi Batman Rafineri'sinden trenle getirebilir miyiz, diye etüdünü yapıyoruz. Ayrıca yap-işlet modeliyle elektrik üretimi konusunda Türkiye'den işbirliği, yatırımcı firma bekliyorlar. 
     Tepe-Akfen Grubu'nun bu projesi ilişkilerin gelişmesinde önemli bir adım. Turkcell'in GSM ihalesi devam ediyor, 300 milyon dolar bedelli yeni bir lisans için... Bu konuda kendilerine tekrar bir mektup verdik. Önceki gelişimizde de oldukça iyi bir görüşme yapmıştık. Sonra Ensaş adlı bir firmamız, Azadi Otel'in yenilenmesi için teklif verdi. Onun da kazanması için gerekli destekleri verdik, bekliyoruz.'' Ulaştırma Bakanı Yıldırım, İstanbul'da yapılması planlanan tüpgeçit için verilen iki teklif arasında karar veremediklerini, en düşük teklifi veren firmayla indirim için pazarlık yapmak istediklerini söyledi. Yıldırım, ''Bu yolu bir deneyelim, dedik. Şimdi cevap bekliyoruz'' dedi. 
     
     DEMİRYOLLARINDAKİ ÇALIŞMA 
     Yıldırım, Türkiye'de karayolu ağırlıklı ulaşımın, demir ve deniz yoluna kaydırılmasıyla ilgili çalışmalara da değinerek, demiryolu hatlarının elden geçirilmesiyle iki kat hız artışını sağlayabildiklerini söyledi. 
     İstanbul-Ankara arasındaki çalışmayla iki il arasındaki yolculuğun Şubat ayı ortalarında 7.5 saate, devam eden çalışmaların 2005 yılında tamamlanmasıyla 3 saate ineceğini kaydeden Yıldırım, ''Demiryollarında asıl sorun, hem yararlanamıyorsunuz, hem de para vermeye devam ediyorsunuz. Son 20 yılda sübvanse rakamı 11 milyar dolar... Veriyorsunuz, daha ileriye gitmemiş, bir ilave yapılmamış'' diye konuştu. 
     Yıldırım, köprü ve otoyol gelirlerinin demiryolu yapımına ayrılması durumunda 10 yılda bu işin tamamlanacağını belirterek, ''50 yıllık ihmali 1-2 yılda halledemezsiniz. 3 bin kilometre yeni hat için 10 yıl ve 20 milyar dolara ihtiyaç var'' dedi. 
     Telekom'un özelleştirilmesine de değinerek, kurumun yeni nesil teknolojilerde daha iyi durumda olması gerektiğini kaydeden Yıldırım, uydu örneğini verdi. Yıldırım, bu teknolojinin sürekli zarar ettirmesine rağmen bir önceki hükümet döneminde Alcatel ile yüzde 50-50 ortaklığın yüzde 75-25'e çıkarıldığını anımsattı. 
     
</TEXT>
</DOC>
