<DOC>
<DOCNO> 229089 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/06/son/sonyas12.html </URL>
<DATE> 2004/04/06/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Kanser tedavisinde yeni bir dönem... 
</HEADLINE>
<TEXT>

     Dokuz Eylül Üniversitesi DEÜ Tıp Fakültesi Dermatoloji Anabilim Dalı Öğretim üyesi Prof. Dr. Oktay Avcı ve Prof. Dr. Sinan Taş tarafından geliştirilen ''Kanser tedavisinde etkinlik ve seçiciliğin sağlandığı'' yöntemin kanser tedavisinde yeni bir dönemi başlatacağı bildirildi. 
     Kanser tedavisindeki bu yeni yöntem ''European Journal of Dermatology'' adlı tıp dergisi tarafından dünyaya ''Türkiye'den uluslararası düzeyde öncü gelişme'' başlıklı yazıyla duyuruldu. 
     AA muhabirine açıklama yapan Prof. Dr. Oktay Avcı, yöntemde kanser tedavisinin bugüne kadarki tedavi yöntemlerinden tamamen farklı, akılcı bir yol izlenerek yapıldığını bildirdi. Avcı, ''Bu yöntem moleküler mekanizmaya bağlı tedavilerin dünyadaki ilki. Kanseri normal dokuya çevirecek sinyali bulduk. Yeni tedavi ile alışılagelmiş ilaç ve ışın tedavilerinin hastalarda zorunlu olarak yarattığı zararlara da hiç yol açılmamaktadır'' dedi. 
     Kanser tedavisinde klasik hücre öldürücü ilaçların ve ışın tedavisinin temel sorunlarından birinin, kansere karşı yeterince seçici olmamaları nedeniyle, hastanın normal doku ve organlarının da zarar görmesi riski olduğuna dikkati çeken Avcı, şöyle konuştu 
     ''Cerrahi yolla tedavi edilemeyen hastalara verilmek zorunda kalınan alışılagelmiş ilaç ve ışın tedavilerinin erken dönemde yarattığı saç dökülmesi ve kansızlık gibi yan etkilerin arkasındaki temel neden, normal hücrelerin de zarar görmesidir. Vücutta saç dibi ve kemik iliği gibi yerlerdeki normal kök hücreleri klasik kanser ilaçları ve ışınlanmaya karşı özellikle duyarlıdır. Uzun dönemde ışınlama ve klasik kanser ilaçlarının mutajenik kanser yapıcı karsinojenik etkileri başka olumsuzluklar da yaratmaktadır. Ne var ki, cerrahi yöntemle tedavi edilemeyen kanserler karşısında tıbbın elinde bugüne kadar başka seçenek pek olmadı.'' 
     
     ''ALIŞILMIŞ YÖNTEMLERİ BIRAKTIRACAK'' 
     Yeni yöntemin deri kanserleri üzerinde geliştirildiğini kaydeden Prof. Dr. Oktay Avcı, 2001 yılında uluslararası patent için gerekli başvuruları yaptıklarını ve gerekli yasal sürelerin sonunda yöntemin tıp dünyasına bilimsel bir makaleyle duyurulduğunu bildirdi. 
     Prof. Dr. Oktay Avcı, bu yöntem kullanılarak tümörlerin olağanüstü bir seçicilik ve etkinlikle yok edilebildiklerinin gösterildiğini belirterek, sözlerini şöyle sürdürdü 
     ''Kanser, organizmanın yararlarını hepten göz ardı edip onun kaynaklarını sadece kendi çıkarları için kullanan bir hücreler topluluğu olarak görülebilir. Kısa zamanda çoğalarak normal hücrelerin yaşam olanaklarını olumsuz etkileyen kanser hücreleri, müdahale edilmediğinde organizmayı güçten düşürmekte ve ölüme götürmektedir. 
     Yeni geliştirilen tedavi, kanser hücrelerinin normalde bu farklılıklarının arkasındaki temel moleküler mekanizmaların irdelenerek çözümlenmesine dayanmaktadır. Bu yöntem kullanılarak, tümörlerin olağanüstü bir seçicilik ve etkinlikle yok edilebildikleri gösterilmiştir. Öyle ki, model olarak alınan deri kanserleri hemen yanlarındaki normal hücreler ve kıl kökleri bile zarar görmeden kısa sürede yok edilebilmiştir.'' 
     
     DİĞER KANSER TÜRLERİ İÇİN DE UMUT IŞIĞI 
     ''Moleküler mekanizmalara dayalı tedavi yaklaşımının'' diğer kanser türlerine de adapte edilmesinin zaman alacağına dikkati çeken Avcı, ''Bu yöntemin başarısı deri kanserlerinde gösterildi, ancak ilacın kullanımının farklı kanserlere adapte edilmesinin ve maliyeti düşürecek seri üretim için her şeyden önce, sürmekte olan uluslararası patent süreçleri ve başka formalitelerin tamamlanmasına gerek vardır'' dedi. 
     Yöntemin diğer türlere de uygulanabilmesi ile ilgili ek bilimsel çalışmalara da gerek olduğunu ifade eden Prof. Dr. Avcı, bunun da yıllar alabileceğini bildirdi. Avcı, ''Bu çalışmayla kanser tedavisinde bugüne kadar hiç olmayan bir ölçüde seçicilik ve etkinliğin kapısı açılmış durumda. Açılan bu kapının gösterdikleriyle çok uzak olmayan bir gelecekte belki de tüm kanser türlerinden hastaların kurtulmaları sağlanabilecek'' diye konuştu. 
     
</TEXT>
</DOC>
