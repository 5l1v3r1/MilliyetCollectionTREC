<DOC>
<DOCNO> 222482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/15/son/soneko41.html </URL>
<DATE> 2004/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Fiat CEO'su Morchio Türkiye'de büyümek istiyoruz 
</HEADLINE>
<TEXT>

     Fiat CEO'su Giuseppe Morchio, Türkiye'nin kendileri için stratejik bir ülke olduğunu belirterek, ''Türkiye'de büyümek istiyoruz. Bu ülkede yatırımlarımıza devam edeceğiz'' dedi. 
     Morchio, CNBC-E'nin sorularını yanıtlarken, Doblo projesinin çok başarılı bir proje olduğunu vurguladı. 
     Bunun için 200 milyon euro'luk bir yatırım yaptıklarını ve üretimin büyük bölümünün ihraç edildiğini kaydeden Morchio, bu bağlamda yeni yatırımları ve projeleri bulunduğunu söyledi. 
     Morchio, ''Ancak şu anda anlatmak için çok erken. Spesifik olarak bunu tanımlayamıyoruz. Daha gelişme aşamasında bulunan proje hakkında daha fazla detay veremiyorum'' diye konuştu. 
     ''Rakiplerinizin ihracat rakamları artmasına rağmen sizin rakamlarınız aynı kaldı gibi görünüyor Bunun nedeni nedir '' sorusuna ise Morchio, şu yanıtı verdi 
     ''Ben ihracat hacmimizden çok memnunum. Biz üretimimizin yaklaşık yüzde 70'ini ihraç ediyoruz. Çok büyük bir rakam. Rakiplerimi bilemiyorum elbette, ancak, mutlaka bizim hedefimize ulaşmaları için çok çalışmaları gerekir. Bu aslında yeni projelerle ilgili. Özellikle bu ülkede uygulayacağımız yeni projelere bakmak lazım. Hem ihracat pazarı için hem de ülke içi pazarı için yapacağımız projelere bakmak lazım. Ürettiğimizin yüzde 70'ini ihraç etmek çok iyi bir rakam. Ancak bunun da ötesine geçmemiz gerekiyor. Hedefte pekçok proje var.'' Türkiye ekonomisine ilişkin soruya ise Morchio, ''Türk hükümetinin 18 ay gibi kısa bir sürede yaptıklarına baktığımda çok şaşırıyorum. Yapısal reformlar hayata geçiriliyor. Türkiye için geleceğe güvenle bakmamız sağlanıyor'' yanıtını verdi. 
     Giuseppe Morchio, ''Diğer rakipleriniz Türkiye'de gelip yatırım yapmalı mı '' sorusu üzerine de, ''Kesinlikle. Türkiye bizim için stratejik bir ülke. Biz Türkiye'de büyümek istiyoruz. Bu ülkede yatırımlarımıza devam edeceğiz'' dedi. 

     
</TEXT>
</DOC>
