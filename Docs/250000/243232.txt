<DOC>
<DOCNO> 243232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/27/son/sondun38.html </URL>
<DATE> 2004/05/27/ </DATE>
<TIME> 20.23 </TIME>
<AUTHOR>  </AUTHOR>
<HEADLINE>
KKTC pasaportuna " 2yıla kadar çok giriş vizesi" verilebilecek 
</HEADLINE>
<TEXT>

     ABD, Kıbrıslı Türklere uygulanan vize rejiminde olumlu değişiklikler yaptı. KKTC pasaportlarına 6 aylık ve iki kez girişe olanak tanıyan vize uygulaması değiştirilerek, 2 yıla kadar geçerli olan çok giriş vizesi verileceği açıklandı. 
     ABD'nin Güney Kıbrıs Büyükelçiliği'nden Türk Ajansı-Kıbrıs'a yapılan açıklamada değişikliklerle ilgili bilgi verildi. 
     Açıklamada, bundan böyle, KKTC pasaportuyla ABD'ye seyahat edecek Kıbrıslı Türklerin, uygun görüldüğü takdirde 2 yıla kadar geçerli olan türde bir vize alabileceği belirtildi. 
     Açıklamada, başvurusu uygun bulunan KKTC vatandaşlarının ''çok giriş vizesi'' alabileceği de kaydedildi. 
     Daha önce KKTC pasaportuyla vize başvurusunda bulunan Kıbrıslı Türkler en çok 6 aylık ve ABD'ye 2 kez girişe olanak tanıyan vize alabiliyordu. 
     Açıklamada, vize rejimindeki bu değişikliğin özellikle ABD'de okuyan KKTC'li öğrencilere avantaj sağlayacağı belirtilerek, ''çok giriş vizesinin'' öğrencilere ABD'den Meksika, Kanada gibi ülkelere geçişlerinde esneklik sağlayabileceği kaydedildi. 
     ABD Büyükelçiliği, vize işlemleri için gereken zaman sürecinin önemine işaret ederek, tüm başvuru sahiplerini, seyahat zamanlarını dikkate alarak erken bir tarihte vize başvurusu yapmaları yönünde uyardı. 
     Büyükelçilik, vize rejimindeki olumlu değişiklik ışığında erken başvurunun daha da önemli olduğunu vurgulayarak, her zaman olduğu gibi vize vermek için gereken zamanın başvuru sahibinin içinde bulunduğu koşullara göre değişiklik göstereceğini duyurdu. 
     Yeni rejimin hemen uygulamaya geçtiğine işaret edilen açıklamada, konuyla ilgili soruların ABD Büyükelçiliği Konsolosluk Bölümü'nün consularnicosia state.gov adresli e-mailine gönderilebileceği belirtildi. 
     
</TEXT>
</DOC>
