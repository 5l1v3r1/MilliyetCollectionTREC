<DOC>
<DOCNO> 208190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/12/son/sontur19.html </URL>
<DATE> 2004/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Ölüme 'el sallayarak' gitti... 
</HEADLINE>
<TEXT>

     Sivas'ta sabah saatlerinde meydana gelen trafik kazasında yaşamını yitiren 21 yaşındaki üniversite öğrencisi Aysun Akkum'un arkadaşları büyük üzüntü yaşıyor. 
     Kent merkezinden Cumhuriyet Üniversitesi'ne yolcu taşıyan İlhan Tuztaş yönetimindeki 58 M 824 plakalı minibüs, Sivas Otobüs Terminali yakınlarında, kar ve buz nedeniyle kaygan olan yolda sürücünün direksiyon hakimiyetini kaybetmesi sonucu, yol kenarındaki direğe çarpmıştı. 
     Kazada minibüsün ön koltuğunda oturan Fen-Edebiyat Fakültesi Fizik Bölümü 3. sınıf öğrencisi 21 yaşındaki Aysun Akkum ağır yaralı olarak kaldırıldığı hastanede, hayatını kaybetmişti. 
     Kazada yaralanan sürücü ve üniversite öğrencilerinin de aralarında bulunduğu 6 kişinin Cumhuriyet Üniversitesi Tıp Fakültesi Araştırma Hastanesi'ndeki tedavileri sürüyor. 
     
     EL SALLAYARAK AYRILMIŞTI 

     Kazanın duyulmasının ardından hastaneye koşan arkadaşları, Akkum'un ölüm haberi alınca şoka girdi. 
     AA muhabirinin görüştüğü genç kızın sınıf arkadaşı Salim Kocamemiş, durakta karşılaştığı Aysun ve diğer arkadaşının bindiği minibüste, kendine yer kalmadığı için arkasından gelen araca bindiğini söyledi. 
     Aysun'un kendisine el sallayarak ayrıldığını belirten Kocamemiş, bindiği minibüsle kaza yerinden geçerken olayı gördüklerini belirterek, yaralıları hastaneye kaldırdıklarını söyledi. 
     Kocamemiş, Aysun'un ölüm haberini alınca bu durumu bir süre kabullenemediklerini belirterek, ''Bana el sallamıştı, bu son vedası olacağını tahmin edememiştim'' dedi. 
     Bu arada kaza nedeniyle genç kızın da gireceği elektronik laboratuvar dersi sınavının iptal edildiği bildirildi. 
     Öte yandan olayı duyan öğrenciler de, kentten üniversiteye yolcu taşıyan minibüslerin, daha fazla yolcu almak amacıyla hız yaptıklarını belirterek, bu durumdan şikayetçi oldular. 
     
</TEXT>
</DOC>
