<DOC>
<DOCNO> 234405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/24/son/soneko04.html </URL>
<DATE> 2004/04/24/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Mobilya sektörü krizi ihracatla yenmek istiyor... 
</HEADLINE>
<TEXT>

     Son yıllarda sıkıntılı bir dönem yaşayan mobilya sektörü, iç pazardaki krizden yurtdışına açılarak kurtulmayı amaçlıyor. 
     Konya Mobilyacılar Odası Başkanı Sabit Özturhan, AA muhabirine yaptığı açıklamada, Türkiye'de mobilya üreten firmaların son yıllarda kalite ve üretim adına büyük atılım yaptığını söyledi. 
     Mobilya üretimi konusunda özellikle Kayseri, İnegöl, Ankara ve Konya'da faaliyet gösteren önemli firmaların bulunduğunu belirten Özturhan, teknoloji destekli üretimlerin yanı sıra, el sanatlarının ön plana çıktığı üretimlerin de yapıldığını anlattı. 
     Ancak sektörün son yıllarda ekonomik anlamda sıkıntı içinde olduğunu ifade eden Özturhan, ülkede enflasyon düşmesine rağmen, mobilyacıların beklediği satışı bir türlü gerçekleştiremediklerini kaydetti. 
     Önceki yıllarda yurt dışında katıldıkları mobilya fuarlarında, Avrupa ile Türkiye arasındaki kalite ve çeşit farkının oldukça fazla olduğunu gördüklerini anlatan Özturhan, ''Biz Avrupa'yı 20 yıl geriden takip eder durumdaydık. Fakat bu açığı, tahmin edilenden daha kısa bir sürede kapattık ve Avrupa standandartlarında, üstelik de cazip fiyatlarla üretim yapmaya başladık'' dedi. 
     Türk mobilya sektörünün içinde bulunduğu krizden kurtulmasının tek yolunun ihracattan geçtiğini kaydeden Özturhan, ihracat yapılmadığı sürece sektörün sıkıntılarının devam edeceğini söyledi. 
     Önceki yıllarda yaşanan ekonomik krizlerde, firmaların ihracatı öğrenerek krizlerden kurtulduğunu altını çizen Özturhan, şöyle devam etti 
     ''Aynı şekilde mobilyacıların da iç pazar sıkıntılarını yeni dış pazarlar bularak aşabileceklerine inanıyorum. Artık mobilya sektörünün ihrnacatı öğrenmesi gerekiyor. Dünyanın önde gelen mobilya üretim merkezlerinden biri olan İtalya'ya fason olarak üretim yapıyoruz. Ancak bu yeterli düzeyde değil. Şu anda üretilen mobilyaların ancak yüzde 20'si ihraç edilebiliyor. Öncelikle sektörde faaliyet gösteren firmaların ihracat konusunda bir takım desteklere ihtiyacı var.'' Firmaların bu konudaki en büyük sıkıntılarının, dış pazarlara duyulan güven eksikliği olduğunu vurgulayan Özturhan, ihracat yapmak isteyen birçok firmanın mobilya gönderdikleri ülkelerden paralarını alamadıkları için mağdur olduğunu söyledi. 
     
</TEXT>
</DOC>
