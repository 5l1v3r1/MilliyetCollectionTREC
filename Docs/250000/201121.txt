<DOC>
<DOCNO> 201121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/10/son/sondun46.html </URL>
<DATE> 2003/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de başkanlık seçimlerine doğru 
</HEADLINE>
<TEXT>

     ABD'de gelecek yıl yapılacak başkanlık seçimleri öncesinde, Demokrat Parti cephesinde hareketli anlar yaşanıyor. 
     Eski Başkan Yardımcısı Al Gore'un Demokrat adaylardan Howard Dean'a desteğini sürpriz bir biçimde açıklaması, seçim yarışına heyecan getirirken diğer adayların tepkisini çekti. 
     Eski Başkan Bill Clinton'ın yardımcısı Gore, New York'un Harlem bölgesindeki Demokrat Parti toplantısında yaptığı açıklamada, eski Vermont Eyalet Valisi Dean'a başkanlık yarışında destek verdiğini yineleyerek, Demokrat adaylar içinde Bush yönetiminin hatalı Irak siyaseti karşısında doğru yargıda bulunan tek siyasetçi olduğunu söyledi. 
     Dean'ın Amerika'nın ihtiyacı bulunan demokrasi ve değişiklik coşkusu için mücadele edebilecek tek aday olduğunu savunan Gore, Bush yönetiminin Irak'a savaş açarak ABD'nin terörle mücadele çabalarını zayıflattığını ve Bush'u yenilgiye uğratmakta Dean'ın en iyi şans olduğunu kaydetti. 
     ABD'de 2000 yılındaki seçimleri Bush karşısında kıl payı kaçıran Gore'un Dean'a desteğini açıklaması, diğer Demokrat adayların özellikle geçen seçimlerde birlikte çalıştığı Joe Liberman'ın büyük tepkisini çekti. 
     
     LIBERMAN ''ŞOK OLDUM'' 
     Amerikan gazetelerinde çıkan haberlerde, Musevi kökenli başkan adayı Liberman, Gore'un Dean'e desteğini açıklamasının kendisi için şok bir gelişme olduğunu söyleyerek, ''eski dava arkadaşı'' Gore'un kararını açıklamadan önce kendisine bilgi verme ihtiyacı dahi duymadığını belirtti. 
     Siyasi gözlemciler, Gore'un Dean'a desteğini açıklamasını Liberman'ı ''arkadan bıçaklamak'' olarak nitelerken, Gore'un bu açıklamasıyla eski Başkan Clinton ve 2008 başkanlık seçiminin potansiyel adayı Hillary Clinton ile yollarını ayırdığı yorumunu yapıyorlar. 
     Dean, Gore'un desteğini açıklamasından önce New York Belediye Meclisi'nin 51 üyesinden 23'ünün de desteğini almıştı. 
     Seçim kampanyası için şimdiye dek önemli bir bağış toplayamayan Dean'in, Gore'un desteğiyle birlikte Demokrat Parti ve Al Gore'un destekçilerinden büyük miktarda maddi destek alması bekleniyor. 
     
     DEAN ÖNDE 
     ABD'nin Quinnipac Üniversitesi tarafından yapılan kamuoyu araştırmasına göre, Dean, Gore'un desteğini açıklamasından önce de diğer 8 Demokrat adaydan daha fazla halk desteğine sahip bulunuyordu. 
     Kamuoyu araştırmasına göre, Dean Demokrat seçmenlerin yüzde 22, Liberman yüzde 13, emekli General Wesley Clark da yüzde 12'sinin desteğine sahip. 
     Seçim kampanyası için 200 milyon dolar gibi astronomik bir para harcamayı düşünen Bush'un ise bugün seçim olsa Dean'ı kolaylıkla mağlup edebileceği sanılıyor. 
     Son kamuoyu yoklamasına göre, şu an seçim yapılsa Bush oyların yüzde 51'ini, Dean ise yüzde 40'ını alıyor. 
     Bu arada, siyasi gözlemciler, Dean'ın ABD'deki siyah seçmenler arasında fazla desteğe sahip bulunmadığını ve Gore'un destek açıklamasıyla Demokrat Parti içinde kutuplaşma yarattığını belirtiyorlar. 
     
</TEXT>
</DOC>
