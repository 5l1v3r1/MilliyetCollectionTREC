<DOC>
<DOCNO> 245342 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/04/son/sonspo11.html </URL>
<DATE> 2004/06/04/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Mehmet Ali Yılmaz, Futbol Federasyon başkanlığına aday... 
</HEADLINE>
<TEXT>

     Spordan Sorumlu eski Devlet Bakanı ve Trabzonspor'un eski başkanı Mehmet Ali Yılmaz, Futbol Federasyonu başkanlığına aday olduğunu açıkladı. 
     Konu ile ilgili AA muhabirine açıklamada bulunan Mehmet Ali Yılmaz, ''Futbol Federasyonu Kanunu'nu çıkartan ve uygulayan kişi olarak, kendimi aday olma konusunda vebal altında hissettim'' dedi. 
     Yılmaz, futbol arenasında 4 yıldır kamuoyunda çizilen görüntünün hiç de iyi olmadığını söyleyerek, ''Benim olduğum yerde dedikodu ve kötü görünüm olmaz. Futbol Federasyonu'nda her türlü dedikodudan uzak, herkesin kafasındaki soru işaretlerini kaldıracak bir yönetim oluşturmayı hedefliyorum'' diye konuştu. 
     Federasyon başkanlığına aday olduğundan, dün İstanbul'da Dünya Göz Hastanesi açılışı sırasında Başbakan Recep Tayyip Erdoğan'ın da haberdar olduğunu bildiren Mehmet Ali Yılmaz, ''Başbakan, adaylığımdan çok memnun olduğunu belirtti ve bana hayırlı olsun dileğinde bulundu'' dedi. 
     Mehmet Ali Yılmaz, yeni Futbol Federasyonu Kanunu'nun TBMM'den geçtiğini ve Cumhurbaşkanlığı makamına çıktığını hatırlatarak, ''Kanunun Cumhurbaşkanımız Ahmet Necdet Sezer tarafından onaylanmasından sonra girişimlere başlayacağım'' diye konuştu. 
     
     CEVAHİR ''BAŞBAKAN'IN SEÇİMLE İLGİLİ TASARRUFU YOK'' 

     Bu arada Karadenizliler Vakfı Başkanı İbrahim Cevahir, Başbakan Recep Tayyip Erdoğan'ın, Futbol Federasyonu Başkanlığı seçimiyle ilgili herhangi bir tasarrufta bulunmak istemediğini söyledi. 
     Dünya Göz Hastanesi açılışında Başbakan Erdoğan ile bir süre görüştüğünü anlatan İbrahim Cevahir, şöyle dedi ''Sayın Başbakan'a, basında çıkan bazı haberleri hatırlatarak, Futbol Federasyonu yönetimi için Haluk Ulusoy'a isim önerip önermediğini sordum. Kendisi Beni bu işin içine çekmek istiyorlar, Ben bu işe karışmıyorum. Futbol Federasyonu Başkanlığı seçimleriyle ilgili en ufak bir tasarrufum bulunmuyor diye cevap verdi.'' 

     
</TEXT>
</DOC>
