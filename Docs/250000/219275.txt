<DOC>
<DOCNO> 219275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/02/son/sonspo33.html </URL>
<DATE> 2004/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Ümit Kayıhan veda etti Biyediç'e başarılar diliyorum... 
</HEADLINE>
<TEXT>

     Bursaspor yönetiminin karşılıklı görüşerek yollarını ayırdığı teknik direktör Ümit Kayıhan, Bursaspor'a veda etti. 
     Kayıhan, Vakıfköy Orhan Özselek Tesisleri'ne gelerek, kulüp başkanı Fikret Üstenci, yöneticiler, futbolcular ve tesis çalışanlarıyla vedalaştı. 
     Başkan Üstenci, Kayıhan ile tesislerde yaklaşık yarım saat süren bir görüşme yaptı. Toplantının ardından gazetecilere açıklama yapan Üstenci, Ümit Kayıhan'ın dünyanın en centilmen, en efendi insanlarından biri olduğunu söyledi. 
     Kayıhan'a verdiği hizmetlerden dolayı teşekkür ettiklerini ifade eden Fikret Üstenci, ''Ümit hocanın geldiği ilk günden buyana gösterdiği büyük çabayı takdir ediyoruz, ama futbolun kötü tarafı bu. Puan cetvelindeki yeriniz çok önemli. Ümit Hoca ile karşılıklı anlaşarak yollarımızı ayırdık. Ona bundan sonraki yaşantısında başarılar diliyorum'' dedi. 
     Teknik direktör Ümit Kayıhan ise Bursaspor gibi büyük bir camiada çalıştığı için çok mutlu olduğunu kaydetti. 
     Bursaspor'a iyi şeyler yapmak ve takımı başarıya ulaştırmak için geldiğini anlatan Kayıhan, şunları söyledi 
     ''Sözlerimin arkasındayım, ama bir takım şansızlıklar yaşadık. Bunları günah çıkartmak için söylemiyorum. İki kez 90 artı 2'de yediğimiz gollerle sahadan yenik ayrıldık. Direkten dönen toplarımız, oldu. Ofsayt golleri yedik. Ofsayt gerekçesiyle sayılmayan gollerimiz vardı. Bunlar olmasaydı daha farklı durumda bulunabilirdik. Bursaspor gibi büyük bir camianın bir sezonda 3 değişik teknik direktörle çalışması doğru değil. Yeni teknik direktör Nejat Biyediç'e de başarılar diliyorum. İyi bir seçim. Takımı ve camiayı tanıyor, ancak işi çok zor.'' Kayıhan, bir gazetecinin ''Futbolculara kırgın mısınız '' sorusunu, ''Futbolcularıma kırgın değilim, ama bazı futbolcularım yeteri kadar mücadele etmedi. Onları herkes biliyor. Bursaspor'un iyi yerlere gelebilmesi için herkesin elinden gelen mücadeleyi göstermesi gerekiyor'' diye yanıtladı. 
     
</TEXT>
</DOC>
