<DOC>
<DOCNO> 241014 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/18/son/sonspo29.html </URL>
<DATE> 2004/05/18/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Sakaryaspor. Şu anki kadroyu azaltmadan, ilave yapmak istiyoruz 
</HEADLINE>
<TEXT>

     Birinci Süper Futbol Ligi'ne yükselen Sakaryaspor, yeni sezonda mevcut kadroya takviyeler yaparak mücadele etmeyi hedefliyor. 
     Kulüp Başkanı Selahattin Aydın, AA muhabirine yaptığı açıklamada, ligin bitmesinin ardından Birinci Süper Lig için çalışmalara başladıklarını söyledi. Sakaryaspor'un hak ettiği yere yükseldiğini ifade eden Aydın, Birinci Süper Lig'de kalıcı olmak istediklerini ve bunun için de transfer görüşmelerine başladıklarını kaydetti. 
     Öncelikli hedeflerin sözleşmesi biten futbolcularla anlaşmak olduğunu ifade eden Aydın, ''Şu anki kadroyu azaltmadan ilave yapmak istiyoruz'' dedi. 
     Kontrollü ve hesaplı hareket edeceklerini dile getiren Aydın, şunları kaydetti 
     ''Futbolcularımızdan 5'inin sözleşmesi sona erdi. Kendileriyle masaya oturarak tekrar anlaşmak istiyoruz. Adanaspor'dan kiralık gelen Murat Bölükbaş'ın da bonservisini alma düşüncesindeyiz. 
     Transfer yaparken yabancı veya yerli diye bir saplantı içinde olmayacağız, bize katkı sağlayıp, sağlamayacaklarına dikkat edeceğiz. Teknik heyetin raporu doğrultusunda bazı futbolcularla görüşmelerimizi sürdürüyoruz.'' Antrenör Şaban Yıldırım'la çalışmak istediklerini ve teknik direktör arayışı içinde olmadıklarını bildiren Aydın, ''Bizi bu günlere getiren başarılı bir teknik kadro var. Bunu dağıtmak istemiyoruz'' diye konuştu. 
     
</TEXT>
</DOC>
