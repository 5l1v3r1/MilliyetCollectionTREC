<DOC>
<DOCNO> 239682 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/13/son/soneko34.html </URL>
<DATE> 2004/05/13/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Tüzmen Bence döviz kuru bu aralıklarda seyredecektir 
</HEADLINE>
<TEXT>

     Devlet Bakanı Kürşad Tüzmen, 30 milyar dolarlık dış ticaret açığının Türkiye'nin rahatlıkla kaldırabileceği bir dış ticaret açığı olduğunu söyledi. 
     Tüzmen, Türk-Lübnan İş Konseyi'nin düzenlediği çalışma yemeğinin ardından gazetecilerin sorularını yanıtladı. 
     Petrol fiyatlarındaki aşırı yükselişe ilişkin soru üzerine Tüzmen, şu anda endişe edecek birşey olmadığını, petrolde bu tür iniş-çıkışlar yaşanabileceğini ifade ederek, önümüzdeki günlerde petrol fiyatlarında iniş beklediklerini kaydetti. 
     İthalatta tüketim mallarında görülen artışa yönelik soruyu ise Tüzmen, çok aşırı değerlenen TL'nin yavaş yavaş kendi değerine doğru indiğini görmeye başladıklarını belirterek, şöyle yanıtladı 
     ''Belli bir bant aralığında bu inişler çıkışlar olduğu zaman o kadar büyük sıkıntı yaratmaz. Bir ihracatçı, ithalatçı önünü görmek ister. Burada ihracatın ithalatı karşılama oranı önemli. Yüzde 11'lerde dolaşan tüketim malları ithalatının yüzde 13'lerde dolaştığını görüyoruz. Bu, iner çıkar. İthalatta geri kalan ara malı ve sermaye malı önemlidir. Rakamlar, ilk önce üretimimizin daha sonra da ihracatımızın artacağının açık bir göstergesi. Sermaye ve ara malının alımı bunu gösterir. Şu sırada kur, dışardan ara malı ikame etme yerine içerdeki ara malı kullandırma konusunda biraz daha cazip.'' 
     
     ''DIŞ TİCARET AÇIĞI RİSK OLMAZ'' 
     Kürşad Tüzmen, dış ticaret açığına ilişkin olarak da, 115 milyar dolarlık dış ticaret hacmi içinde 20 milyar dolarlık açığın o kadar büyük önem taşımadığını, 130 milyar doları geçeceğini tahmin ettikleri dış ticaret hacminde 20-25 milyar dolarlık açığın o kadar büyük rol oynamayacağını söyledi. 
     ''2000'de 27 milyar dolarlık açığın bazı dengeleri bozduğu söyleniyordu. Bu sene 27 milyar dolara gelinebileceği görüşü var. Bu civardaki açık, risk oluşturur mu '' sorusuna ise Tüzmen, şu yanıtı verdi 
     ''Bu risk olmaz. Diyelim ki 30 milyar dolarlık bir dış ticaret açığı var. Bunu 130 milyar dolarlık dış ticaret hacmine böldüğünüzde yüzdesi yüzde 30'lardan az. Rahatlıkla Türkiye'nin kaldırabileceği bir dış ticaret açığı oluyor. İhracatın ithalatı karşılama oranı önemli. 
     Şu anda bu ekonomik göstergelerimiz herşeyin yolunda olduğunu açık bir şekilde gösteriyor. Gönül istiyor ki kurda bundan sonra ithalatçımızın, ihracatçımızın önünü daha fazla görebileceği bir döneme ulaşmak. Amacımız bu.'' Devlet Bakanı Tüzmen, döviz kurlarında artış trendi bekleyip beklemedikleri sorusu üzerine de, döviz kurunun bu aralıklarda seyredeceğini ifade etti. 
     Tüzmen, iç ve dış konjonktürün kuru çok etkilediğine işaret ederek, ''Türkiye özellikle çevre ülkelerle serbest ticaret anlaşmaları yapıyor. Bunlarla zaten Akdeniz'i serbest ticaret alanı haline çevirmeye başlayacağız. Ondan sonra zaten Türkiye'nin önü çok açık olacak'' şeklinde konuştu. 
     
     '' KOTALARIN KALDIRILMASINI 2007'YE ERTELEYELİM DİYEMEYİZ'' 
     Tekstildeki kotaların kaldırılmasının 2007'ye ertelenip ertelenmeyeceği sorusu üzerine ise Tüzmen, şöyle konuştu 
     ''2005 tarihi, tüm bakanların üzerinde ortaklaşa çok daha önce vermiş oldukları bir karar. Herkes, 2005 tarihi olsun diye ısrar ederken, 2005'e kadar hazırlıklarımızı bitiremedik. Hadi bunu 2007'ye taşıyalım demek biraz zor. Bu konuda sivil toplum örgütlerinin, özel sektörün çabaları var. Tarih değişikliğine ilişkin şu ana kadar birşey çıkmış değil.'' 
     
</TEXT>
</DOC>
