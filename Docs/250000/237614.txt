<DOC>
<DOCNO> 237614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/05/son/sontur23.html </URL>
<DATE> 2004/05/05/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Masraflar ödenmeyince ''ceset'' 5 gün hastanede tutuldu .. 
</HEADLINE>
<TEXT>

     Abant İzzet Baysal Üniversitesi Düzce Uygulama ve Araştırma Hastanesi'nde doğum yapan bir kadının ölen bebeğin cesedinin, 1 milyar 633 milyon liralık masrafın ödenememesi nedeniyle ailesine 5 gün boyunca teslim edilmediği bildirildi. 
     Düzce merkeze bağlı Tokuşlar Köyü'nde oturan 3 çocuk annesi Yeliz Yılmaz'ın 26 , doğum sancılarının başlaması üzerine, eşi Kerim Yılmaz tarafından 26 Nisan günü Abant İzzet Baysal Üniversitesi Düzce Eğitim ve Araştırma Hastanesi'ne kaldırıldı. 
     Sezeryan ile doğum yapan Yılmaz, 1 kilo 50 gram ağırlığında erkek bebek dünyaya getirdi. Ancak akciğer yetersizliği olduğu tespit edilen bebek, yapılan müdahalelere rağmen 30 Nisan'da öldü. 
     
     FATURAYI ÖDEYEMEYİNCE... 

     Bebeğin ölümünün ardından hastane yetkilileri baba Kerim Yılmaz'a 1 milyar 633 milyon liralık hastane masrafı çıkardı. 
     Demir doğrama atölyesinde işçi olarak çalışan Yılmaz'ın bu parayı ödeyemeyeceğini bildirmesi üzerine, hastane yetkilileri bebeğin cesedini teslim etmedi. 
     Kerim ve Yeliz çifti, 5 gündür ölen bebeklerinin cesedini alabilmek için hastanenin önünde beklediklerini belirterek, şunları söylediler 
     ''Köyde, ölen bebek için mezar dahi kazıldı. Ancak hastane yönetimi, 1 milyar 633 milyon liralık faturayı bana çıkardı. Ben bu faturayı ödememin imkansız olduğunu söyledim. Bunun üzerine bana cenazeyi vermeyeceklerini söylediler. Biz de 5 gündür hastanenin önünde bekliyoruz.'' 
     
     DEKAN TALİMATI İLE BEBEK AİLEYE TESLİM EDİLDİ... 

     Olay, gazeteciler tarafından Abant İzzet Baysal Üniversitesi Düzce Uygulama ve Araştırma Hastanesi Dekanı Prof. Dr. Ahmet Ataoğlu'na iletildi. Ataoğlu'nun talimatıyla bebeğin cesedi hastane morgundan alınarak Kerim ve Yeliz çiftine teslim edildi. 
     Prof. Dr. Ataoğlu, olayla ilgili bir yanlışlık yapıldığını ifade ederek, ''Bir hastanenin işlemesi için döner sermaye gerekli. Ancak buradaki arkadaşlar prosedürü yanlış algılamışlar. Bebek teslim edilir, daha sonra fatura tahsil edilir. Yönetmelikte bir değişiklik yapılması gerekli. En azından sosyal güvencesi olmayan kişilerden ücret alınmamalı'' diye konuştu. 
     Yaşadıkları olaydan dolayı çok kötü günler geçirdiklerini ifade eden Kerim Yılmaz, ''Başbakanımız hastanede rehin alanı, ben rehin alırım demişti. Başbakanımızın uyarısına rağmen bebeğimizin cenazesi 5 gün boyunca hastanede rehin kaldı'' dedi. 
     

     
</TEXT>
</DOC>
