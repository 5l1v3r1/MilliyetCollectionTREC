<DOC>
<DOCNO> 224640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/23/guncel/gun01.html </URL>
<DATE> 2004/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
'İstanbul'a gitmeyin' 
</HEADLINE>
<TEXT>

   İsrail Başbakanlığı, Pessah Bayramı tatiline kısa süre kala, vatandaşlarına 'güvenlik nedeniyle' İstanbul'a gitmekten kaçınmaları uyarısında bulundu 
   DIŞ HABERLER SERVİSİ 
   
   İsrail, vatandaşlarına "güvenlik nedeniyle" İstanbul'a gitmekten kaçınmaları uyarısında bulundu. 
   İsrail Başbakanlığı tarafından yayımlanan uyarıda, İstanbul'un yanı sıra Sina Yarımadası, Tayland'ın bazı bölgeleri, Filipinler ve Keşmir'i ziyaret etmenin de tehlikeli olduğu belirtildi. Uyarıda, İsrail vatandaşlarına, belirtilen yerlere gitmekten kaçınmaları tavsiye edildi. 
   İsrail radyosunun haberine göre, başbakanlığın güvenlik işlerinden sorumlu yetkilisi Danny Arditi, Musevilerin Pessah Bayramı tatiline kısa süre kala yayımlanan bu uyarılarını "saldırı planları olduğuna dair somut istihbarat" temelinde yaptıklarını belirtti. 
   Arditi, vatandaşlarının bazı ülkelere gitmekten kaçınmaları için daha önce de uyarılar yayımladıklarını, ancak İstanbul'da kasım ayında iki sinagogla İngiliz Konsolosluğu ve HSBC'ye yönelik saldırıların ardından, bu kentin listeye sonradan eklendiğini kaydetti. 
   
   
   
</TEXT>
</DOC>
