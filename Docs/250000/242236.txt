<DOC>
<DOCNO> 242236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/24/guncel/axgun02.html </URL>
<DATE> 2004/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Atatürk yürüyüşü 
</HEADLINE>
<TEXT>


19 Mayıs etkinlikleri kapsamında toplanan iki grup, Dolmabahçe ve Şişli'den başlayıp Taksim'de biten 'Ata'ya Saygı Yürüyüşü' düzenledi 

M. AKİF ERDEM İstanbul 

İstanbul'da, 19 Mayıs Atatürk'ü Anma Gençlik ve Spor Bayramı etkinlikleri kapsamında "Ata'ya Saygı Yürüyüşü" yapıldı. İstanbul Valiliği tarafından dün düzenlenen etkinliğe katılan 32 ilçeden öğrenci grupları, spor kulüpleri ve sivil toplum örgütleri, Dolmabahçe ve Şişli Atatürk Evi önünde toplanarak kortej oluşturdular. Her iki grup, daha sonra Taksim'e doğru yürüyüşe geçti. 
Vali Muammer Güler, İstanbul Büyükşehir Belediye Başkanı Kadir Topbaş ve İstanbul Emniyet Müdürü Celalettin Cerrah ile bazı belediye başkanları da yürüyüşün Şişli bölümünde yer aldı. Grupların Taksim'e ulaşmasından sonra Cumhuriyet Anıtı'nda tören düzenlendi. Anıta çelenk konulması, saygı duruşunda bulunulması ve İstiklal Marşı'nın okunmasından sonra bir konuşma yapan Güler, yürüyüşü Başbakan Erdoğan'ın verdiği talimatla "Yurtta birlik dünyada barış için" bu yıl ikinci kez gerçekleştirdiklerini söyledi. 

Halay çekildi 
Güler, gençlere hitaben de, "Yüreğinizdeki Atatürk sevgisi, birlik, beraberlik ve hoşgörü anlayışınızla ülkemizi çağdaş uygarlık seviyesine çıkaracaksınız" diye konuştu. 
Etkinlik kapsamında, Taksim Meydanı'nda kurulan bir platformda sanatçı Bülent Serttaş konser verdi. Halk oyunları grupları da gösteriler yaptı. Güler, Topbaş ve Cerrah da halay çekti. 


</TEXT>
</DOC>
