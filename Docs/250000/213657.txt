<DOC>
<DOCNO> 213657 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/07/spor/spo04.html </URL>
<DATE> 2004/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Tolga hedef büyüttü 
</HEADLINE>
<TEXT>

   Trabzonspor'un yeni transferi, dün önce 2.5 yıllık sözleşmeye imza attı, ardından da beklentileri boş çıkarmayacağını belirtip, "Başarılı olup, milli formayı giymek istiyorum" diye konuştu 
      
   Ali Eren olmadı 
   BORDO-Mavili kulüp, Malatyasporlu Tolga Seyran ile 2.5 yıllık sözleşme imzalayarak, transferi noktaladı. Ali Eren için yapılan çalışmalar, Başkan Atay Aktuğ'un bu isme sıcak bakmaması nedeniyle rafa kaldırıldı. Asbaşkan Nevzat Şakar, "Ondan çok şey bekliyoruz" dedi. 28 numaralı formayı giyecek olan Tolga bu yıl 150 milyar lirası maç başına olmak üzere 300 milyar, gelecek sezon da yüzde 40'ı garanti 550 milyar lira alacak. 
   
   Yardım istedi 
   GENÇ stoper ise, Ziya Doğan ile birlikte başarıdan başarıya koşacaklarına inandığını söyledi. Tolga, büyük bir camiaya geldiğini vurgulayıp, "Beklentiler var. Bir sorumluluğun altına girdim. Ama bunun altından camianın yardımıyla kalkacağıma inanıyorum" dedi. Önce hedefinin Trabzon'da başarılı olmak olduğunu kaydeden Tolga, "Başarım milli takımı da kendiliğinden getirecektir. Milli Takım neden olmasın" ifadelerini kullandı. 
   
   Trabzon pusuda    TEKNİK Direktör Ziya Doğan gözetiminde Adanaspor maçı hazırlıklarını sürdüren Karadeniz ekibi dün kampa girdi. Tecrübeli hoca, yeni transfer Tolga'yı da kamp kadrosuna aldı. Sakatlığı süren Tayfun dışında takımda eksik bulunmazken, Adanaspor maçında ilk kez takımın başında sahaya çıkacak olan Ziya Doğan "Amacımız bu maçı kazanarak, çıkış trendi yakalamak" diye konuştu. 
   
   Görüşmeler ertelendi    YÖNETİMLE bugün masaya oturması beklenen Gökdeniz ve Fatih görüşmesi Adanaspor maçı sonrasına bırakıldı. Başkan Atay Aktuğ, iki oyuncu ile daha önce Antalya kampında bir ön görüşme yapmış ve kalacakları müjdesini vermişti. Asbaşkan Nevzat Şakar, "Hocamız Ziya Doğan, maç havasına girildiğini, futbolcuların kafalarının karıştırılmaması gerektiğini söyledi. Aramızda herhangi bir sorun çıkacağını düşünmüyoruz. Etle tırnak gibi olduğumuz Fatih ve Gökdeniz yeniden sözleşme yapacak" dedi. 
   
   
</TEXT>
</DOC>
