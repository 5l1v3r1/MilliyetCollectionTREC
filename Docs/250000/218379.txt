<DOC>
<DOCNO> 218379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/27/son/sontur25.html </URL>
<DATE> 2004/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Büyükerşen CHP'nin bizi desteklemesi demokrasi için olumlu 
</HEADLINE>
<TEXT>

     Eskişehir Büyükşehir Belediye Başkanı Yılmaz Büyükerşen, ''CHP Genel Başkanı Deniz Baykal'ın CHP teşkilatı olarak bizi destekleme kararı alması, demokrasi açısından olumludur'' dedi. 
     Büyükerşen, AA muhabirine yaptığı açıklamada, Baykal'ın, CHP Eskişehir teşkilatının sırf DSP'yi ve kendisini desteklemek için aday listelerini yasal sürede vermediği yönündeki duyumuna katılmanın mümkün olmadığını kaydetti. 
     Televizyon kameralarının olayları dakikası dakikasına ekrana getirdiği görüntüler ile Eskişehirlilerin en küçük detayına kadar bilgi sahibi olduğu gerçeklerin, Baykal'ın ifade ettiği tahminleri doğrulamadığını belirten Büyükerşen, şöyle konuştu 
     ''DSP olarak Eskişehir'de CHP'nin seçim dışı kalmasına üzüldük. Teşkilatın hatası olmasaydı da, nasıl olsa yerel seçimleri kazanacaktık. CHP Genel Başkanı Baykal'ın CHP teşkilatı olarak bizi destekleme kararı alması, demokrasi açısından olumludur.'' 
     
</TEXT>
</DOC>
