<DOC>
<DOCNO> 240926 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/18/son/soneko08.html </URL>
<DATE> 2004/05/18/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Adana karpuzu diye İran karpuzu almayın 
</HEADLINE>
<TEXT>

     Türkiye'de karpuz hasadının ilk yapıldığı merkez olan Adana ve çevresinde, sezonun ilk ürünleri piyasaya çıktı. 
     TMMOB Ziraat Mühendisleri Odası Adana Şube Başkanı Ayhan Barut, son günlerde yaşanan yağış ve dolunun tarlaya girişi güçleştirmesi, bunun yanında hava sıcaklığındaki düşüş nedeniyle karpuza olacak talebin azalacağını dikkate alarak hasat için aceleci davranmadıklarını söyledi. 
     Barut, yüksek seralarda yapılan karpuz hasadının, yağış ve dolunun özellikle Karataş ve Yumurtalık ilçelerinde ürüne verdiği zarar nedeniyle buruk başladığını, kesimin ise sembolik yapıldığını bildirdi. 
     Barut, bu yıl yaklaşık 200 bin dekar alana karpuz ekiminin yapıldığını tahmin ettiklerini belirterek, ''Yağış ve dolu olmasa, hava sıcaklıkları düşmeseydi hasadı yoğunlaştıracaktık. Böylece piyasada daha fazla ürün olacak, şehir dışına daha fazla sevkıyat yapılacak ve fiyat da daha düşük olacaktı'' dedi. 
     
     ADANA KARPUZU NASIL ANLAŞILIR 

     Barut, yerli karpuz hasadının hava koşulları nedeniyle birkaç gün gecikmesi nedeniyle İran karpuzunu Adana karpuzu diye piyasaya sürenler olduğunu belirterek, şunları kaydetti 
     ''Adana karpuzunun kabuk rengi koyu yeşil, meyve eti kırmızı ve yenildiğinde ise şeker oranının yüksek olduğu anlaşılır. İran karpuzunun kabuk rengi açık yeşil, meyve eti soluk kırmızı ya da pembe, tadında ise şeker oranı düşüktür.'' Barut, özellikle hasadın yeni başladığı şu günlerde gerek İran karpuzunu Adana karpuzundan ayırt etmek, gerekse ham kesim yapanlara aldanmamak için mutlaka ''kesmece'' alınması gerektiğini vurgulayarak, konuşmasını şöyle sürdürdü 
     ''Karpuzun rengini kontrol ettikten sonra elinizle ağırlığını tartın. İçi boşsa hafiftir. Sonra satıcıya dış kabukta üçgen şeklinde kesim yaptırıp rengini ve tadını kontrol edin. Ürününe güvenen satıcı kesmece talebinizi kabul edecektir.'' Bu arada, Adana Toptancı Hali'ne henüz girmeyen Adana karpuzu, cadde ve sokaklarda tabla ya da kamyonetlerde kilosu 1.5 milyon liradan satışa sunuluyor. 
     
</TEXT>
</DOC>
