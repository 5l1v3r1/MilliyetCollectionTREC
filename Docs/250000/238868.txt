<DOC>
<DOCNO> 238868 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/10/son/sontur03.html </URL>
<DATE> 2004/05/10/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Muş'un Sungu Beldesi çöpkent oldu... 
</HEADLINE>
<TEXT>

     Muş kent merkezinden, Arak Çay'nın sürüklediği tonlarca çöp, Sungu Beldesi'ndeki araziye yayıldı. Belde, adeta çöpkent görünümüne büründü. 
     AA muhabirinin edindiği bilgiye göre, Muş kent merkezinde, Muş Belediyesi'nce toplanan bütün çöpler, kent merkezinin dışındaki Arak Çayı'na yakın bir alanda biriktiriliyordu. 
     Her yıl bahar mevsiminde Arak Çayı'nın su seviyesinin yükselmesi ile birlikte akıntının etkisiyle sürüklenen çöpler, kent merkezine 1.5 kilometre uzaklıktaki Sungu Beldesi'ne kadar gidiyor. 
     Burada beldedeki tarım araziye yayılan çöpler, Sungu Beldesi'ni çöpkent görünümüne getirdi. 
     
     ''NEREDEYSE BELDEYİ TERK EDECEĞİZ'' 
     Sungu Belde Belediye Başkanı Mehdi Çiftçi, AA muhabirine yaptığı açıklamada, her yıl bahar mevsiminde aynı sorunu yaşadıklarını belirterek, belde sakinlerinin artık bu durumdan bıktıklarını söyledi. 
     Muş'taki bütün çöplerin beldede toplandığını vurgulayan Çiftçi, ''Çöpler beraberinden birçok hastalığı da taşıyor. Belde halkı büyük tehdit altında. Neredeyse beldeyi terk edeceğiz'' dedi. 
     Bu durumun önüne geçilmesi için yıllardır yoğun mücadele verdiklerini, ancak olumlu sonuç alamadıklarını anlatan Çiftçi, yaklaşık 3 bin dönüm arazinin de, yayılan çöpler yüzünden ekilemez duruma geldiğini kaydetti. 
     
</TEXT>
</DOC>
