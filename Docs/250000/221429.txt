<DOC>
<DOCNO> 221429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/11/spor/spo15.html </URL>
<DATE> 2004/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

   
   Eşek şakası    BELÇİKA 1. Amatör Ligi'nde Young Stars Eeklo - FC Zelzate maçında 19 yaşındaki Thomas de Meyere adlı oyuncu, yardımcı hakem Jacky Temmerman'ın şortunu indirdi. "Maç öncesi şaka olsun diye iddiaya girdik" diyen Meyer'e ağır ceza verilecek. Yardımcı hakem ise, "Her türlü olayla karşılaşıyoruz. Artık bu mesleği bırakacağım" diye konuştu. 
   
   Darpa ceza    KÜÇÜKÇEKMECE 3. Asliye Ceza Mahkemesi, Sefaköy Kartal Stadı'nda 1. Amatör küme takımları Sinop Özlem Spor - Haliç Spor arasındaki maçta hakemin burnunu kırdığı iddiasıyla yargılanan futbolcuya 2 ay 20 gün hapis cezası verdi. 29 Aralık 2002'deki maçta hakem Can Filat'a saldıran Haliç Spor'dan Fatih Yayla'nın cezası paraya çevrilerek ertelendi. 
   
   Mirsad coştu    AVRUPA Ligi ikinci raund D Grubu'nda milli oyuncumuz Mirsad Türkcan, takımı CSKA Moskova'nın Cibona Vip Zagrep'i 68 - 61 mağlup ettiği maçta 21 ribaund alarak Euroleague rekoru kırdı. Karşılaşmayı 15 sayı ile tamamlayarak takımının yenilgisizliğini sürdürmesinde başrolü üstlenen Türkcan, Cibona'da 19 sayı üreten Rimac'tan sonra sahanın en skorer ikinci ismi oldu. 
   
   Yaşar Doğu ödüllü    ANKARA'DA yarın start alacak 32. Uluslararası Yaşar Doğu Serbest Güreş Şampiyonası'nda ilk üç dereceyi alacak güreşçilere para ödülü verilecek. Türkiye'nin yanı sıra 41 ülke milli takımının katılması beklenen müsabakalarda kilolarında birinci olanlara 2'şer bin, ikincilere biner, üçüncülere de 500'er dolar verilecek. 
   
   Brisa zirvede    BRİSA Spor Bisiklet Takımı, Uluslararası Mısır Bisiklet Turu'nun 5. etabı sonunda birinciliğini koruyor. Ekibimizde yer alan Sergey Tretyakov son koşulan 160 kilometrelik Nuweiba - Saint - Catherin - Nuweiba etabında birinciliği kazanırken, Pavel Nevdakh da üçüncülüğü elde etti. Toplam bin kilometrelik tur bugün sona erecek. 
   
   Umuda yolculuk    TÜRKİYE Liselerarası Hentbol Şampiyonluğu'nu kazanan Kastamonu Abdurrahmanpaşa Lisesi kız takımı, Dünya Şampiyonası'na katılmak üzere bugün Macaristan'a gidecek. Temsilcimiz, 12-19 Mart tarihlerindeki şampiyonada güçlü rakipleri arasından sıyrılmaya çalışacak. 
   
   Beckham deliliği    REAL Madrid, David Beckham'la henüz sözleşmesi bitmemesine rağmen, ünlü futbolcu için 200 milyon euro istediğini açıkladı. Kendisini bu ücreti veren ilk kulübe satacağını açıklayan Real Madrid'e tepki gösteren İngiliz yıldız ise, "Bu kısaca delilik" yorumunu yaptı. 
   
   Arıpınar'dan kitap    GAZETECİ yazar Erdoğan Arıpınar, çeşitli gazetelerde spor üzerine yazdığı makalelerini "Ülkemin Sporu İçin" adlı kitabında topladı. Daha önce "Oy Sandığı 1968" adlı bir kitabı bulunan Arıpınar'ın yeni kitabı dört ayrı bölüm ve 335 sayfadan oluşuyor. 
   
   Hentbolde dün    Erkekler 1. Ligi 
   Milli Piyango - Beşiktaş 35-31 
   Polis Akad. - İzmir B.Bld. 34-32 
   Trabzon Bld. - ASKİ Spor 31-41 
   Halk Bankası - İzmit B.Bld. 43-20 
   M.Mezitli - Çankaya Bld. 29-44 
   
   
</TEXT>
</DOC>
