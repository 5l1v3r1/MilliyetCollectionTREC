<DOC>
<DOCNO> 212363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/31/yazar/sazak.html </URL>
<DATE> 2004/01/31/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Arı kovanına çomak 
</HEADLINE>
<TEXT>

   WASHINGTON 
   
   Başbakan Erdoğan'ın ABD gezisi dış ekonomik ilişkiler ve dünya devi şirketlerin Türkiye'de yatırıma özendirilmesi konusunda önemli temaslarla geçti. 
   New York'ta finans çevreleriyle görüşen Erdoğan, Washington'da Boeing, General Electric, Motorola, Pepsi gibi küresel şirket CEO'larının da aralarında bulunduğu ABD Ticaret Odaları yönetimiyle buluştu. Bu kuruluş 4 milyon Amerikan şirketinin üst örgütü niteliğinde. Başbakan Erdoğan'ın yabancı sermayeyi özendirmek üzere attıkları yeni adımları anlatması üzerine toplantıya katılan ABD'li şirket yöneticilerinden birisi Türkiye'de karşılaştıkları usulsüzlük ve yolsuzlukların olumsuz etkisinden söz etti. 
   Erdoğan, AKP hükümetinin ve Başbakan olarak kendisinin bu konudaki hassasiyetini dile getirerek, 'Bizim zamanımızda oldu mu ' diye sordu. 'Hayır' yanıtını alınca rahatladı Bundan sonra hiçbir suiistimal olmayacağı konusunda güvence verdi. 
   Ancak bu yanıtın Türkiye'de doğrudan yabancı sermaye yatırımlarını teşvik için tek başına yeterli olmadığı açık. Güvene ve bürokratik işlemlerin azaltılmasına, vergi kolaylıklarına gereksinim duyuluyor. 
   Erdoğan da durumun farkında. Amerikan şirketleriyle yaptığı görüşmenin ardından Türk işadamlarıyla yaptığı toplantıda açıkça şunu söyledi 
   "Yabancı sermaye gelsin istiyoruz ama bu şartlarda gelmez. Nasıl gelsin Mağdur olmuş. Biz artık buna son vereceğiz. 
   Arı kovanına çomak soktuk. Bundan rahatsız olanlar çıkacak. Bunlar belli yerleri tutmuş tiplerdir. Çıkarları bozulanlar negatif propaganda yapıyorlar." 
   Başbakan Erdoğan, Motorola konusunda ise 'Burada muhatap devlet değil, şirket bile değil. Kişiler muhatap. Hükümet olarak bize düşen ne varsa üzerimize düşeni yapacağımızı söyledik' diye konuştu. 
   ABD Hazinesi ile yapılan görüşmelerde Kuzey Irak şartına bağlanan 8.5 milyar dolarlık kredi de görüşüldü. 
   Heyetteki işadamlarının iki büyük beklentisi vardı 
   Irak'ın inşasında ABD şirketlerine sağlanan 18.5 milyar dolarlık ihalelerden 'taşeron' olarak pay almak. Türk müteahhitleri Irak'a komşu olmanın avantajına sahip bulunmakla birlikte güvenlik riski nedeniyle temkinli yaklaşıyorlar. 
   ABD ile yılan hikayesine dönen 'nitelikli sanayi bölgeleri'ne tekstil, hazır giyim ve derinin de alınmasına ilişkin beklentinin ise gerçekleşmeyeceği anlaşılıyor. 
   Türkiye, 2003'ü 'çıkışta' kapadığı için ekonomik programın geleceği konusundaki iyimserlik ve Erdoğan - Bush görüşmesinin siyasi sonuçlarının yansımaları ve yıl sonundaki AB takvimi beklentisi 2004'e ilişkin beklentileri olumlu kılıyor. 
   Haziranda İstanbul'da yapılacak NATO zirvesine katılacak Bush, Ankara'ya da resmi ziyaret yapacak. Erdoğan Washington'dan mutlu ayrıldı. 
   
      
   
</TEXT>
</DOC>
