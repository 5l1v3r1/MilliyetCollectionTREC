<DOC>
<DOCNO> 247358 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/12/son/soneko07.html </URL>
<DATE> 2004/06/12/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Kutan Ekonomimiz iyi durumda değil... 
</HEADLINE>
<TEXT>

     Saadet Partisi Genel Başkan Vekili Recai Kutan, ekonominin iyi durumda olmadığını söyledi. 
     Kutan, Anadolu Aslanları İşadamları Derneği'nin ASKON 3. Olağan Genel Kurulu'nda yaptığı konuşmada, Türkiye'nin çok büyük sıkıntılar içinde olduğunu belirterek, tedbirler alınması gerektiğini kaydetti. 
     Uluslararası Para Fonu'nun IMF ekonominin iyiye gittiğini söylediğini ifade eden Kutan, şöyle dedi 
     ''IMF, dünyanın her tarafında perişan oldu. IMF'e elini, kolunu kaptırmış Batı ülkesi yok. IMF'le ilişkisi olan bir yanda Brezilya, bir taraftan Türkiye gibi geri kalmış ülkelerdir. Ekonomimiz iyi durumda değil. AK Parti hükümeti döneminde Türkiye 75 milyar dolar borçlandı. Bebekler de dahil bu hükümet döneminde herkes 1000'er dolar borçlanmış durumda.'' Müstakil Sanayici ve İşadamları Derneği MÜSİAD Genel Başkanı Ömer Bolat da, yatırımların artmasını beklediklerini ancak, istihdam sorununu giderecek yeni taze yatırımların henüz başlamadığını söyledi. 
     
     ''DEPPLER'I HAYRETLE OKUDUM'' 
     Bolat, IMF Avrupa Bölümü Sorumlusu Michael Deppler'ın gazetelerdeki demecini hayretle okuduğunu ifade ederek, şunları kaydetti 
     ''Deppler, kamu borçları ve faiz yükünün çok, reel faizlerin hala yüksek ve vergi yükünün ağır olduğunu söylüyor. Şaşırtıcı olan bu sonuçların, IMF'nin ülkemizde uyguladığı Stand-by anlaşmasının sonucu olmasıdır. Şikayet etmesi gereken biziz.'' Türkiye'nin bu yılın sonu itibariyle bir kavşak noktasına geleceğini belirten Bolat, IMF ile sona erecek anlaşmanın ardından ekonominin yeniden yapılandırılmaya ihtiyacı olduğunun göz önünde bulundurulması gerektiğini söyledi. 
     Bolat, ''Ümit ediyoruz ki, üretim, istihdam ve yatırıma önceliğin verileceği bir programla karşılaşırız. Bunun için hükümetin gereken tedbirleri kuvvetle almasını bekliyoruz'' diye konuştu. 
     Büyük Ortadoğu Projesi'ne de değinen Bolat, İslam medeniyetinin bugün krizde ve sıkıntıda olmadığını ifade ederek, ''İslam dünyasının, dışarıdan empoze edilecek bir projeye ihtiyacı yoktur'' dedi. 
     Hak-İş Genel Başkanı Salim Uslu ise, özgürlük olmadan girişimciliğin, girişimcilik olmadan da demokrasinin olamayacağını savunarak, ''Ayıplı bir demokraside insan yetenekleri gelişmez. Türkiye'de bugüne kadarki baskıcı, dayatmacı yaklaşımlar, her alanda şaha kalkabilme potansiyelini engellemiştir'' diye konuştu. 
     
     ''BORÇ GİRDABINDAN KURTULMAK ZORUNDAYIZ'' 
     ASKON Genel Başkanı Mustafa Koca da, Türkiye'de büyük krizlerle sonuçlanan olayları kabullenen, tepkisiz bir halk kitlesinin ortaya çıktığını kaydederek, ''Ekonomimizin kurtuluşu sanki Dünya Bankası ve IMF'in merhametine terk edilmiş gibidir'' dedi. 
     Koca, sürekli ve yüksek büyüme sürecinin peşinden, herkesin kafasında cari açık patlaması olabileceği endişesi bulunduğunu belirterek, Türkiye'de vergilerin borçlanma faizine gittiğini söyledi. 
     Mustafa Koca, şöyle dedi 
     ''Borç girdabından kurtulmak zorundayız. Üretimi artırmak, reel sektörü canlandırmak zorundayız. Kendi kaynaklarımızı tam olarak harekete geçirmek ve hırsıza uğursuza kaptırmamayı başarmak zorundayız. Sadece başkalarına ait paraların finansal analizleriyle oyalanıp, kağıtlarla teselli bulamayız. Yegane yolumuz üretim, istihdam ve ihracattır'' diye konuştu. 
     Genel Kurul'da ''dünyadaki bütün mazlumları adına'' Filistin Büyükelçisi Fuad Yasin'e plaket veren Mustafa Koca, İstanbul Hazır Giyim ve Konfeksiyon İhracatçıları Birliği Başkanı Süleyman Orakçıoğlu'nun da aralarında bulunduğu yeni üyelere rozet taktı. 
     Kuran-ı Kerim ve İstiklal Marşı'nın okunmasıyla başlayan Genel Kurul'a TBMM Başkanı Bülent Arınç, Başbakan Recep Tayyip Erdoğan, Dışişleri Bakanı Abdullah Gül, bazı bakan ve parti başkanları da telgraf gönderdi. 
     
</TEXT>
</DOC>
