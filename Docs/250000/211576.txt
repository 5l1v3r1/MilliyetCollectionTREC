<DOC>
<DOCNO> 211576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/28/guncel/gun01.html </URL>
<DATE> 2004/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Türbanlı eşler Laura Bush'un çay davetinde 
</HEADLINE>
<TEXT>
   Çankaya olmadı Beyaz Saray'a çıkacak 
   Türkiye'de resmi davet ve resepsiyonlara türbanlı oldukları için katılamayan Erdoğan, Babacan ve Gül'ün eşleri, Laura Bush'la sohbet edecekler 
      
   Başbakan Recep Tayyip Erdoğan, bugün ABD Başkan ıGeorge Bush ile görüşürken, Cumhurbaşkanı ve Genelkurmay Başkanı'nın davetlerine türbanlı olduğu için katılamayan Emine Erdoğan da Beyaz Saray'da first lady Laura Bush'la bir araya gelecek. 
   Cumhurbaşkanı Ahmet Necdet Sezer'in 29 Ekim resepsiyonu ile Çankaya Köşkü'nde verdiği resmi yemekler ve Genelkurmay Başkanı Orgeneral Hilmi Özkök'ün 30 Ağustos resepsiyonuna katılamayan Emine Erdoğan, Devlet Bakanı Ali Babacan'ın eşi Zeynep Babacan, Milli Savunma Bakanı Vecdi Gönül'ün eşi Sevim Gönül ve Dışişleri Bakanı Abdullah Gül'ün eşi Hayrünnisa Gül, bugün eşleriyle birlikte gidecekleri Bayaz Saray'da Laura Bush'un konuğu olarak çay sohbetine katılacak. 
   
   Gelin giremeyebilir 
   New York'ta Emine Erdoğan'dan hiç ayrılmayan Reyyan Erdoğan'ın bugün Beyaz Saray'daki çay davetine, uluslararası protokol nedeniyle çağrılmasının beklenmediği belirtildi. Protokol yetkilileri, eşlerin üst düzey buluşmalarının birebir ya da bakan eşleri ile birlikte gerçekleştiğini ifade ederek, "Aile bireylerinin bu tür görüşmelere katılması geleneği yoktur. Ancak, Laura Bush, özel olarak davet etmişse, o zaman aile bireyleri de bu buluşmada yer alabilir" dedi. Emine Erdoğan'ın çevresinde, Reyyan Erdoğan'ın da davete katılmasının arzulandığı, ancak protokol kuralları açısından ters bir görüntü doğacağı düşünülürse bu girişimden vazgeçileceği konuşuldu. 
   Emine Erdoğan, gelini ve bakan eşleri, önceki gün New York ve Washington'da kendileri için yapılan bir programa katıldılar. Gezinin ilk günü, BM binasına giden Emine Erdoğan, burada Türkiye'nin temsil edildiği sandalyeye de oturdu. Hava koşullarının elverişsizliği nedeniyle Central Park'taki gezi programı iptal edilen eşler, resmi heyet ile Erdoğan'a fahri doktora payesinin verildiği törende buluştu. Tören sırasında üniversite yetkilileri Emine Erdoğan'ı da izleyenlere takdim etti. 
   
   Financial Times 'ABD, Türkiye'yi güçlendirecek'    İngiliz gazetesi Financial Times, ABD'nin Türkiye'yi İslam dünyasında bir demokratikleşme modeli, terörizme karşı bir koruma duvarı olarak güçlendirmek istediğini kaydederek, bunu başarmanın en iyi yolunun Türkiye'nin AB üyeliğinden geçtiğini belirtti. 
   ABD Başkanı George W. Bush'la Başbakan Recep Tayyip Erdoğan'ın bugün Beyaz Saray'daki buluşması öncesinde yayımlanan David Philips imzalı yazıda, Kıbrıs'ta çözümün AB üyelik sürecinde Türkiye'ye birçok avantaj sağlayacağının altı çizilerek, bu sayede Erdoğan'ın ülkenin diğer sorunlarıyla uğraşma olanağına kavuşacağı kaydedildi. 
   
   Washington söz versin 
   Bush'un görüşmede Türkiye'nin çıkarının KKTC Cumhurbaşkanı Rauf Denktaş'la arasına mesafe koymak olduğunu vurgulaması gerektiğinin ifade edildiği yazıda, Erdoğan'ın Kıbrıs'ın birleşmesini sağlayacak bir referandumu kolaylaştırması halinde Türk ordusunun Ada'dan kademeli çekilişi ve Rumların kuzeye yeniden isk nının düzenli bir şekilde yapılması da dahil olmak üzere Annan Planı'nda değişiklikler yapılması için ABD'nin nüfuzunu kullanması da istendi. 
   Yazıda, Washington'ın Kuzey Irak'taki PKK'nın silah bırakıp dağılması yönünde baskısını artırmaya da söz vermesi gerektiği belirtildi. 
   
   Bush-Erdoğan zirvesi bugün    DÜN New York'tan Washington'a geçen Başbakan Tayyip Erdoğan, ABD yönetimiyle temaslarını bugün gerçekleştirecek. Erdoğan, George Bush'la önce 35 dakikalık bir görüşme yapacak, ardından bir saatlik öğle yemeğinde bir araya gelecek. Erdoğan - Bush görüşmelerinin gündemini Kıbrıs, Irak, ekonomik ilişkiler ve haziranda İstanbul'da yapılacak NATO zirvesi oluşturacak. Erdoğan, Kıbrıs konusunda Türkiye'nin BM nezdindeki müzakere sürecinin yeniden başlatılması yönündeki girişimine ABD'den destek isteyecek. Erdoğan, Bush'a "Siz de üst düzey bir ismi kolaylaştırıcı olarak görevlendirin" çağrısında bulunacak. Erdoğan, Başkan Yardımcısı Dick Cheney'le de Beyaz Saray'da yarım saat görüşecek. 
   
   
</TEXT>
</DOC>
