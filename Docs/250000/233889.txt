<DOC>
<DOCNO> 233889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/22/son/sonspo07.html </URL>
<DATE> 2004/04/22/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
NBA'de Detroit, Bucks'a 92-88 yenildi... Mehmet sadece 3 dakika oynadı 
</HEADLINE>
<TEXT>

     ABD Profesyonel Basketbol Ligi'nde NBA play-off ilk tur mücadelesine, bu sabaha karşı yapılan 3 maçla devam edildi. 
     Doğu Konferansı'nda Milwaukee Bucks, deplasmanda Detroit Pistons'ı 92-88 yenerek seride durumu 1-1'e getirdi. Gecenin diğer maçlarında ise yine Doğu Konferansı'nda Miami Heat, sahasında New Orleans Hornets'i 93-63, Batı Konferansı'nda ise Minnesota Timberwolves, kendi sahasında Denver Nuggets'i 95-81 yenerek serilerde 2-0 öne geçtiler. 
     Milwaukee Bucks'da 26 sayıyla maçı tamamlayan ve play-off kariyerinin en yüksek rakamına ulaşan Michael Redd, galibiyetin mimarı olurken, 15 sayı, 4 ribaunt, 5 asistle oynayan Desmond Mason, 15 sayı, 9 ribauntla oynayan Hırvat forvet Toni Kukoç ve maçı 11 sayı ve 13 ribauntla tamamlayan Joe Smith, gecenin dikkati çeken diğer isimleri oldu. 
     Mehmet Okur'un, 3 dakika sahada kaldığı ve yalnızca 1 savunma ribaundu alabildiği Detroit Pistons'da ise Chauncey Billups'ın 20 sayı, 8 asisti, takımının galip gelmesine yetmedi. Richard Hamilton'un 18 sayı, 4 ribaunt, 2 asist, Rasheed Wallace'ın 16 sayı, 12 ribaunt ve Tayshun Prince'in 16 sayı, 6 ribanutluk performasları da takımlarını yenilmekten kurtaramadı. 
     Normal sezonda Batı Konferansı'nı ilk sırada bitiren Minnesota Timberwolves'un Denver Nuggets'i 95-81 yendiği maçta 20 sayı, 22 ribaunt ve 10 asistle ''triple-double'' yapan Kevin Garnett, galibiyeti getiren isim oldu. Garnett, kariyerinde böylece bir play-off maçında 3. kez ''triple-double'' yapmış oldu. 
     31 sayı ve 2 asistle oynayan Letrell Sprewell, 12 sayı ve 9 asistle oynayan Sam Cassell ve 11 sayı, 5 ribauntla oynayan Wally Szczerbiak, galibiyeti getiren bir diğer oyuncular olarak göze battı. 
     Denver Nuggets'de ise Voshon Lenard'ın 24 sayı, 3 ribaunt ve Carmelo Anthony'nin 15 sayı ve 9 ribauntluk performansları takımlarını yenilmekten kurtaramadı. 
     NBA'de play-off ilk tur mücadelesine, yarın sabaha karşı yapılacak 2 maçla devam edilecek. 
     
</TEXT>
</DOC>
