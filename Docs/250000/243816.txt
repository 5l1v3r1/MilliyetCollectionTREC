<DOC>
<DOCNO> 243816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/29/son/sonspo09.html </URL>
<DATE> 2004/05/29/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Trabzonspor'da Şampiyonlar Ligi heyecanı... 
</HEADLINE>
<TEXT>

     Trabzonspor Kulübü Basın Sözcüsü İbrahim Şahin, 2 ön eleme turunu geçip Avrupa Şampiyonlar Ligi'ne katılacaklarına inandıklarını söyledi. 
     Şahin, AA muhabirine yaptığı açıklamada, Avrupa Şampiyonlar Ligi'nin ön eleme grubunun ilkinde kendilerini kolay, ikincisinde ise zor rakipler beklediğini belirtti. 
     Bordo-mavili takımın zorluklarla Avrupa Şampiyonlar Ligi'ne katılma hakkı elde ettiğini kaydeden Şahin, ''Şampiyonlar Ligi'ne katılma hakkını kolay elde etmedik. İşimizin zor olduğunu biliyoruz, ancak tarihimizde ilk kez böyle bir fırsat yakaladık ve bunu en iyi biçimde değerlendireceğiz'' dedi. 
     Yönetim kurulu olarak transferler konusunda çalışmalar yaptıklarını belirten Şahin, şöyle konuştu 
     ''Kadromuzu daha da güçlendirerek Şampiyonlar Ligi'ne gireceğimize inanıyoruz. Taraftarlarımız bize güvensin. Trabzonspor, zorlukların üstesinden gelen bir kulüptür. Avrupa'da daha önce ülkemizi başarıyla temsil etmiştir. Bizim de öncelikle amacımız ülke futboluna katkı sağlamaktır. Şampiyonlar Ligi'nde bu sezon Fenerbahçe'yle birlikte ülkemizi en iyi şekilde temsil etmek istiyoruz.'' 
     
     CELALEDDİN GELİYOR 
     Öte yandan Trabzonspor'un bonservisini aldığı Malatyasporlu Celaleddin'in, salı günü Türkiye'ye geleceği bildirildi. 
     Futbolcunun menajeri Süleyman Arslan, Celaleddin'in Almanya'da bulunduğunu belirterek, ''Celaleddin, salı günü Türkiye'ye gelecek. Trabzonspor'la görüşmelerimiz sürüyor. 2 taraf arasında ücret farkı kapanıyor. Biz bu konuda gerekli fedakarlığımızı yaptık. Trabzonspor yönetiminden biraz daha fedakarlık bekliyoruz'' diye konuştu. 
     
</TEXT>
</DOC>
