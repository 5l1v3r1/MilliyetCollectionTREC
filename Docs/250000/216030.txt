<DOC>
<DOCNO> 216030 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/18/son/sonspo14.html </URL>
<DATE> 2004/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş Ahmed Hassan'a yol verdi Satabiliriz 
</HEADLINE>
<TEXT>

     Beşiktaş Kulübü Asbaşkanı ve Futbol Şube Sorumlusu Haşmet Bedii Kürüm, Ahmed Hassan konusunda sorun varmış gibi yazıldığını, bunun da kendilerini üzdüğünü söyledi. 
     Kürüm, Ümraniye BJK Nevzat Demir Tesisleri'nde gerçekleştirilen idman sırasında basın mensuplarına yaptığı açıklamada, Ahmed Hassan'ın Beşiktaş'ın sözleşmeli futbolcusu olduğunu kaydederek, ''O bizden, biz de ondan memnunuz. Hocamız taktik gereği onu sonradan oyuna alıyor. Buna da saygı duyulması gerekir. Her futbolcu oynamak ister ama son söz teknik direktöründür. Bu takımda Sergen bile yeri gelince yedek kalıyor'' diye konuştu. 
     Ciddi bir teklif gelmesi halinde sezon sonunda Ahmed Hassan'ı verip vermeyeceklerinin sorulması üzerine Kürüm, ''Eğer ciddi bir teklif olur, Ahmed Hassan da gitmek isterse, verebiliriz. Biz hem spor, hem de ticari bir kulübüz. Oyuncu satar ve alırız. Beşiktaş'tan herkes gidebilir veya kalabilir. Ancak, bunlar sezon sonunda görüşülecek konulardır. Şu anda biz Ahmed Hassan'dan memnunuz'' yanıtını verdi. 
     
     SERGEN 

     Sözleşmesi sezon sonunda bitecek olan ve henüz yeni sözleşme yapılmayan Sergen Yalçın konusuna da değinen Kürüm, ''Sergen bu takımda sözleşme konusunda en son sorun çıkaracak bir oyuncudur'' dedi. 
     Haşmet Bedii Kürüm, Sergen'in bugüne kadar kendilerini sözleşme imzalama konusunda üzmediğini anlatarak, bu konuda hiçbir şekilde sorun yaşamayacaklarını belirtti. 
     Giunti'nin sözleşmesinin uzatılması konusunda yönetim kurulu üyesi Muzaffer Nasıroğlu'nun çalışmalarını sürdürdüğünü kaydeden Kürüm, İtalyan futbolcunun kulübü ile yakın bir zamanda anlaşmaya varacaklarına inandığını kaydetti. 
     
     LİGDE RAKİBİMİZ OLMAZ 

     Kürüm, Denizlispor maçında çok iyi futbol oynadıklarını ve aldıkları galibiyetle oyuncularının eski güvenlerini yakaladığını ifade etti. 
     ''Ligde Beşiktaş üstüne düşen görevi yaptığı sürece rakibi olmaz'' diyen asbaşkan Kürüm, Samsunspor maçında kazaya uğradıklarını, ancak bundan ders aldıklarını, Denizlispor maçındaki futbollarını sürdürmeleri halinde ligi şampiyon olarak tamamlayacaklarını iddia etti. 
     
     VALENCİA MAÇI 

     Valencia ile yapacakları UEFA Kupası 3. tur ilk maçını Şampiyonlar Ligi'ndeki Chelsea maçına benzeten Kürüm, ''Londra'da oynadığımız Chelsea maçında da herkes rakibimizi favori gösteriyordu ancak kazandık. Valencia'da da aynı şey olabilir. Çok zor olacak ama herşey sahada belli olur'' şeklinde konuştu. 
     Kürüm, Valencia ile çok çekişmeli iki maç yapacaklarını, sonuçta kazanan ve turu geçen taraf olmak için futbolcu, teknik heyet ve yönetimin vargücünü ortaya koyacağını sözlerine ekledi. 
     
</TEXT>
</DOC>
