<DOC>
<DOCNO> 245048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/03/son/sonsiy15.html </URL>
<DATE> 2004/06/03/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Arınç Rusya'da konuştu, ABD'yi eleştirdi... 
</HEADLINE>
<TEXT>

     TBMM Başkanı Bülent Arınç, Irak'ta ''Sadece baskı, dayatma ve ölçüsüz müdahale ile otorite sağlanmasının mümkün olmadığını'' söyledi. 
     Rusya'nın Saint Petersburg kentinde yapılan KEİPA toplantısında dönem başkanlığını alan Arınç, eski Başkan Sergey Mironov ile ortak bir basın toplantısı düzenleyerek gazetecilerin sorularını yanıtladı. 
     Bir gazetecinin ''Türkiye'nin Irak politikasını'' sorması üzerine Arınç, Irak konusunun sadece bölge için değil, dünya için de bir tehdit ve huzursuzluk kaynağı olduğunu söyledi. Irak'ın son aylarda tam bir cehenneme dönüştüğünü ifade eden Arınç, ''Şu anda Irak, huzurdan ve güvenlikten yoksundur. Otorite boşluğu vardır, demokratikleşmeyi sonuçlandıramamıştır ve halk kendi yönetimini kuramamıştır'' dedi. Türkiye'nin Irak'taki sorunun barışçı yöntemlerle çözülmesini istediğini anlatan Arınç, yaşanan süreç içerisinde bunun mümkün olmadığını bildirdi. 
     Bülent Arınç, yaklaşık 15 aydır Irak'ın acı çektiğini, masum insanların gözyaşı döktüğünü ifade ederek, şöyle konuştu 
     ''Bu olay sadece Türkiye'yi değil, bütün insanlığı üzmektedir. Türkiye olarak Irak'ın komşusuyuz. Irak, tarihten bu yana dostluk, kardeşlik, akrabalık bağları ile bağlı olduğumuz bir millettir. Biz Irak'ın toprak bütünlüğünün mutlaka korunmasını istiyoruz. Bölünmüş ve parçalanmış Irak'ın kendisine faydası olmadığı gibi bölgeye de dünyaya da barışa da faydası olmayacaktır. Irak, Saddam rejiminden kurtulmuş ama henüz demokratik rejimi kuramamıştır. Biz bunu Irak halkının kendisinin belirlemesini istiyoruz. Irak halkı siyasi kaderini kendi belirlemelidir. Bu demokratik rejimde Irak'ta yaşayan toplumların bütün kesimlerinin eşit şekilde temsil edilmesi gerektiğini düşünüyoruz. Etnik kökeni, dini farklılıkları ne olursa olsun demokratik ve özgür bir hayat içinde kendilerini ifade etmelidirler.'' Irak'ın zenginliğinin Irak halkına ait olması gerektiğinin de altını çizen Arınç, Türkiye'nin dış politikasında bu makul düşünceleri her zaman ortaya koyduğunu söyledi. Arınç, Türkiye'nin Ekim ayından itibaren Irak'taki demokratikleşmenin bir an önce sağlanması ve yaraların sarılması, Irak'ın yeniden inşası için insani amaçlı olarak hem havaalanlarını hem de bütün imkanlarını seferber ettiğini kaydetti. Arınç, sözlerini şöyle sürdürdü 
     ''Bugün Irak'ta sadece bir kaos, olumsuz ortam vardır. Bu konuda Irak'la ilgili, ilgisiz bütün kamuoyu üzüntü duymakta, sıkıntı çekmektedir. Irak halkının yapısı, inancı, kültürü, örfü, adeti bilinmeden sadece baskıyla ve dayatmayla ölçüsüz müdahale ile otoritenin sağlanması mümkün değildir. Türkiye bu coğrafyayı en iyi bilen bir ülke olarak ikazlarını sürekli yapmıştır.'' 
     
     ''TÜRKİYE GÖREVE HAZIR'' 
     Irak'a komşu ülkelerin dışişleri bakanlarının beş kez, parlamento başkanlarının da geçtiğimiz günlerde biraraya gelerek değerlendirmelerde bulunduğunu hatırlatan Arınç, sözlerini şöyle tamamladı 
     ''ABD bugüne kadar yaptığı yanlışlıkları fark ederek Irak'ta huzurun, güvenliğin ve biran önce demokratikleşmenin gerçekleşmesi için bu samimi duyguları paylaşırsa sanırım bu acılar dinecektir. Türkiye kendisine düşecek görevi fazlasıyla yapmaya hazırdır. Türkiye Cumhuriyeti Hükümeti ve Meclisi olarak, Irak'ta bir an önce huzur ve sükuneti sağlamak için her platformda çalışmalarımızı sürdürüyoruz.'' 
     
</TEXT>
</DOC>
