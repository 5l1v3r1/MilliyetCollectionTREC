<DOC>
<DOCNO> 204941 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/28/son/soneko06.html </URL>
<DATE> 2003/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüketici kredisi kullanımı yüzde 162 arttı... 
</HEADLINE>
<TEXT>

     Enflasyondaki düşüşe paralel tüketici kredilerine uygulanan faiz oranlarının düşmesi ve ekonomik canlanmayla birlikte, tüketici kredisi kullanımı hızla artıyor. 
     Bu yıl 11 aylık enflasyon yüzde 17.3 Ocak-Kasım TÜFE olurken, tüketici kredisi kullanımı yüzde 162.4 oranında arttı. 
     Merkez Bankası verilerini baz alınarak yapılan hesaplamalara göre, geçen yıl sonunda 2 katrilyon 901 trilyon lira olan tüketici kredilerinin toplamı 5 Aralık'ta 7 katrilyon 611 trilyon liraya ulaştı. Söz konusu rakamlar yüzde 162.4'lük artışı ifade ediyor. 
     Bu dönemde 489 trilyon lira olan konut kredileri 832 trilyon liraya çıkarken, artış ortalamanın altında kalarak yüzde 70.1 oldu. 
     
     OTOMOBİL KREDİLERİ İKİYE KATLANDI 
     Otomobil kredilerinde bu dönemde yaşanan artış ise yüzde 200.7'yi buldu. Geçen yıl sonunda kullanılan otomobil kredisi tutarı 1 katrilyon 115 trilyon lira düzeyindeyken, Aralık başına gelindiğinde bu rakam 3 katrilyon 3 trilyon liraya çıktı. 
     Diğer tüketici kredilerindeki artış ise yüzde 164.3 olarak hesaplandı. Dönem başında 1 katrilyon 296 trilyon lira olan bu gruptaki kredilerin tutarı da 3 katrilyon 425 trilyon lirayı buldu. 
     
     KREDİ KARTI KULLANIMI 
     Tüketici kredilerindeki bu yüksek oranlı artış kredi kartlarına yansımadı. Kredi kartlarının kullanımındaki artış yüzde 61.4 olarak hesaplandı. 
     Bu dönemde TL kredi kartı harcamaları yüzde 61.8 artarken, yabancı para cinsinden kullanım yüzde 32.6 oranında artış gösterdi. 
     
</TEXT>
</DOC>
