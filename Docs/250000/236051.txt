<DOC>
<DOCNO> 236051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/30/guncel/agun.html </URL>
<DATE> 2004/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
'Okumalıyım ben baba ' 
</HEADLINE>
<TEXT>


Milliyet'in haberi ve bir okul müdürünün çabalarıyla okula gidebilen Arzu, "Haydi Kızlar Okula" kampanyasında, kızlarını okutmayan ailelere seslenecek 

Pınar Aktaş 

Evinin yakınındaki okulun kapısından her gün çocukları izleyen, ancak dedesi izin vermediği için okuyamayan Arzu Ciba, Milliyet'te yayımlanan haber ve bir okul müdürünün çabalarıyla okumaya başladı. Arzu şimdi "Haydi Kızlar Okula" kampanyasının İstanbul'daki tanıtımında, kendi yazdığı şiirle ailesi tarafından okula gönderilmeyen diğer kız çocuklarının sesi olacak. 
Türkiye, Arzu Ciba'yı 10 ilk kez Milliyet'te yayımlanan haberle tanıdı. Her gün evinin yakınındaki Kazım Karabekir İlköğretim Okulu'na gidip öğrencilere imrenerek bakan Arzu, dedesinin "Erkeklerle yan yana oturulmaz" gerekçesiyle bir türlü arkadaşlarının arasına karışamadı. 

Sınıf birincisi oldu 
Haberi okuyan okul müdürü Müştabah Öztaykutlu Arzu'nun dedesini ikna edince okula başlayan Arzu, kısa sürede derslere adapte olarak sınıf birincisi bile oldu. Şimdi ikinci sınıfa devam eden ve yine sınıf birincisi olan Arzu'ya, kendisi gibi ailesi tarafından okula gönderilmeyen arkadaşlarına örnek olmak için bir görev düştü. 
İstanbul'da UNICEF ve Milli Eğitim Bakanlığı'nın ortak çalışmasıyla başlatılan "Haydi Kızlar Okula" kampanyasında Arzu'nun okulu pilot okul seçildi. Milli Eğitim Bakanı Hüseyin Çelik, bugün Arzu'nun okulunda "Haydi Kızlar Okula" kampanyasının İstanbul ayağını başlatacak. Arzu, toplantıda "Haydi Kızlar Okula" kampanyası için yazdığı şirini okuyacak. Arzu, "Babam" adlı şiiriyle okula gidemeyen yüzlerce kızın sesi olacak. 

Öğretmen olmak istiyor 

Urfalı Arzu'yu okula göndermeyen dedesi, İstanbul'da canı sıkıldığı için köye dönmüş. Arzu, önümüzdeki yıl babasının, 6.5 yaşındaki kız kardeşi Zeliha'yı da okula göndereceğini anlatıyor. Hedeflerini ise şöyle sıralıyor 
"Hayallerimin bir aşamasını aştım. İkinci aşama lise ve üniversiteyi bitirmek. Öğretmenler benim okula başlamamı sağladı. O yüzden öğretmen olmak istiyorum. Ondan sonra da benim gibi okula benim gibi okula gidemeyen kızlarla ilgili çalışma yapmak istiyorum." 

Okumalıyım okumalıyım 

Arzu'nun şiirinin bir bölümü şöyle 
"Ey babam, canım babam Neden göndermezsin okula beni .. Okumalıyım ben oysa Vatan için, millet için Bilim için, sanat için Bu kara yazgımı ak etmek için Varlığımı dünyaya haykırmak için Okumalıyım ben baba Okumalıyım, okumalıyım Ne olur, gönder beni okula..." 


</TEXT>
</DOC>
