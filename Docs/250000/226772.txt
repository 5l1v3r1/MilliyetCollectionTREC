<DOC>
<DOCNO> 226772 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/30/yazar/cemal.html </URL>
<DATE> 2004/03/30/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
İş 'hakem'e gidiyor 
</HEADLINE>
<TEXT>

   İsviçre Alpleri'nde asıl müzakere Birleşmiş Milletler'le yapılıyor. İki tarafın da baştan beri bütün çabası, 'hakem'in çıkaracağı nihai metnin dengesini kendi lehine bozmak... 
   BÜRGENSTOCK, İsviçre 
   
      Kıbrıs zirvesinde dün kritik üç güne girilirken perde iyi açıldı. Annan umut verirken, Türk tarafı planın dördüncü şeklini genel olarak olumlu karşıladı. Rum tarafı daha sıkıntılıydı. Ama unutmayın bu sadece bir başlangıç... Plan taslağının ayrıntılarına inildikçe, Türk tarafı elbette itirazlarını ve karşı önerilerini kayda geçirecek. 
   Böylece top bu sabah yeniden BM Genel Sekreteri'ne gelecek. O da yardımcısı De Soto'yla durum değerlendirmesi için bir süre kapanacak. 
   Öte yandan Türk heyetinde esen olumlu havaya karşılık, Rum tarafı dün öğleden sonra dışarıya daha sıkıntılı sinyaller gönderdi. 
   Ne olacak 
   Sonu başa alırsak 
   İş, 'hakem'e gidiyor. 
   Yani BM Genel Sekreteri'ne... Çünkü tarafların herhangi bir konuda anlaşmaları mümkün görülmüyor. Yarın akşama kadar Kofi Annan'ın boşlukları doldurduktan sonra büyük ihtimalle Türk ve Rumlara diyecek ki 
   "Madem aranızda anlaşamıyorsunuz, buyrun alın, 20 Nisan'da referanduma götüreceğiniz metin budur." 
   Türk heyetinden üst düzeyde bir diplomatik kaynak, "Burada gerçek anlamda bir müzakere yok, lobbiying var, bol kulis yapılıyor, özeti bu..." diyordu dün sabah bana... Türk ve Rum taraflarının bir masaya oturup kıran kırana bir müzakereyi, bir al - ver sürecini yürütmedikleri malum. Örneğin daha dün sabah Türk Dışişleri'nden üst düzeyde bir yetkili şöyle yakınıyordu 
   "Karşı tarafla şimdiye kadar hiçbir konuda anlaşma yok. Asker konusunda da öyle, Merkez Bankası konusunda da... Bu durumda BM Genel Sekreteri kendi yetkisini kullanıp nihai metni önümüze koyacak." 
   Bu sözlerden anlaşılacağı gibi İsviçre Alpleri'nde asıl müzakere Birleşmiş Milletler'le yapılıyor. Kofi Annan'la yardımcısı De Soto etkilenmek isteniyor. İki tarafın da baştan beri bütün çabası, 'hakem'in çıkaracağı nihai metnin dengesini kendi lehine bozmak... 
   Türk tarafı da Rumların daha çok bağırıp çağırıp dengenin bozulması ihtimalinden tedirgin. Bu yüzden Dışişleri Bakanı Abdullah Gül yoğun bir telefon diplomasisiyle, Amerikan ve İngiliz dışişleri bakanlarını seferber ederek Washington'u, Londra'yı devreye sokmaya çalışıyor. 
   Ne olabilir 
   Dün sabah cep telefonlarıyla Türk heyetinden birçok kaynakla konuştum. Genellikle aynı soruyu sordum 
   "Kofi Annan'ın Türk tarafınca tümüyle reddedilecek bir nihai metni çıkarması ihtimali var mı " 
   Bu soruya "Evet var" diyen çıkmadı. Tabii herkes ihtiyatlıydı. Çünkü bu soruyu sorduğum saatlerde daha taslağı görmüş değillerdi. Geçen hafta çarşamba gününden beri Türk heyetiyle yaptığım sohbetlerden edindiğim izlenimler şöyle 
   1 Dışişleri Bakanı Gül'le yakın çevresinde, Rum tarafının daha çok kollanabileceğine ilişkin bir tedirginlik yok değil. Ama hükümet tarafı daha çok bardağın dolu tarafına bakıyor. Bu da belki Türk hükümetindeki 'çözüm kararlılığı'ndan kaynaklanmakta. "Armudun sapı, üzümün çöpü" demek yerine, sorunu çözmek istedikleri için daha pozitif bir hava yayıyor olabilirler. 
   2 Kıbrıs Türk heyetinde en az konuşan, en az renk veren kişi ise Başbakan Mehmet Ali Talat. Bir yandan bardağın dolu tarafıyla ilgilendiği için, öte yandan taslağı tam olarak görmediği için fazla konuşmak istemiyor. Fakat, sonunda kendisinin hayır diyeceği bir metnin çıkmasına pek ihtimal vermediği anlaşılıyor. 
   3 KKTC Dışişleri Bakanı Serdar Denktaş'a gelince... Talat'ın tersine daha çok renk veriyor, açıklamaları daha olumsuz çizgiler taşıyor. Yani bardağın boş tarafıyla ilgili... Dün sabah erken saatlerde kendisiyle konuşurken, "Rum tarafını mülkiyet konusunda rahatlatan bir öneri getirdik, ama karşılığını alamadık" diye yakınıyordu. 
   4 Öte yandan derogasyon konusunda fazla bir tedirginlik görülmüyor Türk tarafında. Yeni formülü Verheugen dün Brüksel'den getirdi ve bu konuda Gül'le bir görüşme yaptı. 
   Annan, her iki tarafı da mutlu edecek bir diplomatik cambazlık kıvarabilir mi BM kaynakları pazar gecesi her iki tarafı da, "Daha görür görmez tepki vermeyin, bu bir ilk taslak" diye psikolojik olarak hazırlamaya başlamışlardı. 
   Evet, kritik üç gün 
   Annan iyi bir başlangıç yaptı. Türk tarafında genel olarak olumlu bir hava estirdi. Ama unutmayın bu bir başlangıç, daha önümüzde çok uzun bir 48 saat var. 
   Karamsar değilim. 
   
      
   
   
</TEXT>
</DOC>
