<DOC>
<DOCNO> 246534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/09/son/sonsiy16.html </URL>
<DATE> 2004/06/09/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Arnavutluk'tan Tükiye'nin AB üyeliğine destek... 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, İstanbul'daki NATO zirvesinde Arnavutluk'a bir perspektif verilmesini arzu ettiklerini söyledi. 
     Gül, Arnavutluk Dışişleri Bakanı Kastriot İslami ile düzenlenen ortak basın toplantısında, Arnavutluk'un NATO'ya üye olmayı arzu ettiğine dikkati çekerek, ''Türkiye olarak, NATO'nun açık kapı politikasını destekleyen ülkelerin başında geliyoruz'' dedi. 
     ''Bu çerçevede NATO zirvesinde Arnavutluk'a bir perspektif verilmesini arzu ediyoruz'' diye konuşan Gül, Türkiye'nin bu konuda Arnavutluk'a her türlü desteği vereceğini kaydetti. 
     Gül, derin tarihi ilişkilere ve akrabalık bağlarına sahip iki ülke arasında hiçbir siyasi sorun bulunmadığını, ticari ilişkilerinin de gelişmekte olduğunu ifade ederek, serbest ticaret anlaşmasının yakında imzalanacağını belirtti. 
     Arnavutluk'un Balkanlar'ın istikrarına katkı sağlama yolunda oynadığı rolü büyük takdirle izlediklerini belirten Gül, bugünkü görüşmede bölgesel konuları ve ikili ilişkileri ele aldıklarını bildirdi. 
     Gül, iki ülkenin askeri alanda da işbirliği içinde olduğunu, ayrıca siyasi, kültürel ve uluslararası kuruluşlarda birbirini daima desteklediğini söyledi. 
     Dışişleri Bakanı Gül, ''Ümit ediyorum ki Türkiye-Arnavutluk ilişkileri çok daha derinleşerek devam edecektir'' dedi. 
     
     İSLAMİ 
     Arnavutluk Dışişleri Bakanı İslami de, iki ülke ilişkilerini çok önemli olarak niteledi ve Türkiye'nin Arnavutluk için ''dürüst bir stratejik ortak'' olduğunu söyledi. 
     İkili ilişkilerin her alanda hızla şekilde gelişmekte olduğunu ifade eden İslami, siyasi ilişkilerinin ''mükemmel'' olduğunu, ekonomik ilişkilere önem vermeleri gerektiğini ifade etti. İslami, yakında imzalanması planlanan serbest ticaret anlaşmasının çok olumlu bir gelişme olduğunu kaydetti. 
     İki ülke arasında bölgesel girişimlerde de işbirliğinin iyi düzeyde devam ettiğini belirten İslami, Türkiye'nin Arnavutluk'un NATO'ya üye olmasını desteklediğine dikkati çekerek, Arnavutluk olarak da Türkiye'nin AB'ye girmesini arzu ettiklerini söyledi. 
     İslami, iki ülkenin askeri alanda da ''mükemmel'' ilişki içinde olduğunu ifade ederek, eğitim, kültür ve bilim alanlarında işbirliğinin de devam ettiğini, Türkiye'nin bu alanlarda Arnavutluk'a çok büyük destek verdiğini söyledi. 
     İslami, BM Güvenlik Konseyi'nde dün kabul edilen Irak tasarısına ilişkin olarak da, tasarıyı desteklediklerini, Irak'ta BM'nin rolünün genişlemesinin çok önemli olduğunu belirterek, egemenliğin Irak halkına devredilmesinin önemini vurguladı. 
     Arnavutluk Dışişleri Bakanı İslami, ülkesindeki Türk firmalarına büyük ilgi göstereceğini de kaydederek, bu firmaların sadece Türkiye'ye değil, Arnavutluk ekonomisine de çok önemli katkıları olduğuna dikkati çekti. 
     
</TEXT>
</DOC>
