<DOC>
<DOCNO> 228236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/03/son/sonsiy01.html </URL>
<DATE> 2004/04/03/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
BBP Genel Başkanı Yazıcıoğlu "Ülkücüler biraraya gelmelidir" 
</HEADLINE>
<TEXT>

     BBP Genel Başkanı Muhsin Yazıcıoğlu, MHP eski Genel Başkanı Alparslan Türkeş'le birlikteliklerinin, ayrılıklarından çok daha fazla olduğunu belirtti. Yazıcıoğlu, ''Ülkücülerin biraraya gelerek, milli bir dalga oluşturmaları gerektiğini'' savundu. 
     Türkeş'in 7. ölüm yıldönümü nedeniyle yazılı bir açıklama yapan Muhsin Yazıcıoğlu, Alparslan Türkeş'in ''Türk milliyetçiliğinin markası olmuş bir lider'' olduğunu belirtti. 
     Türkeş'le birlikteliklerinin ayrılıklarından çok daha fazla olduğunu ifade eden Yazıcıoğlu, Türkiye'nin geçirdiği zor dönemlerde aldığı görev ve sorumluluklar nedeniyle Alparslan Türkeş'in kimi zaman anlaşılamadığını savundu. Yazıcıoğlu, açıklamasında şunları kaydetti 
     ''Bu vesileyle söylemek isterim ki nüansları derinleştirmeden, farklılıklar nüanslara indirgenerek, tahammülle, sabırla büyük bir bütünleşme sağlanmalıdır. Yeniden bir milli şuur uyanıklığı oluşturmak, bu uyanıklığı heyecana ve milli birliğe dönüştürmek, Türk milletinin mukadderatına sahip çıkmak zorundayız. 
     Bunun için ülkücülerin birliğinin, beraberliğinin sağlanması gerekiyor. Bir milli dalga oluşturulması gerekiyor. Ülkücüler biraraya gelmelidir, vatanseverlerin milli bir dalga oluşturmak ve engelleri yıkıp aşmak mecburiyeti vardır.'' 
     
</TEXT>
</DOC>
