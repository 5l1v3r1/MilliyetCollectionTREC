<DOC>
<DOCNO> 200653 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/08/son/sonspo32.html </URL>
<DATE> 2003/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Ümit Kayıhan Rize yenilgisine sevindim 
</HEADLINE>
<TEXT>

     Bursaspor Teknik Direktörü Ümit Kayıhan, ''Hiçbir teknik direktör, yenilginin ardından sevinmez ama ben, Çaykur Rizespor karşısında oyuncularımın mücadeleci oyunu nedeniyle yenilgiye rağmen sevindim'' dedi. 
     Kayıhan, antrenman öncesi düzenlediği basın toplantısında, Rize'deki maçta çok iyi oynadıklarını, galibiyet için ellerinden geleni yaptıklarını, ancak son saniyede yedikleri şanssız bir golle sahadan puansız ayrıldıklarını kaydetti. 
     Maç sonrası futbolcularının gözyaşı döktüğünü anlatan Ümit Kayıhan, ''Oyuncularımın mücadelesinden memnunum. Şanssız bir şekilde yenildik. Hiçbir teknik direktör, yenilginin ardından sevinmez ama ben, Çaykur Rizespor karşısında oyuncularımın mücadeleci oyunu nedeniyle yenilgiye rağmen sevindim'' diye konuştu. 
     Kayıhan, orta alanda ciddi sorunlar yaşadıklarını, bunun için 2-3 oyuncuyu takip ettiğini ifade ederek, şunları söyledi 
     ''Takımda acilen, orta sahada son pasları atacak bir oyuncuya ihtiyacımız var. Böyle bir oyuncumuz olsaydı, Çaykur Rizespor maçından galibiyet çıkartırdık. Takip ettiğimiz oyuncuların hocalarıyla görüşeceğim. Olumlu yanıt alırsam, yönetime alınmaları yönünde rapor vereceğim. Ara transferde orta sahaya mutlak tranfser yapmalıyız.'' Fatih Şen ile ilgili, ''Bu oyuncunun bugünden itibaren Bursaspor ile işi bitmiştir'' yorumunu yapan Kayıhan, genç futbolcunun kendisiyle yaptığı konuşmada, artık Bursaspor'a faydalı olamayacağını söylediğini anlattı. 
     Teknik direktör Kayıhan, Fatih ve Ender'i transferde takas olarak kullanabileceklerini vurgulayarak, ''İki oyuncu da artık Bursaspor'a faydalı olamaz. Gitmeleri her iki taraf için de iyi olacak'' dedi. 
     ''Erol'u Çaykur Rizespor maçı kadrosuna neden almadığı'' yönündeki sorulara ise Kayıhan, ''Erol, çok tecrübeli bir oyuncu ama antrenman eksikliği var. Bu eksikliğini giderdiği zaman takımdaki yerini alacak'' yanıtını verdi. 
     
</TEXT>
</DOC>
