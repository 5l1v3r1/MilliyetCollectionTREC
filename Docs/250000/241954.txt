<DOC>
<DOCNO> 241954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/22/son/sonsiy01.html </URL>
<DATE> 2004/05/22/ </DATE>
<TIME> 00.10 </TIME>
<AUTHOR>  </AUTHOR>
<HEADLINE>
Denktaş Türkiye Kıbrıs davasını kaybederse hangi davayı müdafaa edecek 
</HEADLINE>
<TEXT>

     KKTC Cumhurbaşkanı Rauf Denktaş, Kıbrıs'ın Türkiye'nin en haklı ve güçlü davası olduğunu, bu davayı kaybetmesi halinde hangi davayı müdafaa edeceğini söyledi. 
     Denktaş, Karadeniz Teknik Üniversitesi KTÜ Fatih Eğitim Fakültesi'nde Trabzon Aydınlar Ocağı tarafından düzenlenen ''Büyük Ortadoğu Projesi ve Türkiye'' konulu konferansta yaptığı konuşmada, Rumların 24 Nisan'da Annan Planı'na 'evet' demeleri halinde Kıbrıs Türklerini çeşitli felaketlerin beklediğini anlattı. 
     Denktaş, ''Eğer, 24 Nisan'da Rumlar, devlet adamlıklarını göstermeselerdi, manevra yapmak için bizi Annan Planı'nın ön gördüğü şekilde yavaşça ortadan kaldırmak için 'evet' demiş olsalardı, ben bugün burada olamayacaktım. Kıbrıs Türk Halkı'nın yarısı göçmen olmuş olacaktı. Halk bu bekleyiş içine girmişti. Bizi ne zaman evimizden çıkaracaklar Nereye gideceğiz Parası bulundu mu Tarla verecekler mi Yoksa planda ön görüldüğü gibi apartman dairesine mi hapsedecekler Düşüncelerine kapılmıştı'' dedi. 
     Türkiye'nin artık Kıbrıs'tan elini, ayağını, eteğini çekişini gördüğünü ve 5-6 yaşındayken dedesinin kendisine söylediği, Ben Türk bayrağının gönderden nasıl indirildiğini, İngiliz bayrağının nasıl göndere çekildiğini gördüm sözleri düşündüğünü dile getiren Denktaş, ''Maalesef ben çocuklarıma, torunlarıma dedemin bana dediği gibi Gittiler, ama yeniden gelecekler diyemeyecektim. Bu gidiş Girit'de olduğu gibi, son gidiş son çıkış olacaktı. Anadolu'nun bağrından birkaç mil ötede Kıbrıs, 5-10 yıl kan ağladıktan sonra tamamen Yunan olacaktı. Amerikan, İngiliz ve Rumların iştirakiyle hazırlanmış olan Annan Planı'nın bize çizmiş olduğu kader buydu. Bunu görmeyenler, bilmeyenler bir yana, Rumu bilmeyenler bir yana. Ve devamlı surette bize, bu plana hayır diyenlere, acımasız şekilde saldırmışlardır'' diye konuştu. 
     Milli bir davada askerin, cephede mermi yağmuruna karşı göğüs gereceğini, gerekirse şehit olacağını ifade eden Denktaş, ''Biz masa başında şehitlerimizin kanı ve canı pahasına kazanılmış bir hürriyet ile bir devlet ortadan kalkmasın diye, kalemşörlerin saldırılarına göğüs germeyi görev bildik'' dedi. 
     Sadece kağıt üzerinde değil, toprağı ve egemenliğe dayalı anlaşma istediklerini dile getiren Denktaş, ''Diyorum ki Türkiye'nin tanıdığı katkılarıyla korunmuş olan, Türk şehitlerinin kanlarından canlarından sonra kurulabilmiş olan bir devleti, varolmadığını ispat için yapılmış bir plana Türkiye nasıl buyurun, kabul edin der. Biz bunu anlayamıyoruz, anlayamadık, anlayamayacağız'' şeklinde konuştu. 
     ''Rumların hayır demesine kızmış bir dünya varmış. Bizim de evet dememizden memnun bir dünya olduğunu söylüyorlar'' diyen Denktaş, şöyle devam etti 
     ''Bize neler vaadettiler Ambargolar kalkacak, Ercan Havameydanı'na uçaklar derhal inmeye başlayacak. Tanınma kapanın arkasında. Derhal bu da olacak. Ne var şimdi. Ambargolar... Diyorlar ki, hafifletilmesi düşünülebilir. Hani 40 yıl kabul edilmez bir cezaydı. Hani bir uluslararası suçtu. Böyle bir ceza hafifletilir mi, kaldırılır mı Kaldırılır. Hani sözünüz. Evet dememiz için söz verdiniz. İnşallah tutarlar.'' 
     
     ''KIBRIS AB'NİN STRATEJİK YERİ OLACAKTI'' 
     Cumhurbaşkanı Denktaş, Annan Planı'nın kabul edilmesi halinde Kıbrıs'ın AB için stratejik bir yer olacağını belirterek, şöyle devam etti 
     ''Türkiye Kıbrıs'ta en haklı davasını en güçlü olduğu ortamda müdafaa etmektedir. Eğer kaybederse, en haklı ve güçlü davasını kaybetmiş olacaktır. Kaybederse, başka hangi davasını müdafaa edecektir. Bunu dostlar sormaktadır ve dostlar Türkiye'ye bakmaktadır. 
     Avrupa Birliği'ne girmek Türkiye'nin hakkı. Kıbrıs Türkiye'nin önünde engel mi Bunu kim söylüyor Avrupa Birliği söylüyor. Hangi Avrupa Birliği söylüyor. Rumlar ve Yunanistan bizi kandırdı diyen Avrupa Birliği söylüyor. Sadece bu noktada mı kandırdı Rumlar ve Yunanlılar kendilerini. Her konuda kandırdılar ve Kıbrıs meselesini başlatan Yunanistan, Kıbrıs Rumu. Kıbrıs meselesini Türkiye'nin önüne koydular. Kıbrıs Rumunun önüne niye koymuyorsun Niçin en haklı en güçlü davasından vazgeçsin diye. Bunu başardığı takdirde Kıbrıs AB'nin stratejik alanında, stratejik bir yeri olacaktır. Dolayısıyla planda öngörüldüğü şekilde, Türkiye Kıbrıs'tan çıkarılacaktı, kabul etmiş olsaydık.'' Denktaş, salondakilere seslenerek, ''Bir şey istiyoruz, Kıbrıs'ı lütfen feda etmeyin, yeni nesillere, bir Girit acısı yaşatmayalım. Sağlam durmazsak bu olacaktır. Devleti olmayan 200 bin Türk, Rum'un içinde sadece azınlıktır. Onun için sağlam durmalıyız'' dedi. Denktaş'ın sözü sık sık sloganlarla kesildi. Bu sırada konferansı izleyenler arasında ağlayanlar oldu. 
     
     EMEKLİ ORGENARAL NECATİ ÖZGEN'İN KONUŞMASI 
     Eski Harp Akademileri Komutanı emekli Orgeneral Necati Özgen ise ABD'nin, Büyük Ortadoğu Projesi adıyla anılan, Fas'tan Afganistan'a kadar uzanan bölgede, daha demokratik yönetimlerin kurulması, insan hakların geliştirilmesi ve bölge ekonomilerinin iyileştirilmesi gibi hedefleri içeren uzun vadeli bir projeyi başlatmaya hazırlandığını öne sürdü. 
     Özgen, ''Ancak bu proje, bölge ülkelerinin yapısı ve coğrafi konum itibariyle hiçbir şekilde geçerlilik taşımamaktadır'' dedi. 
     Emekli albay Hüseyin Mümtaz ise 49. Eurovision şarkı yarışması finaliyle alakalı TRT Genel Müdürü'ne eleştiriler yöneltti. Şarkı yarışmasında, bir takım Türkçe isimlerin bilinçli şekilde değiştirildiğini ve Rumca karşılıklarının söylendiğini iddia eden Mümtaz, geçen yıl Türkiye'yi Eurovision şarkı yarışmasında birinciliğe taşıyan Sertab Erener ile bu yıl Türkiye'yi temsil eden Atena grubunu da eleştirerek, ''Siz geçen sene Eurovisiona İngiliz dili, Arap göbeği, çingene şalvarı, bu sene de yine İngiliz dili ve Yunan tanrıçasının ismiyle katılmayı içinize sindirirseniz, Sırp, Ukraynalı ve Yunanlının hiçbir söylediğine itiraz edemezsiniz'' diye konuştu. 
     
</TEXT>
</DOC>
