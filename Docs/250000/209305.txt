<DOC>
<DOCNO> 209305 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/17/son/sonspo10.html </URL>
<DATE> 2004/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Cemal Aydın, Ankaragücü başkanlığına tekrar seçildi 
</HEADLINE>
<TEXT>

     Ankaragücü'nün bugün yapılan Olağanüstü Genel Kurulu'nda, Cemal Aydın yeniden başkanlığa seçildi. 
     Yeni adıyla ''Cemal Aydın Spor Kompleksi''nde yapılan Genel Kurul'da, 178 delege oy kullandı. 
     Tek liste halinde gidilen Genel Kurul'da, 178 delegenin 164'ünün oyunu alan Cemal Aydın, 6. kez Ankaragücü başkanlığına getirildi. 
     Aydın başkanlığındaki yönetimde geçmiş dönemlerde görev yapan Levent Doğan, Mümtaz Karakaya ve Aziz Köklü, yeni dönemde yönetim kurulu listesinde yer almadılar. 
     Ankaragücü'nün 25 kişilik yeni yönetim kurulu'nda şu isimler yer aldı 
     Cemal Aydın, Kemal Ünsal, Mehmet Zeki Sayın, İbrahim Kısacık, Can Akın Çağlar, Ömer Çobanoğlu, Murat Ulus, Ahmet Kesik, Serdar Özkazanç, Hüseyin Duman, Mehmet Binnet, Hayrullah Aksu, Recep Uzelli, Salim Sırrı Türker, Müfit Metin, Sertaç Musaoğlu, Mehmet Ural, Mehmet Tipi, Cem Güner, Ahmet Sarı, Ömer Lütfü Akın, Reşat Kılıç, Selim Ordulu, Naci Başaran, Celalettin Alkan. 
     Sarı-lacivertli yönetim, hafta başında toplanarak görev dağılımı yapacak. 
     
     KULÜPLER BİRLİĞİ BAŞKANI AYDIN 
     Genel Kurul'da bir konuşma yapan Cemal Aydın, halen yürüttüğü Ankaragücü ve Kulüpler Birliği başkanlığı görevlerinin yanı sıra saçlarını ağartacak kadar uzun bir süredir spor adamı olduğunu vurgulayarak, kongre üyelerine ''Elinizdeki malzemenin kıymetini iyi bilin'' dedi. 
     Kulüpler Birliği başkanı olarak 18 kulübü temsil ettiğine dikkati çeken, dünya ekonomisi ne kadar zorlanıyorsa kulüpleri de bundan ayrı tutmanın mümkün olmadığını belirten Aydın, ''Türkiye'nin de şartları belli. Bu olumsuz tablodan, tüm kulüpler de nasibini almış durumda. Birlik olarak, tüm kulüplerimize omuz omuza verip, sıkıntıları aşmaya çalışıyoruz'' diye konuştu. 
     Kulüplerin vergi konusundaki sıkıntılarını, halen başkanlığını yürüttüğü birliğin çözdüğünü söyleyen Aydın, şöyle devam etti 
     ''Kulüplerin ödemekle yükümlü olduğu yüzde 45'lere varan vergi oranını, yüzde 15'lik stopajlara bağladık. Başta Başbakan Recep Tayyip Erdoğan, Devlet Bakanı ve Başbakan Yardımcı Mehmet Ali Şahin ve Maliye Bakanı Kemal Unakıtan ve bürokratlarına teşekkür borçluyuz. Sporda siyaset olmadığının göstergesi budur. Adanaspor ve İstanbulspor, göz önüne çıkan kulüpler. Bu tip sıkıntıları yaşayan daha birçok kulübümüz var. Bunları belirli bir noktaya getirmek için büyük çaba sarfediyoruz.'' 
     
     BAŞKAN İÇİNİ DÖKTÜ 
     Birinci Süper Lig'de, 4 büyük kulüp haricinde kalan diğer kulüplerin, naklen yayın ve seyirci hasılatları dışında bir kuruş geliri olmadığına dikkati çeken Cemal Aydın, ''Borcumuz yok, minnetimiz yok diyebiliyorsak, bu yönetimi alınlarından öpmemiz gerekir'' dedi. 
     Kulüp başına ortalama gelirin 4 trilyon lira olduğunu, vergiler sonrası bu rakamın 3 trilyona indiğini belirten Aydın, ''Ankaragücü kadrosunda bulunan futbolculara adam başı 300 milyardan sözleşme yapılsa bu ancak 10 oyuncuya yeter. Bugün kulübün kapısını açtığınız anda, aylık masrafı 75-80 milyar lirayı buluyor. Eleştirirken dikkat edilsin. Hem İstanbul'u yenecek takım istersiniz, hem de 3 trilyonla kulübü çevireceksiniz. Bu yönetime talip olanları biz öperiz. Hodri meydan. Ufak sloganlarla hedefi olmayan bir Ankaragücü yaratmak isteyenlerle işimiz olmaz'' diye konuştu. 
     
     TARAFTARA ÇAĞRI 
     Taraftarlarına da seslenen Cemal Aydın, ''Kendinizi bir kez daha gözden geçirin'' dedi. 
     Küfür etmeyen, spor yapanlara sevgili olan bir taraftar yaratılması gerektiğine dikkati çeken Aydın, ''Gruplaşmayın. Ankaragücü bir bütündür. Adımıza leke gelmesin. Bu kulübün üzerine gölge düşürmeye kimsenin hakkı yok'' diye konuştu. 
     Denizli'deki olaylar nedeniyle hüküm giyen ve cezaları paraya çevrilen taraftarlarına sahip çıkan Aydın, bu para cezaları ile ilgili olarak yönetimin gereğini yapacağını da açıkladı. 
     
     BASINA SERZENİŞ 
     Ankaragücü yönetimi ile Ankara spor basınının bir türlü arasının düzelmediğine de değinen Aydın, ''Bizim dışımızdaki haber kaynaklarından alınan yanlış bilgililer, bazı yayın organları tarafından manşetlere taşınırken, doğrular, sütunlara bile zor giriyor. Basın özgürlüğünün tamamen yanındayız. Ama bizim de doğru haber alma özgürlüğümüz var'' dedi. 
     Ersun Yanal'ın Gençlerbirliği'ne gidişi ile ilgili olarak spor ahlakını gündeme getirenlerin, Yanal'ın kendilerine ödemek zorunda kaldığı 250 milyar lirayı ve feragat ettiği diğer alacakları gündeme getirmediklerine dikkati çeken Aydın, ''Yanal'ın yaptıkları madem spor ahlakına uygundu, neden bu paraları bize verdi'' diye konuştu. 
     Augustine'nin Gençlerbirliği'ne değil de Trabzonspor'a transferi konusunda da kendisinin yolu kesen kişi olarak gösterildiğine işaret eden Aydın, şunları söyledi 
     ''Tabiki Ankaragücü'nün çıkarını düşüneceğim. Augustine'i Ankara'ya getiren de biziz, 850 bin dolar bonservis ücreti karşılığında Trabzonspor'a veren de. Beş kuruş almadan yan tarafa geçmesine izin mi verecektik. Sürekli olarak ortalığı bulunduran ve kendini Ankaragücülü sanan menajerleri kulüpten ihraç ettik. Ancak kendilerini savunmak için buraya dahi gelemediler. Taraftar derneklerine kadar gidip, yönetimin istifasının tribünlerde dile getirilmesi için çalıştılar. Ama, kendilerini kongreye anlatmak için burada yoklar.'' 
     
     BAŞKANDAN PARA YARDIMI 
     Kulüp başkan yardımcı Kemal Ünsal, Genel Kurul'a yaptığı konuşmada, Cemal Aydın'ın kulübe borç olarak 1 milyon 365 bin dolar, 75 bin Euro ve 100 milyar Türk lirası verdiğini açıklayarak kendisine teşekkür etti. 
     Ünsal, 31 Aralık 2003 tarihi ile çeşitli firmalara olan 98 milyar 800 milyon lira dışında hiçbir borçlarının olmadığını da sözlerine ekledi. 
     Genel Kurul'da, yönetim kurulu faaliyet raporu, 2003 yılı bütçesi ve denetim kurulu raporları oybirliğiyle kabul edilirken, AB uyum yasaları gereği kulüp tüzüğünde yapılan değişiklikler de kabul gördü. 
     
     TESİS ADI DEĞİŞİKLİĞİ 
     Bu değişiklikler arasında yer alan bir maddeyle, ''Ankaragücü Gökçe Tesisleri'' olan Beştepe tesislerinin adı, ''Cemal Aydın Spor Kompleksi'' olarak değiştirildi. 
     ''Gökçe Karataş'' ismi ise profesyonel futbol takımının kullandığı tesislerin adı olarak benimsendi. 
     
</TEXT>
</DOC>
