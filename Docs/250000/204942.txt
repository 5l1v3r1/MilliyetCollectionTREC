<DOC>
<DOCNO> 204942 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/28/son/soneko07.html </URL>
<DATE> 2003/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İlaçta yerli-yabancı kavgasına formül aranıyor... 
</HEADLINE>
<TEXT>

     İlaç sektöründe yabancı üreticilerin, eşdeğer jenerik ilaç üretimini engelleyen, patentle elde edilen hakların süresinin uzatılması anlamına gelen ''Veri İmtiyazı''nı gündeme getirmesi, yerli ve yabancı üreticileri karşı karşıya getirdi. 
     İlaç Endüstrisi İşverenler Sendikası Başkanı İEİS Bülent Eczacıbaşı, veri imtiyazının kabul edilmesinin ve hemen uygulamaya konulmasının yerli ilaç sektörünün tamamen yok olmasına neden olacağını söyledi. 
     Kamunun ilaç alım politikalarında ucuz ilaca yönelmesiyle, yabancı firmaların veri imtiyazını gündeme getirmeye başladıklarını belirten Eczacıbaşı, ''Yabancı firmalar, devletin ucuz ilaç alım politikasıyla köşeye sıkıştılar, ellerindeki bu kozu kullanıyorlar'' dedi. 
     Jenerik ilaç üreticilerinin gelinen noktadan son derece rahatsız olduklarını vurgulayan Eczacıbaşı, veri imtiyazı konusunda Türkiye'nin taahhütlerinin 1995 yılında taraf olduğu, yükümlülüklerin uygulanması konusunda ülkelere geçiş dönemi kullanma hakkı veren TRIPs Anlaşması ve Gümrük Birliği Anlaşması çerçevesinde ele alındığını kaydetti. 
     ABD'li üreticilerin TRIPs çerçevesindeki veri imtiyazı talepleri konusunda Türkiye'nin elinin sağlam olduğunu belirten Eczacıbaşı, ancak asıl sorunun, 2 97 sayılı AB-Türkiye Ortaklık Konseyi Kararı'nın ekindeki, Türkiye'nin uyum sağlamayı taahhüt ettiği yüzlerce AB direktifi arasında yer alan 65 65 EEC sayılı direktifin bir maddesinden kaynaklandığını anlattı. 
     Türkiye'nin bu anlaşma ile 1 Ocak 2001 tarihinden itibaren veri imtiyazını uygulamayı kabul etmiş göründüğünü anlatan Eczacıbaşı, anlaşma öncesinde sektör ve kamunun görüşlerine başvurulmadığı gibi bu taahhütle ilgili hiçbir bilgilendirmede de bulunulmadığını kaydetti. 
     
     YABANCILARIN ELİNDEKİ KOZ 
     Eczacıbaşı, şunları söyledi 
     ''Nasıl olabilir böyle bir şey Ama oluyor, bunu şimdiki hükümet de anlamıyor ama yapılmış. Bu konuda uygulama tarihi gelip geçmesine rağmen hiç ses çıkmadı. Bunun sektöre büyük zarar verici bir konu olduğu ve büyük gürültü yaratacağının bilinci içinde, kimse bu konuyu gündeme getirmedi. Ta ki devlet 2002 yılında ilaç alım politikalarında büyük değişiklikler yapıncaya kadar. Bu durumda genellikle ilaçları jeneriklerden daha pahalı olan üreticilerin canı çok fena yanmaya başladı. O zaman Veri koruma denen bir şey var, bunu uygulayın dediler. Yabancı firmalar, devletin ucuz ilaç alım politikasıyla köşeye sıkıştılar, ellerindeki kozu kullanıyorlar.'' Uygulanan ucuz ilaç alım politikasının yanlışları da bulunduğunu bildiren Eczacıbaşı, ''Bu şekilde uygulamak da çok büyük haksızlık'' diye konuştu. 
     ''Yatırımcı gelmez'' eleştirilerine de değinen Eczacıbaşı, Türkiye'nin patent haklarını gereğinden fazla tavizlerle kabul etmesine rağmen, sektörde beklenen yabancı yatırım vaatlerinin gerçekleşmediğine işaret etti. 
     Bülent Eczacıbaşı, AB ile direktifinden kaynaklanan sorunu düzeltmek için Türkiye'nin haklı nedenleri bulunduğunu vurguladı. 
     Anlaşmaların, tarafların lehine işlemesinin önemine dikkat çeken Eczacıbaşı, AB'nin de bu anlayışta olduğunu, gerekirse anlaşmaların gözden geçirilebileceğini anlattı. 
     
     SEKTÖR NASIL ETKİLENİR 
     Yerli ilaç sanayiinin karşı çıkmasına rağmen veri imtiyazı uygulanırsa, ekonomi ve sektörün bundan büyük zarar göreceğini savunan Eczacıbaşı, İEİS öncülüğünde, Monitor Group tarafından hazırlanan bir raporda, ulusal ilaç üreticilerinin fabrika satış fiyatı üzerinden ilk altı yıl içindeki kayıplarının toplam 660 milyon dolara ulaşacağı, kamu ilaç harcamalarına ise altı yıl içinde 1 milyar 250 milyon dolar artış getireceğinin belirtildiğini bildirdi. 
     Jenerik üreticilerinin rekabet gücünün azalacağı ve tek orijinal ürün kullanımının artacağı dikkate alındığında, ulusal ilaç sektörü ve kamu ilaç harcamaları üzerindeki etkinin daha da artacağını anlatan Eczacıbaşı, şöyle dedi 
     ''Jenerik ilaçların, yerli ilaç kuruluşlarınca geliştirilip ruhsatlandırılmasını ciddi bir biçimde engelleyecek olan veri imtiyazı uygulamasının, yerli ilaç endüstrisine birçok açıdan kaldırılması olanaksız bir yük getireceği açıkça ortadadır. 
     Veri imtiyazının kabul edilmesi, yerli ilaç sektörünün sadece daha ucuz jenerik ilaçlarla sağlık sistemimize hizmet vermesini engellemeyecek, aynı zamanda, yerli ilaç sektörünün mali gücünü ileri derecede azaltacağı için, tamamen yok olmasına neden olacaktır. Türkiye'nin gelişmiş bir ilaç sanayii var. Dünya standartlarında üretim yapabilen yaklaşık 30 ülkeden bir tanesi. 
     Bütün çabamız bu sanayinin korunması ve yatırım yapar, hatta AR-GE yapabilir düzeye gelmesi için. Bunun uygulanması Türk ilaç sanayiine çok büyük bir darbe vuracaktır.'' Ülkenin ilaç konusundaki bağımlılığının önemli boyutta artmasının stratejik açıdan da sakıncaları bulunduğuna işaret eden Eczacıbaşı, şu anda sayıları 11 olan ilaç hammadde üretimi yapan kuruluşun da müşteri kalmayacağı için faaliyetlerine son verme tehlikesiyle karşı karşıya kalabileceğini söyledi. 
     
     ''2007 SONU TARİHİ GERİ ÇEKİLMEMELİ'' 
     Bülent Eczacıbaşı, konunun, ilgili bakanlarla diğer hükümet temsilcilerinin katıldığı Ekonomik Sorunları Değerlendirme Kurulu ESDK toplantısında ele alındığını ve patent süresinin sona ermesinden sonra başlayacak altı yıl süreli veri imtiyazının, bir geçiş döneminden sonra uygulanabileceği konusunda görüş birliği sağlandığını kaydetti. 
     Bu toplantının sonuç raporunda veri imtiyazının en geç 31 Aralık 2007 tarihinde başlamasına ilişkin görüşün yer aldığını anlatan Eczacıbaşı, aslında yerli üreticilerin talebini karşılamayan bu tarihin daha da öne çekilmesine karşı olduklarını vurguladı. 
     Bu tarihin, 1-4 Aralık tarihleri arasında ABD'de gerçekleştirilen Türkiye-ABD Ekonomik Ortaklık Komisyonu toplantısında da dile getirildiğini anlatan Eczacıbaşı, ''Konuyla ilgili olarak hükümetin ısrarlı, tutarlı tutumunun devamı halinde bir sorun olmaz diye ümit ediyorum'' diye konuştu. 
     Yerli ilaç sanayiinin AB ile entegrasyon stratejisi doğrultusunda veri imtiyazı uygulamasına karşı olmadığını ve öngördükleri modelin AB aday ülkelerinin çoğu için kabul edilen geçiş dönemli bir uygulama olduğunu dile getiren Eczacıbaşı, Macaristan ve Polonya'daki uygulamanın, tam üyelik veya tam üyelik tarihinden bir yıl önce başlaması kararını örnek gösterdi. 
     Edinilen bilgiye göre, Türkiye'de ilaç sanayiinde 134 firma faaliyet gösteriyor. Türkiye'de 2002 sonu itibariyle üretilen ilaç sayısı 3 bin 316 adet düzeyinde bulunuyor. Üretilen ilaç 969 milyon kutu olarak gerçekleşirken, ilaç pazarının büyüklüğü 3 milyar doları aştı. İlaç sanayiinde 21 bini aşkın kişi istihdam ediliyor. 
     
</TEXT>
</DOC>
