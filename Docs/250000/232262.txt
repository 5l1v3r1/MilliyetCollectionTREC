<DOC>
<DOCNO> 232262 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/17/son/sondun35.html </URL>
<DATE> 2004/04/17/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Ürdün'de yakalanan teröristler kimyasal saldırı hazırlığındaymış 
</HEADLINE>
<TEXT>

     Ürdün'de, kısa süre önce yakalanan teröristlerin, başkent Amman'ın batısındaki istihbarat merkezine 20 bin kişinin ölümüne yol açabilecek bir kimyasal saldırı düzenlemeyi planladığı ortaya çıktı. 
     Konuyla ilgili soruşturmaya katılan, adının açıklanmasını istemeyen bir yetkili, araştırmalarında kimyasal bomba yapımında kullanılabilecek hammadde bulduklarını ve bu maddeyle yapılacak bombanın patlamasının, 1 kilometrekarelik alandaki binaların yıkılmasına ve 20 bin kişinin ölümüne neden olabileceğini söyledi. 
     Bombanın hedefinin istihbarat merkezi olduğunu sandıklarını belirten yetkili, örgütün ABD'nin Amman büyükelçiliği ve Başbakan'ın başkentteki bürosuna gaz bombası atmayı planladığını tahmin ettiklerini kaydetti. 
     Ürdün Kralı Abdullah, 4 gün önce, çökertilen bir terörist şebekenin ''ülkede şimdiye kadar görülmemiş çapta ve binlerce sivilin hayatına mal olacak saldırı hazırlığı içinde olduğunu'' söylemişti. 
     
</TEXT>
</DOC>
