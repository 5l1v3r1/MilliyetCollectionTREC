<DOC>
<DOCNO> 210722 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/23/son/sontur21.html </URL>
<DATE> 2004/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Bolu Dağı'nda gizli buzlanma tehlikesi... 
</HEADLINE>
<TEXT>

     Bolu Emniyet Müdürlüğü'ne bağlı Trafik ekipleri, sürücüleri Ankara-İstanbul Karayolu'nun Bolu Dağı kesiminde gizli buzlanma tehlikesine karşı uyarıyor. 
     Bolu Trafik Bölge Müdürü İlhan Gündoğan, AA muhabirine, Bolu Dağı'nda etkili olan kar yağışının ulaşımı olumsuz etkilediğini söyledi. Karayolları ve trafik ekiplerinin, gece boyunca güzergahın ulaşıma kapanmaması için çalıştığını bildiren Gündoğan, ''Ancak sürücüler, gizli buzlanmaya karşı dikkatli olsunlar'' dedi. 
     Gündoğan, trafik ekiplerinin zaman zaman ağır vasıtalara yönelik zincir uygulaması yaptığını sözlerine ekledi. 
     Kar yağışının etkili olduğu Bolu Dağı'nda karayolları ekipleri, gizli buzlanmayı önlemek için güzergaha tuz döküyor. Sürücüler, ışıklı panolarla, kar yağışı, ıslak zemin, buzlanma ve sise karşı uyarılıyor. 
     
</TEXT>
</DOC>
