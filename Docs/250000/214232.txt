<DOC>
<DOCNO> 214232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/10/son/sondun09.html </URL>
<DATE> 2004/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Gürcistan, Moskova patlamasında Abhazya'yı suçladı 
</HEADLINE>
<TEXT>

     Gürcistan Ulusal Güvenlik Bakanı Valeri Haburdzanya, Moskova metrosuna geçen hafta düzenlenen saldırıdan Abhazya istihbarat örgütünün önceden haberdar olduğunu öne sürdü. 
     Haburdzanya, gazetecilere yaptığı açıklamada, Gürcistan'dan tekyanlı bağımsızlığını ilan eden Abhazya'nın istihbarat örgütünün olayla ilgili önceden bilgi sahibi olduğunu, ancak patlamadan Çeçenistan sınırındaki Pankisi Geçidi'nde bulunan Çeçenlerin sorumlu tutulmak istendiğini söyledi. 
     Gürcü Bakan, Abhaz istihbaratının patlamadan Pankisi Geçidi'ndeki Çeçenleri sorumlu göstermek istediğini ve Rusya ile aralarında gerginlik yaratma amacı taşıdığını savundu. 
     Abhazya'da 2003'te belirli bir süre kaldığı tespit edilen ''Nazir Aydabalov'' adlı kişinin 5 Şubat'ta Tiflis'e gelerek Moskova Büyükelçiliği'ne metroda patlama olacağına dair önemli bilgi verdiğini, ancak Rus istihbaratının bu bilgiyi değerlendirmediğini ifade eden Haburdzanya, Aydabalov'un ayrıca, Rus istihbarat birimleriyle görüşerek, Moskova'daki bir halk pazarında terörist eylemde bulunulacağına dair bilgi verdiğini kaydetti. 
     
</TEXT>
</DOC>
