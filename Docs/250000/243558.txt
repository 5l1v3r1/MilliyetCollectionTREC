<DOC>
<DOCNO> 243558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/28/son/soneko31.html </URL>
<DATE> 2004/05/28/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Coşkun CE ile ilgili mücadele devam ediyor 
</HEADLINE>
<TEXT>

     Sanayi ve Ticaret Bakanı Ali Coşkun ''CE işareti ile ilgili mücadele devam ediyor, sanırım kısa zamanda çözeceğiz'' dedi. 
     Sanayi ve Ticaret Bakanı Ali Coşkun, Türk Standartları Enstitüsü'nün TSE 43. Genel Kurulu'na katıldı. TSE'de düzenlenen genel kurulda bir konuşma yapan Coşkun, İhracatta CE Belgesi'nin Türkiye'de yerli akredite kuruluşlar tarafından verilebileceğine ilişkin tescilin yapılmadığını belirterek, bu durumu eleştirdi. 
     Bunun şu anki anlaşmanın yanlış yorumlanmasından kaynaklandığını belirten Coşkun, bu yanlış yorumdan dolayı Türkiye'ye, akreditasyon konusunda 3. ülke muamelesi yapıldığını bildirdi. Coşkun, ''Sayın TSE Başkanı'nın söylediği odur, mücadele devam ediyor. Zannediyorum kısa zamanda çözeceğiz. Çünkü sanayicimizi rahatsız eden bir gelişme ile karşı karşıya kaldık 1 Ocak 2004'dan beri'' dedi. 
     Konuşmasında bürokrasiden yakınan Coşkun, bu konuda hükümet olarak söyledikleri şeyin bürokratik engellere karşı tedbir almak olduğunu, yoksa bürokratlara karşı olmadıklarını kaydetti. Türkiye'de Cumhuriyet'in, demokratik cumhuriyet değil bürokratik bir Cumhuriyet olduğunu belirten Coşkun, her şeyin Ankara'dan karara bağlandığı bir Türkiye'nin artık dünyadaki bu yeni yapılanma sürecine ayak uydurmasının mümkün olmadığını kaydetti. 
     Merkezi hükümetlerle Türkiye'nin layık olduğu yere çıkmasının zorluğuna dikkati çeken Coşkun, Atatürk'ün bütün hedefleri gösterdiğini ama bu hedefleri tutturamamışsak biraz kendimize çeki düzen vermemizin zamanının geldiğinin artık kabul edilmesi gerektiğini vurguladı. Coşkun, ''hiçbir kesim, elimden ipler gidiyor diye önyargıyla sistemin gelişmesine mani olmamalı. Aksi takdirde tarihi vebalden kurtulamaz'' diye konuştu. Türk milletinin Maastrich ve Kopenhag kriterlerine layık olduğu için bu kriterlerin yerine getirilmesi gerektiğini anlatan Bakan Coşkun, ''ondan sonra AB'ye girip girmeme tamamen ilgili kurulların takdiridir. Ama Türkiye'nin bu ataletten kurtulması lazım'' dedi. 
     AB'ye tam üye olan 10 ülkeyi kutladığını ancak, Türkiye, Romanya ve Bulgaristan'ın hala aday ülke durumunda bulunmasını eleştiren Coşkun, Türkiye'nin bu ülkelerden en büyük farkının AB'deki bütün kurum ve kuruluşları oluşturması olduğunu bildirdi. Bunun ikili görüşmelerde kabul edildiğini de anlatan Coşkun, ancak yeni aday olan 10 ülkede halen birçok kurum ve standardın eksik olduğunu vurguladı. 
     
     TSE BAŞKANI MALATYALI 
     TSE Başkanı Kenan Malatyalı'da yaptığı konuşmada, bu dönem içerisinde hazırlanan bin 165 yeni standart ile toplam standart sayısının 20 bin 498'e ulaştığını söyledi. Yeni hazırlanan bin 165 standardın 795'inin Avrupa standardı, 5 adedinin harmonize doküman tercümelerinden oluştuğunu belirten Malatyalı, yeni dönemde 334 Türk standardının revize edildiğini, 162 adet Türk standardının ise tadil edildiğini bildirdi. Malatyalı, AB standart teşkilatları CEN ve CENELEC'e tam üyelik için AB standartlarının en az yüzde 80'inin milli standart olarak kabul edilmesi şartının aşılarak bu seviyenin yüzde 93'e çıkarıldığını bildirdi. 
     Bu dönemde sundukları hizmetlerin kalitesini artırma çalışmaları doğrultusunda faiz dışı gelirlerinde gözle görülür bir artış sağlandığını belirten Malatyalı, ''bir başka ifadeyle, faaliyetlerimiz sonucu elde ettiğimiz gelir, giderlerin üzerine çıkıp 5.5 triyon liraya ulaşmış ve kendi içimizde bir rekor kırılmıştır'' dedi. 1 Mayıs 2003-30 Nisan 2004 çalışma döneminde bin 191 firma ile TSE markasının, 425 firma ile TSEK markasının, 3 bin 97 firma ile hizmet yeterlilik belgesi olmak üzere toplam 4 bin 713 firma ile 6 bin 377 sözleşme imzalandığını da anlatan Malatyalı, bu dönemde verilen 578 TS ISO 9001 Kalite Yönetim Sistemi Belgesi ile bir rekor kırıldığını anlattı. 
     Malatyalı, rakipleri büyük bir serbestlik içerisindeyken, TSE'nin Kamu İhale Yasası kapsamına, Kamu Mali Yönetimi ve Kontrol Kanunu kapsamı ile devletin diğer bağlayıcı yönetmelik ve yönergelerinin kapsamına alınmasını da eleştirdi. Malatyalı bu düzenlemelerin TSE'nin arzu ettiği atılımları planladığı zamanlarda yapmamasına ve rakipleri karşısında zayıf duruma düşmesine neden olduğunu söyledi. 
     
     TOBB BAŞKANI HİSARCIKLIOĞLU 
     Türkiye Odalar ve Borsalar Birliği TOBB Başkanı Rifat Hisarcıklıoğlu'da özel bir kanunla kurulmuş bir kurum olan, kamudan mali destek almayan, kamu bütçesine hiçbir yük getirmeyen, piyasa şartları içinde özel kurumlarla rekabet içinde hizmet veren TSE'nin bu sebeplerden dolayı Kamu İhale Kanunu ve Mali Kontrol Kanunu kapsamı dışına alınması gerektiğini bildirdi. 
     TSE'nin hem Türkiye'de hem de yurtdışında Türkiye adına yapacağı çok hizmet bulunduğuna da değinen Hisarcıklıoğlu, ''ama ayağındaki prangaları çıkartmalıyız ki bunları layıkıyla yapabilsin'' dedi. 
     Konuşmaların tamamlanmasının ardından TSE'nin seçimsiz gerçekleştirilen 43. genel kurulunda yönetim kurulu ibra edilirken, 2004-2005 dönemi çalışma raporu, bütçe tasarısı, standart hazırlama iş programı ve önergeleri kabul edildi. 
     
</TEXT>
</DOC>
