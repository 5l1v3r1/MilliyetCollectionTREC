<DOC>
<DOCNO> 224066 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/20/son/sonspo19.html </URL>
<DATE> 2004/03/20/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Galatasaray Kulübü Kongresi'nden notlar... 
</HEADLINE>
<TEXT>

     Galatasaray Kulübü'nün olağan genel kurulunda eski başbakanlardan Mesut Yılmaz da oy kullandı. 
     Başkan adaylarından Mehmet Cansun'un listesinde bulunan Abdurrahim Albayrak'ın çok yakın dostu olarak bilinen Yılmaz, oy kullandıktan sonra lise bahçesinde Cansun ile bir süre sohbet etti. 
     Yılmaz'ın, ''Kim kazanacak'' diye sorması üzerine Mehmet Cansun, ''Türker Aslan bana Katılımcı 2 bin 500'ün üzerinde olursa siz kazanırsınız dedi. Ben de bilmiyorum, göreceğiz'' dedi. 
     
     TARTIŞMA ÇIKTI 

     Genel kurulda oy kullanma işleminin saat 15.00'de tamamlanmasının ardından liseye gelen yaklaşık 20 kişi oy kullanmak istedi. 
     Kongre Divan Başkanı Oğuz İmregün'ün yanına gelen kongre üyeleri, ''Gazetede saat 16.00'da oy kullanma bitecek deniyordu. Biz de kullanmak istiyoruz'' dediler. Bir süre yaşanan tartışma İmregün'ün ''Oy kullanma tamamlanmıştır, kimse oy kullanamaz'' sözleriyle noktalandı. 
     
     KONGREDE RENKLİ SİMALAR 

     Galatasaray'ın genel kuruluna renkli simalar da katıldı. 
     Şarkıcılar Kenan Doğulu, Candan Erçetin, Ömür Göksel, organizatör Ahmet San ve Ümit Milli Takım Teknik Direktörü Raşit Çetiner gibi ünlü isimler de oy kullandı. 
     Bu arada, kongreyi takip eden basın mensuplarından Erol Demirkol'un taşınabilir bilgisayarı çalındı. 
     Öte yandan Galatasaraylı taraftarlar da kongreye ilgi gösterdi. Bazı taraftar grupları lise dışında toplanarak, seçim sonuçlarını beklediler. 
     Diğer yandan, bir taraftarın lisenin duvarına sprey boyayla ''Canaydın yeter'' diye yazması dikkati çekti. 
     
</TEXT>
</DOC>
