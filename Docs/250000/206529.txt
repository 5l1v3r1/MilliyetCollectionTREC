<DOC>
<DOCNO> 206529 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/05/son/sondun16.html </URL>
<DATE> 2004/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC'de koalisyon görüşmeleri çıkmaza girdi 
</HEADLINE>
<TEXT>

     KKTC'deki hükümet kurmak için yapılan görüşmeler sürerken seçimden ilk 2 parti olarak çıkan Cumhuriyetçi Türk Partisi CTP ve Ulusal Birlik Partisi UBP arasındaki uçurum büyüyor. 
     UBP Genel Başkanı ve Başbakan Derviş Eroğlu, CTP'nin, Annan planıyla ilgili sordukları 17 kritik soruya yanıt vermeyerek BM Genel Sekreteri Kofi Annan'a havale etmesini eleştirerek, ''Hükümet Kofi Annan ile değil, CTP-Birleşik Güçler ile kurulacaksa sorularımızın da muhatabı Sayın Mehmet Ali Talat'tır'' dedi. 
     Eroğlu, CTP'nin hükümet oluşumuna ilişkin üç yazılı sorusunu değerlendiren UBP Parti Meclisi toplantısından sonra yaptığı açıklamada, CTP'nin, sunulduğu andan itibaren Annan planını savunduğunu ifade ederek, Annan planını bu kadar savunan bir partinin planla ilgili kritik sorulara, demagoji yaparak cevap vermediğini söyledi. 
     CTP'nin sorularını, UBP'nin Annan planıyla ilgili sordukları sorulara yanıt aldıktan sonra Parti Meclisi'nin değerlendireceğini bildiren Eroğlu, CTP'nin sorularına ivedilikle yanıt vemesini beklediklerini, cevap için bir süre vermediklerini belirtti. 
     CTP Genel Başkanı Mehmet Ali Talat'ın başka hükümet arayışları içine gireceğini açıkladığına işaret eden Eroğlu, ''Kendisine başarılar diliyoruz'' dedi. 
     Eroğlu, bir gazetecinin, ''CTP'nin, Demokrat Parti ile bir koalisyon kuracağı ve bunu da Barış ve Demokrasi Hareketi'nin dışarıdan destekleyeceği konuşuluyor. Bu konuda bilginiz var mı '' sorusu üzerine, bu formülün ihtimal dahilinde olduğunu, ancak bu yönde kesin bilgisi olmadığını belirtti. 
     Eroğlu, Annan planı konusunda Cumhuriyetçi Türk Partisi'ne CTP yönelttikleri sorulara yanıt alamamanın ötesinde suçlandıklarını belirterek, ''Halkımızın sorduğu soruları mertçe cevaplamaktan kaçanların, bizleri, Kıbrıs Türk halkını rencide etmekle suçlamaya hiç hakları yoktur'' dedi. 
     Derviş Eroğlu, UBP Merkez Yönetim Kurulu toplantısının ardından yaptığı açıklamada, Cumhurbaşkanı tarafından hükümeti kurmakla görevlendirilen CTP Genel Başkanı Mehmet Ali Talat'ın ortak bir hükümet oluşturmak amacıyla UBP'yi ziyaret ettiğini anımsattı. 
     Eroğlu, ''Bunun üzerine partimiz, muhtemel bir ortaklığın hangi temeller üzerinde kurulabileceğini somutlaştırmak amacıyla Annan planında yer alan 17 ayrı husus hakkına CTP-Birleşik Güçler'in görüşlerini soran bir çalışma metni hazırlamış ve yanıtlarını yazılı olarak talep ederek CTP-Birleşik Güçler'e sunmuştur'' dedi. CTP'nin yanıt mektubunun 3 Ocak 2004'de kendilerine faksla ulaştığını ve içinde, sorulara talep ettikleri yanıtların olduğunu kaydeden Eroğlu, ''Bu mektupta sorulara yanıt verilmediği gibi, partimize bir dizi asılsız ithamda da bulunulmuştur'' ifadesini kullandı. 
     
     CTP'NİN SORULARI YANIT ALINDIKTAN SONRA DEĞERLENDİRİLECEK 

     Merkez Yönetim Kurulu toplantısında, CTP'nin sorularının ve CTP ile ortak bir hükümet içinde yer alıp alınmayacağı konusunun CTP'ye yöneltilen 17 yazılı sorunun yanıtları alındıktan sonra değerlendirileceği konusunda görüş birliğine varıldığını bildiren Eroğlu, partinin görüşlerinin yazılı olarak Talat'a da ulaştırıldığını belirtti. 
     ''14 Aralık seçim sonuçlarına göre Kıbrıs Türk halkının en az yarısının devletin ve mevcut hakların korunması yolunda bir irade beyan ettiğini, bu nedenle CTP-Birleşik Güçlerin seçim sonuçlarını toplumun yarısını yok sayarak ve işine geldiği gibi yorumlayamayacağını'' dile getiren Eroğlu, şöyle konuştu 
     ''UBP'nin Annan planı hakkında somut çekinceler oraya koyması, partimizin bugünkü gerçekleri kabul eden ve haklarımızı koruyan yaşayabilir bir anlaşmadan sonra Avrupa Birliği hedefinden vazgeçtiği anlamına gelmez. 
     Bir yılı aşkın bir süredir sabah-akşam Annan planını savunan CTP- Birleşik Güçler, kendilerine Annan planı hakkında sorduğumuz 17 kritik soruyu demagoji yoluyla gündemden kaçıramaz. CTP-Birleşik Güçler ya sorduğumuz soruların cevaplarını bilmemekte ya da cevapları halka açıklamak işlerine gelmemektedir. 
     Başbakanlık yapma ve görüşmeci olma hevesi içinde bulunanların, memleketimizin kaderini ilgilendiren 17 kritik sorunun cevabını Annan'a havale etme hakları yoktur. Hükümet, Sayın Kofi Annan'la değil CTP-Birleşik Güçler'le kurulacaksa sorularımızın muhatabı da Sayın Mehmet Ali Talat'tır.'' 
     
     ''ANAVATAN SEVGİSİNİ CTP'DEN ÖĞRENECEK DEĞİLİZ'' 

     CTP'nin, UBP'nin tutumunun, ''Türkiye'ye zarar veriyor'' eleştirisine de sert yanıt vererek, ''UBP, Anavatan sevgisini CTP-Birleşik Güçler'den öğrenmeyecek kadar köklü bir partidir'' diyen Eroğlu, şöyle devam etti 
     ''Anavatan sevgisi seçimden seçime hatırlanan değil, ömür boyu yaşanan bir sevgidir. UBP, Anavatan sevgisini her seçimde parti ismini ve bayrağını değiştiren bir partiden öğrenecek değildir. Halkımızın sorduğu soruları mertçe cevaplamaktan kaçanların, bizleri, Kıbrıs Türk halkını rencide etmekle suçlamaya hiç hakları yoktur.'' Derviş Eroğlu, CTP Genel Başkanı Mehmet Ali Talat'ı, UBP ile hükümet ortaklığı kurma konusunda, kendileriyle ayrı, dışarıda ayrı konuşmakla da suçladı ve Talat'ın, Annan planının özünün değiştirilemeyeceğini kendilerine söylediğini kaydetti. 
     Talat UBP defteri kapanmıştır 
     KKTC'de hükümeti kurmakla görevlendirilen Cumhuriyetçi Türk Partisi CTP Genel Başkanı Mehmet Ali Talat, hükümet arayışlarında bir seçeneğin azaldığını ifade ederek, Ulusal Birlik Partisi UBP ile ''defterin kapadığını'' söyledi. 
     Talat, Barış ve Demokrasi Hareketi BDH Genel Başkanı Mustafa Akıncı ile görüşmesinin ardından yaptığı açıklamada, UBP'nin, Mayıs 2004 hedefini kaçırmak için oyalama taktiği uyguladığını savunarak, UBP'den bugün kendilerine gelen mektupta sorularına yanıt alamadıklarını belirtti. 
     BDH ile yeni bir durum değerlendirmesi yaptıklarını ve BDH-CTP işbirliğinin süreceğini dile getiren Talat, hükümet seçeneklerinin azaldığını ve CTP-Demokrat Parti DP ve BDH seçeneğine baktıklarını bildirdi. DP ile bugün görüşebileceklerini belirten Talat, DP ile görüşmelerinde bazı konuların açıklığa kavuşacağını söyledi. 
     Talat, bir soru üzerine, hükümeti kurma konusunda son haftaya girdiğini ve son haftaya girilirken bir hükümet seçeneğinin azaldığını belirterek, iyi yolda gittiklerini, hükümeti kuracaklarına inandıklarını kaydetti. Talat, ''Bu hükümeti kurmak boynumuzun borcu'' dedi. 
     Erken seçimden kaçmadıklarını, endişelerinin Mayıs 2004 sürecinin boşa geçirilmesi olduğunu anlatan Talat, ''bu süreci boşa geçirenlerin, seçim sürecinde kampanyaya çıktıklarında, halkın yüzüne bakamayacaklarını'' kaydetti. 
     Mehmet Ali Talat, Dışişleri Bakanı ve Başbakan Yardımcısı Abdullah Gül'ün, ''Cumhurbaşkanı Rauf Denktaş'ın görüşmeciliğinden yana olduğunu'' söylediğinin anımsatılması üzerine, Türkiye'nin görüşünün bu yönde olabileceğini, hükümeti kendilerinin kurması halinde, görüşmeleri hükümetin yürüteceğini ve Cumhurbaşkanı Denktaş'ın bilgi ve tecrübesinden de faydalanacaklarını söyledi. 
     
     ''CTP-UBP OLASILIĞI BİTTİ' 

     BDH Genel Başkanı Mustafa Akıncı da, iyi bir değerlendirme yaptıklarını ifade ederek, CTP-UBP ortaklığı kurulma olasılığının net bir şekilde oradan kalktığını, UBP'nin, ne üçlü, ne de dörtlü hükümette yer almayacağının görüldüğünü söyledi. 
     ''Ortadaki net resmin, müzakerelerin Annan planı zemininde başlayacağı yönünde olduğunu'' kaydeden Akıncı, hükümet oluşumu konusundaki tavırlarının ilk günkü gibi olduğunu, CTP ile herhangi bir hükümet modelini görüşmediklerini, kurulacak hükümetin neyi gerçekleştireceğinin önemli olduğunu ifade etti. 
     Mayıs 2004'e kadar Annan planı zemininde bir çözüm ve referandum hedefinde olduklarını ve CTP'nin de bu hedefi paylaştığını anlatan Akıncı, DP'nin de bu hedefi paylaşması halinde, oturup konuşabileceklerini kaydetti. Akıncı, Talat'ın, BDH'nin de içinde bulunduğu bir hükümet formülü üzerinde durduğunu söyledi. 
     
</TEXT>
</DOC>
