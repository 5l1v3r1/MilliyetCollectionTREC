<DOC>
<DOCNO> 243176 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/27/spor/spo04.html </URL>
<DATE> 2004/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğan'dan son nokta 
</HEADLINE>
<TEXT>


Trabzon Teknik Direktörü, Futbolcu İzleme Komitesi'nin belirlediği isimleri beğenmediği yolundaki eleştirileri yanıtladı, "Hesabı ben vereceksem, oyuncu seçme hakkı da benimdir" diye konuştu 


Doğan'dan basın toplantısı 
TRABZONSPOR Teknik Direktörü Ziya Doğan, dünkü basın toplantısında ortada dolaşan transfer dedikodularını yanıtladı. Futbolcu İzleme Komitesi'nin ve yardımcılarının belirlediği oyunculara sıcak bakmadığı konusunda eleştirilere yanıt veren Doğan, "Oynatacağım oyuncuyu ben seçerim. Eğer başarıda ve başarısızlıkta hesabı vereceksem, oyuncuyu seçme hakkının da bende olması gerekir" diye konuştu. 

'Yıldız futbolcu beklemeyin' 
DOĞAN, transfer edilecek futbolcu sayısının da 6'yı geçmeyeceğini vurguladı. Trabzonspor'un başarılı çalıştırıcısı, şunları söyledi "Alacağımız isimler özellikle sistem oyuncusu olacak. Kimse bizden şov transfer beklemesin. Yıldız futbolcular zaten bizde var. Türkiye'deki futbolcular yetenek olarak Avrupa'nın çok üzerinde. Ama sisteme uyum açısından bakıldığında almayı düşündüğümüz isimler çok daha önde." 

Aday enflasyonu 

TRANSFER konusunda çalışmalarını sürdüren Trabzonspor'da hem yerli, hem de yabancı futbolcu konusunda adeta enflasyon yaşanıyor. Listede Türk futbolculardan İstanbulsporlu Musa Büyük, Denizlispor'dan Çağdaş, Ankaragücü'nden Adem Koçak, Kayserisporlu Ali Turan, Göztepe kalecisi Bora ve Bayern Leverkusen'den Kenan Şahin ile Sezer Öztürk yer alıyor. 
SLOVAKYA Milli Takımı'nın orta sahasındaki Jonocko'nun başı çektiği yabancı listesinde ise Genk'ten Belçikalı Koel Daerden ile Rusya'nın Shinnk Radoslav ekibinden Letonyalı orta saha oyuncusu Andrejs Rubins yer alıyor. Galatasaray'ın bırakacağı söylenen Batista ile de ilgilenen Karadeniz ekibi, Gaziantepsporlu Bouazizi ve İstanbulsporlu Saidou için de temasta bulunuyor. 

Sakarya'dan paket teklif 

TRABZONSPOR'UN gözden çıkardığı Augustine, D'Haene, Sommers ve Emre Toraman'a Sakaryaspor talip oldu. Bu oyuncular için öneride bulunan Yeşil - Siyahlılar'ın teklifine olumlu bakan Karadeniz ekibinin yöneticileri, "Gerektiğinde takas formülünü de hayata geçirebiliriz. Durumu değerlendireceğiz" diye konuştu. 


</TEXT>
</DOC>
