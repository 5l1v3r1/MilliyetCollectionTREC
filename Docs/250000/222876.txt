<DOC>
<DOCNO> 222876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/16/son/sontur15.html </URL>
<DATE> 2004/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Polis, Beyazıt Meydanı'nda göstericilere müdahale etti 
</HEADLINE>
<TEXT>

     İstanbul'da, 16 Mart ve Halepçe olaylarının yıldönümü dolayısıyla Beyazıt Meydanı'nda gösteri yapmak isteyen gruba müdahale eden polis, yaklaşık 30 kişiyi gözaltına aldı. 
     İstanbul Üniversitesi'nin İÜ merkez yerleşkesi içinde toplanan yaklaşık 100 kişilik grup, Beyazıt Meydanı'na açılan kapı önüne çıkarak, 16 Mart 1978 tarihinde İÜ Eczacılık Fakültesi önünde 7 öğrencinin ölümü ve 41 öğrencinin de yaralanmasıyla sonuçlanan olay ile 16 Mart 1988 tarihinde Halepçe'de kimyasal silah kullanılmasını protesto eden bir açıklama yaptı. 
     Eczacılık Fakültesi önüne karanfil bırakan grup, olaysız şekilde yerleşkeye geri döndü. 
     Daha sonra ise İÜ Merkez Yerleşkesi'nden çıkan yaklaşık 30 kişilik bir grup, Beyazıt Meydanı'na geldi. Beyazıt'taki otobüs duraklarında toplanan çeşitli sivil toplum kuruluşları ile öğrenci derneklerinin üyelerinin yer aldığı yaklaşık 450 kişilik grup da, polisin kontrolü altında Beyazıt Meydanı'na doğru yürümeye başladı. 
     Meydana ilk olarak giren ve çoğunluğunu kadınların oluşturduğu, ellerinde de Halepçe'de yaşanan olaylara ilişkin fotoğraflar ve pankartlar taşıyan grup, Suriye'de yaşanan son olaylara ilişkin Kürtçe ve Türkçe sloganlar attı. 
     Diğer gruplar da, çeşitli pankartlar taşıyarak ve 16 Mart olayını protesto eden sloganlar atarak meydana girdi. 
     Grupların basın açıklamasına hazırlandığı sırada, emniyet güçleri gösteriye müdahale etti. 
     Çevik Kuvvet'e bağlı polislerin jop ve ''biber gazı'' ile yaptığı müdahale üzerine grup, Sahaflar Çarşısı ile Vezneciler yönüne doğru dağıldı. 
     Bazı kişiler İÜ merkez yerleşkesine kaçarken, buradan bazı kişilerin polislere taş attığı görüldü. 
     Emniyet güçleri, Vezneciler yönüne kaçan grubu bir süre takip ettikten sonra Beyazıt Meydanı'na döndü. 
     Olay sırasında bazı kişiler yaralanırken, yaklaşık 30 kişi de gözaltına alındı. 
     Polisten kaçmaya çalışırken duvardan düşerek ayak bileğini kıran bir bayan gösterici, sedyeyle ambulansa taşınarak olay yerinden uzaklaştırıldı. 
     Bu arada, müdahalede kullanılan ''biber gazı''ndan bazı polisler ve basın mensupları ile çevredeki vatandaşlar da etkilendi. Beyazıt Meydanı ve çevresinde yoğun önlem alan güvenlik güçlerinin, özel eğitimli köpeklerini de getirdikleri görüldü. 
     Öte yandan, SHP İstanbul İl Başkanlığı'ndan yapılan yazılı açıklamada, ''gençlere destek olmak amacıyla Beyazıt Meydanı'ndaki gösteriye katılan Eminönü Belediye Başkan Adayı Kiraz Biçici'nin de gözaltına alındığı'' bildirildi. 

     
</TEXT>
</DOC>
