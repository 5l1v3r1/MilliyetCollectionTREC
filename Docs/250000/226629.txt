<DOC>
<DOCNO> 226629 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/29/son/sonsiy43.html </URL>
<DATE> 2004/03/29/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
AKP iktidarını perçinledi, CHP yerinde saydı, büyük kalelerini kaybetti 
</HEADLINE>
<TEXT>

     ANKARA Milliyet 

28 Mart günü sandığa giren seçmen, 3 Kasım genel seçimlerinde yüzde 34'le iş başına getirdiği AKP'ye olan güvenini, 57 belediyenin yönetimini, yüzde 41,9 oyla iktidar partisine vererek gösterdi. 
     AKP, 12'si büyükşehir olmak üzere 57 ilde belediye başkanlığını kazanmasına rağmen, anamuhalefet partisi CHP, 3 Kasım'da aldığı oy oranının altına düştü ve Gaziantep, Antalya, İzmit gibi kalelerini AKP'ye teslim etti. 2'si büyükşehir 8 ilde ipi göğüsleyen CHP'nin de aralarında bulunduğu sol partilerin toplam oy oranı yüzde 24'lerde kaldı ve sol partiler, geleneksel sol oyları bile alamadı. 
     
     Sol hüzün 

     Yerel seçimin kesinleşmeyen sonuçlarına göre, seçmenlerin adaylara değil, partilere oy verdiği il genel meclisi seçiminde, seçime SHP listesinden giren, sol ittifak SHP, DEHAP, EMEP, ÖDP, Özgür Parti, SDP , DEHAP'ın 3 Kasım'da tek başına aldığı 6.2'lik oy oranının bile altında kaldı ve ancak 4.8 oranında oy alabildi. 
     Anamuhalefet partisi CHP, muhalefette olmasına rağmen 3 Kasım'da aldığı yüzde 19.3 oranının 1 puan altına düştü ve yüzde 18 oranında oy aldı. AKP'den önceki iktidar partisi olan DSP, genel seçimlerdeki eriyişini yerel seçimde de sürdürdü ve ancak 2.1 oranında oy alabildi. Böylece, 3 sol partinin toplam oy oranı yüzde 24.9 olarak gerçekleşti. Türkiye'nin çok partili döneme geçtiğinden bu yana fazla bozulmayan yüzde 60-65 sağ oya karşılık yüzde 35-40 oranında sol oy dengesi de böylece bozulmuş oldu. 
     
     Milliyetçiler yuvaya 

     3 Kasım seçiminden büyük bir zaferle ayrılan ve girdiği ilk seçimde yüzde 7 oy alan Cem Uzan'ın Genç Partisi, genel seçimde MHP ve DYP'den çaldığı oyları geri verdi. Genel seçimlerdeki ülke barajı çizgisini kılpayı aşan MHP 10.4, DYP ise 10.1 oy aldı. Genel seçimde aldığı oylarla bu iki partiyi Meclis dışında bırakan Genç Parti ise yüzde 2.5 oyda kaldı. 
     Seçimin en şaşırtıcı sonuçlarından birisini ise SP aldı. AKP oy oranını artırmasına rağmen, SP'de genel seçimde aldığı oy oranını ikiye katladı ve yüzde 4 oranında oy aldı. 
     
     Sağdan gidelim 

     Seçim öncesi yüzde 50'nin üzerinde oy almayı bekleyen AKP, muhalefet karşısında gerilemediği gibi yüzde 8'e varan bir sıçrama yaparak iktidarını perçinledi. Seçmen, böylece AKP'nin 1,5 yıllık icraatlarını desteklediğini ortaya koyarken, mevcut sol partilerden umudunu kestiğini de sağ partilere toplam yüzde 75 oranında oy vererek gösterdi. 
     Sağ partilerin aldığı oylar, AKP'nin, bu partilerin erimesini sağlayamadığını da ortaya koydu. Sonuçlar, sağ partilerden yüzde 2.4 oy alan ANAP'ın hiçbir toparlanma gösteremediğini ve eriyişi sürdürdüğünü gösterdi. ANAP, tek bir ilde bile belediye başkanlığı kazanamadı. 
     
     İllerde durum 

     Seçimin kesin olmayan sonuçlarına göre AKP 12'si büyükşehir olmak üzere 57 ilde zafer kazandı. CHP 2'si büyükşehir olmak üzere 9 ilde ipi göğüsledi. MHP 4, SHP 1'i büyükşehir olmak üzere 5, DSP 2, DYP ve SP 1'er başkanlık kazandılar. Ardahan'da ise bağımsız aday ipi göğüsledi. 
     İllerde durum şöyle 
     AKP Adana, Adıyaman, Afyon, Ağrı, Amasya, Ankara, Aydın, Antalya, Kars, Kırşehir, Rize, Samsun, Konya, Nevşehir, Bilecik, Bingöl, Çankırı, Çorum, Denizli, Gaziantep, Hatay, Isparta, Giresun, Balıkesir, Bitlis, Bolu, Burdur, Bursa, Malatya, Manisa, Kahramanmaraş, Kütahya, Tekirdağ, Sivas, Şanlıurfa, Uşak, Van, Yozgat, Zonguldak, Kırıkkale, Karaman, Karabük, Kilis, Osmaniye, Düzce, Aksaray, Bayburt, Erzincan, Yalova, Erzurum, İstanbul, Kayseri, Kocaeli İzmit , Muş, Sakarya, Tokat, Siirt 
     CHP İzmir, Trabzon, İçel, Kırklareli, Artvin, Sinop, Çanakkale, Edirne, Muğla 
     MHP Kastamonu, Niğde, Gümüşhane, Iğdır 
     SHP Diyarbakır, Tunceli, Batman, Şırnak, Hakkari 
     DSP Ordu, Bartın 
     DYP Elazığ 
     SP Mardin 
     Bağımsız Ardahan 
     
     AKP ve CHP'nin kazandığı büyükşehirler şöyle 

     AKP Adana, Ankara, Antalya, Konya, Samsun, Gaziantep, Bursa, Sakarya, Kayseri, İstanbul, Kocaeli, Erzurum. 
     CHP İzmir, İçel 
     
</TEXT>
</DOC>
