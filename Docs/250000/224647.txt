<DOC>
<DOCNO> 224647 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/23/guncel/gun20.html </URL>
<DATE> 2004/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

   
   Bedelli bekleyenler yanlış anladı... 
   Milli Savunma Bakanı Vecdi Gönül, bedelli askerlik konusunda bir çalışma olmadığını bildirdi. Gönül, Genelkurmay Başkanlığı'ndan istek gelmesi ve ihtiyaç fazlası asker bulunması durumunda bedelli askerlik uygulaması olabileceğini ifade ederek, "Bunun için zaten mevcut bir kanun var. Ayrıca kanun çıkarmaya gerek yok" diye konuştu. Gönül'ün daha önce çok sayıda başvuru olması halinde konunun gündeme gelebileceğini ifade etmesi üzerine bedelli askerlik beklentisinde olan bazı vatandaşlar askerlik şubelerine dilekçe vermek istedi. Ancak askeri yetikiller, kendilerine bu yönde bir talimat gelmediğini ifade ederek, dilekçeleri işleme koymadı. 
   
   TRT'ye havacı Genel Müdür Yardımcısı 
   TRT Genel Müdürü Şenol Demiröz, 13 kadın yöneticiyi "aralarında sürekli çekişiyorlardı, verim düşüyordu" gerekçesiyle görevden almasının ardından daha önce Devlet Hava Meydanları İşletmesi DHMİ Genel Müdürlüğü Teftiş Kurulu Başkanı olan Ali Güney'i de TRT Genel Müdür Yardımcılığı'na getirdi. Güney'in AKP'ye yakın bir isim olduğu belirtildi. Haber - Sen, Demiröz'ün dışarıdan yönetici atamasına tepki gösterdi. Haber - Sen'in açıklamasında "En alt kademelerdeki yöneticilere kadar hızlı bir kadrolaşma hareketi başlattı. Sadece daire başkanlarını değil, birim müdürlerini de değiştirdi" denildi. 
   
   
   
</TEXT>
</DOC>
