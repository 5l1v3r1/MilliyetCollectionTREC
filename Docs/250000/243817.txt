<DOC>
<DOCNO> 243817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/29/son/sonspo10.html </URL>
<DATE> 2004/05/29/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Erol Kaynar, Mısırlı Zidan ile 5 yıllığına anlaştı... 
</HEADLINE>
<TEXT>

     Beşiktaş Kulübü'nün yarın yapılacak olağanüstü genel kurulu öncesi başkan adaylarından Erol Kaynar, Mısırlı futbolcu Mohamed Zidan'la 5 yıllığına anlaştıklarını açıkladı. 
     Kaynar, Conrad Oteli'nde düzenlediği basın toplantısında, Zidan ile yaptıkları görüşmeler sonucunda 5 yıllık ön protokol imzaladıklarını belirterek, ''Bu futbolcunun bonservisini aldık. Sonra kendisiyle 5 yıllığına anlaştık. Yaptığımız ön sözleşme 2 Haziran 2004'e kadar geçerlidir. Biz istemezsek, bu anlaşma geçerli olmayacak. Eğer biz seçilemezsek, gelecek yönetim de istemezse, 3 Haziran Çarşamba günü İtalya'nın Juventus takımıyla görüşecek'' diye konuştu. 
     Zidan'ın çok önemli bir futbolcu olduğunu kaydeden Kaynar, şunları söyledi 
     ''Teknik direktör Klaus Toppmöller'in istediği futbolcuları alıyoruz. Beşiktaş'a 21 yaşında, geleceğe yönelik bir futbolcu alıyoruz. Beşiktaş'a hangi yönetim gelirse gelsin bu futbolcuyu hararetle tavsiye ediyorum. Toppmöller de bu oyuncuyu çok istedi. Avrupa'da ilk 10 içinde gösterilen bir oyuncu. Ahmed Hassan ile de bu oyuncu hakkında konuştuk, kendisi olumlu şeyler söyledi. Mısırlı bir oyuncunun daha gelecek olması kendisini sevindirdi. Kesinlikle kaçırılmaması gereken biri. Taraftarlar da bu oyuncuyu çok sevecektir.'' Seçimi kazanmamaları halinde anlaştıkları futbolcuları yeni yönetime tavsiye edeceklerini söyleyen Kaynar, ''Seçilmesek bile yaptığımız anlaşmaları kulübe devretmeye hazırız. Beşiktaş için çalışıyoruz. Hedefimiz sadece seçimi kazanmak değil. Seçimden sonra da neler yapılacağını düşünüyoruz. Bu tür işlerde dayanışma olmalı. Ancak maalesef bu olmuyor'' şeklinde konuştu. 
     Kaynar, basın mensuplarının diğer başkan adayı Fikret Orman'ın da Zidan'ı istediğini hatırlatmaları ve bu konudaki düşüncelerini sormaları üzerine, ''Demek ki doğru düşünüyoruz. Fikret Orman'ı aradım ve görüşüp görüşmediklerini sordum. Görüşmediklerini söyledi. İbrahim Altınsay'ın bugün bir açıklamasını okudum. Zidan konusunda görüştüğümüz kişinin yetkili olmadığı yönünde bir açıklaması var. Sonuçta futbolcunun bonservisi hangi kulüpteyse biz o kulüple görüşürüz. Biz de onu yaptık. Evimde oynatacak halim yok, Beşiktaş için çalışıyorum'' diye konuştu. 
     Transferleri kesinleşen futbolcuları açıkladıklarını kaydeden Kaynar, ''Transfer kesinleşmeden konuşmak doğru değil. Sonra bu konuda tekzip oluyor. Bu da Beşiktaş'a zarar veriyor. Reklam uğruna Beşiktaş'a prestij kaybettirmek, acı veren bir durum'' diyerek sözlerini tamamladı. 
     Bu arada ön protokol yapılan Zidan'ın Beşiktaş'ta oynaması halinde 7 numaralı formayı giyeceği bildirildi. Kaynar, arkasında Zidan yazan 7 numaralı formayla da basın mensuplarına görüntü verdi. 

     
</TEXT>
</DOC>
