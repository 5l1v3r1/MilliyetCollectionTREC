<DOC>
<DOCNO> 219541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/03/son/sonspo23.html </URL>
<DATE> 2004/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünyanın en zengin futbol kulübü Manchester United 
</HEADLINE>
<TEXT>

     Deloitte and Touch denetim ve danışmanlık firması tarafından yapılan bir araştırmada, İngiltere'nin Manchester United kulübünün dünyanın en zengin futbol kulübü olduğu ortaya çıktı. 
     Gişe gelirleri, forma ve benzeri ürünlerin satışıyla televizyon gelirlerinin gözönüne alındığı araştırmaya göre İngiliz kulübü, geçen sezonda toplam 251.4 milyon Euro gelir elde etti. Araştırmada Manchester United art arda 7. kez en zengin kulüp oldu. 
     Sıralamada İngiliz kulübünü, 218.3 milyon Euro gelirle İtalya'nın FC Juventus kulübü izliyor. Araştırmaya göre 2002-2003 sezonunun en çok gelir elde eden 3. takımı da 200.2 milyon Euro ile geçen yıl Avrupa Şampiyonlar Ligi şampiyonluğunu kazanan İtalya'nın AC Milan kulübü. 
     Her yıl en pahalı transferleri yapan İspanyol kulübü Real Madrid'in 192.6 milyon Euro ile 4. sırada yer aldığı klasmanda, Alman FC Bayern Münih ise 162.7 milyon Euro ile 5. sırada. 
     Sıralamadaki ilk 20 kulüp arasında 12 İtalyan ve İngiliz kulübü bulunuyor. 
     
</TEXT>
</DOC>
