<DOC>
<DOCNO> 247448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/13/ekonomi/eko03.html </URL>
<DATE> 2004/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Nemada 2. taksit yüzde 3.1 zamlı 
</HEADLINE>
<TEXT>


Pazartesi günü başlayacak nema ödemelerinde, hak sahiplerinin alacağı nema miktarı, ilk takside göre yüzde 3.1 daha fazla olacak 


Tasarrufu Teşvik Hesabı nema ödemelerinin ikinci taksit ödemeleri pazartesi günü başlıyor kişisel başvurular için . Nemada ikinci taksit kapsamında yaklaşık 4.7 milyon kişiye, 1 katrilyon liraya yakın ödeme gerçekleştirilecek. 
Hak sahiplerinin ikinci taksitte alacakları nema miktarı, ilk taksite göre yaklaşık yüzde 3.1 daha fazla olacak. Örneğin, ilk taksitte 1 milyar lira alan bir çalışan, bu kez yaklaşık 1 milyar 31 milyon liralık nema alabilecek. 
Kişisel başvurularda ödemeler, Tasarrufu Teşvik hesap numarasının son hanesine göre sırayla yapılacak. Son numarası 9 olan hak sahiplerine 14 Haziran'da, 8 olan hak sahiplerine 15 Haziran'da, 7 olanlara 16 Haziran'da, 6 olanlara 17 Haziran'da, 5 olanlara 18 Haziran'da, 4 olanlara 21 Haziran'da, 3 olanlara 22 Haziran'da, 2 olanlara 23 Haziran'da, 1 olanlara 24 Haziran'da ödeme yapılacak. 25 Haziran 2004 tarihinden itibaren, bu sıralama aranmayacak. Başvuruda gününü geçirenler, daha sonraki günlerde de başvurabilecek. 
Ödemeler için hak sahiplerinin vatandaşlık numarası, geçerli bir kimlik ve tasarruf teşvik hesap numarası ile herhangi bir Ziraat Bankası şubesine başvurusu yeterli olacak. 

Toplu başvuru çağrısı 
Bu arada, Ziraat Bankası yetkilileri hak sahiplerinin şubelerde yığılmaların önüne geçilmesi için işyeri aracılığı ile başvurmaları çağrısını yapıyor. İşyeri ile yapılacak başvurularda Tasarrufu Teşvik Hesabı son numarasına bakılmayacağı hatırlatılıyor. 


</TEXT>
</DOC>
