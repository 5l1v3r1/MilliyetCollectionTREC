<DOC>
<DOCNO> 220995 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/09/son/soneko31.html </URL>
<DATE> 2004/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Tekstilbank, 6.3 trilyon lira kar açıkladı... 
</HEADLINE>
<TEXT>

     Tekstilbank, 2003 yılı için 6 trilyon 310 milyar lira kar açıkladı. 
     Tekstilbank'ın Olağan Genel Kurulu, bankanın Maslak'taki Genel Müdürlük binasında gerçekleştirildi. 
     Genel Kurul'da, 31 Aralık 2003 tarihi itibariyle enflasyona göre düzeltilmiş bilançolarında, bankanın 6 trilyon 310 milyar liralık kar elde ettiği belirtildi. 
     Geçmiş yıl zararlarından mahsup edilecek olması nedeniyle kar dağıtımı yapılmaması kararlaştırıldı. 
     Faaliyet raporunda, bankanın geçmiş yıllar zararı 14 trilyon 636 milyar lira olarak yer aldı. 
     Tekstilbank Genel Müdürü Çim Güzelaydınlı, faaliyet raporunda yer alan mesajında, geçen yılın Türkiye'nin önemli gelişmelere tanık olduğu hareketli bir yıl olduğunu belirterek, Irak savaşının neden olduğu belirsizlik ve kaygı ortamına rağmen, AB'ye üyelik süreci gerekliliklerinin kararlılıkla yerine getirilmesi ve IMF destekli ekonomik istikrar programının sürdürülmesinin Türkiye'nin 2003'ü iyimser beklentiler ve güven duygusu ile tamamlamasına neden olduğunu kaydetti. 
     Güzelaydınlı, bankanın geçen yıla hakim olan değişken politik ve konjonktürel yapı nedeniyle, dikkatli ve riskten kaçınan bir aktif-pasif politikası öngördüğünü belirterek, ''Banka, bunu başarıyla hayata geçirmiş ve sağlam bir bilanço yapısı ve genişleyen müşteri tabanı ile sektördeki konumunu daha da güçlendirmiştir'' dedi. 
     Güzelaydınlı, mesajında şunları kaydetti 
     ''2003 yılı sonunda bankamızın aktif büyüklüğü 1,2 katrilyon olarak gerçekleşmiştir. Irak krizinin ekonomide neden olduğu daralmaya rağmen brüt karımız 9 trilyon lira, net karımız 6,3 trilyon lira olmuştur. Yüzde 12.23 olarak gerçekleşen sermaye yeterlilik rasyomuz ve yüzde 42 oranındaki yüksek likidite düzeyimiz ile finansman yapımız ve sektördeki konumumuz daha da güçlenmiştir.'' Bankanın, kredilerin aktifteki payını bir önceki yılki yüzde 30 oranından yüzde 44 oranına yükselterek reel sektöre verdiği desteği pekiştirdiğine işaret eden Güzelaydınlı, ''Bu çalışmalar sonucunda bankamızın kullandırdığı kredi oranında 2002 yılına göre yüzde 60 artış kaydedilmiş ve kredi hacmi reel anlamda yüzde 39 büyüyerek 511 trilyon liraya ulaşmıştır'' dedi. 
     Çim Güzelaydınlı, mesajında, 2004 yılı hedeflerinin, muhafazakar risk yönetim anlayışı, likidite rasyolarındaki olumlu gelişme, kredi portföyleri ve müşteri profilleriyle sektördeki yerlerini ve itibarlarını pekiştirerek korumak olduğunu bildirdi. 
     Öte yandan, Tekstil Bankası Genel Kurulu'nda Yönetim Kurulu Üyeliklerine 1 yıl süre ile A grubu pay sahiplerini temsilen İsmail Sühan Özkan, Ergün Aral, Tevfik Tözün Tarman B grubu pay sahiplerini temsilen Akgün Türer ve Ali Erdem Yörükoğlu seçildi. 
     Yönetim Kurulu'nun ilk toplantısında, Başkanlığa Hatice Çim Güzelaydınlı ve Başkan Vekilliği'ne Ergün Aral seçildi. Sühan Özkan'a ''A'' grubu imza yetkisi verilmesi kararlaştırıldı. 
     
</TEXT>
</DOC>
