<DOC>
<DOCNO> 229446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/08/dunya/dun02.html </URL>
<DATE> 2004/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Myers Türkiye'yle evli çiftler gibiyiz 
</HEADLINE>
<TEXT>

   ABD Genelkurmay Başkanı, 'Tıpkı evlilik gibi, işbirliğinin devamı da çaba gerektiriyor' dedi 
      YASEMİN ÇONGAR Washington 

   
   ABD Genelkurmay Başkanı General Richard Myers, Türk - Amerikan işbirliğinin teröre karşı savaşın kazanılması için "elzem" olduğunu belirtti ve bu ikili işbirliğinin her zaman en ideal şekilde devam etmeyebildiğini ima ederek, "Birlikte uğraşarak işbirliğini sağlamlaştıracağımıza inanıyorum. Bir evlilik ya da herhangi bir çiftin ilişkisi gibi, bu işbirliğinin devamı da çaba gerektiriyor" dedi. 
   Amerikan - Türk Konseyi ATC , Türkiye'nin Amerikalı Dostları AFOT ve DEİK bünyesinde Türk - Amerikan İş Konseyi tarafından Washington'da düzenlenen yıllık toplantılarda özel bir ödül alan ve konuşma yapan General Myers, Türk - Amerikan işbirliğinden "Son yüzyılın önemli bir bölümüne yayılmış özel bir ilişki" diye söz etti. Myers, terörle savaşın yepyeni tehditler içerdiğini vurgularken, "NATO'nun cephe ülkesi olan Türkiye'nin ittifak açısından taşıdığı vazgeçilmez önem, her zamankinden daha da artmıştır" dedi. Türkiye'nin "laik bir demokrasi" olarak gösterdiği önderliğin de NATO için özel önem taşıdığını vurgulayan Myers, Balkanlar, Kafkasya, Afganistan ve Irak'ta, iki ülkenin yaptığı işbirliğinden övgüyle söz etti. 
   Irak'tan asker rotasyonu kapsamında İncirlik Üssü'nün kullanılabilmesinin de kendilerine büyük yarar sağladığını hatırlatan Myers, PKK'ya karşı girişimlerinin de süreceği güvencesini verdi, ancak bu konuda ayrıntıya girmedi. 
   
   
   
</TEXT>
</DOC>
