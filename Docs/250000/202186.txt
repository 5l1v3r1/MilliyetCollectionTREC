<DOC>
<DOCNO> 202186 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/15/son/sondun22.html </URL>
<DATE> 2003/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak basını "Irak halkı için Milli bayram" 
</HEADLINE>
<TEXT>

     Irak basını, devrik Devlet Başkanı Saddam Hüseyin'in yakalanma sevincini yaşıyor. 
     Gazeteler, birinci sayfalarını tamamen Saddam'ın yakalanma haberlerine, sakallı ve sakalsız resimlerine ayırırken, Saddam'ın ''korkak bir diktatör'' olduğunu ve ''35 yıl boyunca halkının kanını döktüğünü'' yazdılar. 
     Ez Zaman gazetesi, başyazısında, ''Saddam'ın zorba bir diktatör olduğunu, Irak'ı kan, gözyaşı ve toplu mezarlarla doldurduktan sonra tuzağa düştüğünü'' belirtti. 
     Saddam'ın yakalanmasını ''başka diktatörler için büyük bir ders'' olarak niteleyen gazete, ''Dün Irak halkı yeni tarihinde en önemli gününü yaşadı'' ifadesine yer verdi. 
     Gazete, Saddam'ın ''Irak halkını kestikten ve ülkesini yağmaladıktan sonra alçak bir şekilde yakalandığını'' yazdı. 
     El Mutemer gazetesi ise ''35 yıllık diktatörlük ve zorbalıktan sonra Saddam Hüseyin adaletin pençesinde'' manşetini kullandı. 
     Saddam'ın iki sakallı resmini yayımlayan gazete, onun halk önünde açık bir şekilde yargılanacağını, bugünün Irak halkı için milli bayram olması gerektiğini yazdı. 
     Es Sabah gazetesi, Saddam'ın yakalanma haberinin ''dünyayı sarstığını'' belirtti ve ''onun cani ve katil olarak bu akıbete layık olduğu'' yorumunda bulundu. 
     Et Teahi gazetesi de, Saddam'ın yakalanmasının Irak'ta yeni bir ortamın oluşmasına yol açacağını yazdı. Gazete, Irak halkını, ''kendi arasında barış, hoşgörü ve milli uzlaşma ruhunu yaymaya ve yeni bir yaşamın kapısını açmaya'' çağırdı. 
     Bu arada, başkent Bağdat'ta erken saatlerde işlerine giden birçok vatandaşın birbirini kutladıkları gözlendi. 
     
</TEXT>
</DOC>
