<DOC>
<DOCNO> 204683 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/27/dunya/dun02.html </URL>
<DATE> 2003/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
'Patlamayı gördüm' 
</HEADLINE>
<TEXT>

   Pakistan Devlet Başkanı Pervez Müşerref, kendisine karşı düzenlenen intihar saldırısını anlattı 
      DIŞ HABERLER SERVİSİ 

   
   Ravalpindi kentinde kendisine önceki gün bomba yüklü iki araçla düzenlenen intihar saldırısını anlatan Pakistan Devlet Başkanı Pervez Müşerref, ölümden nasıl kıl payı kurtulduğunu gözler önüne serdi. Müşerref, 14 kişinin öldüğü, 46 kişinin de yaralandığı olayı şöyle anlattı "Bana, benim otomobilime yaklaşan bir araç vardı. Bir polis aracı durdurdu ve araç patladı, gördüm. Biraz daha hızlı geçtik gittik. Ama bir süre sonra önümüzde bir patlama daha oldu. Yine hiçbir şey olmadı, biz yıkıntılar içinden geçip gittik." 
   Bu arada suikast girişimi düzenleyen kişilerden üçünün cesedi bulundu, bunlardan ikisinin kimliği tespit edildi. Enformasyon Bakanı Raşid Ahmed, saldırganların yabancı olduğunu söyledi. 
   
   Şansa bırakmamak için 
   Müşerref'e 14 Aralık'ta aynı yolda düzenlenen ilk suikast girişiminde konvoydaki güçlü bir sinyal karıştırıcı, bombanın uzaktan kumanda mekanizmasından iletilen sinyali bir süre engelleyerek patlamayı geciktirmiş, bu nedenle bombalar konvoy geçtikten sonra patlayınca yaralanan olmamıştı. İkinci saldırıyı düzenleyenler, işi şansa bırakmamak için bu kez intihar saldırısı düzenlemişler ve bomba yüklü iki araçla Müşerref'in konvoyuna dalmışlardı. 
   
   
   
</TEXT>
</DOC>
