<DOC>
<DOCNO> 222229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/14/son/soneko15.html </URL>
<DATE> 2004/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Kapıkule'de tırlar 6 km uzunluğunda kuyruk oluşturdu... 
</HEADLINE>
<TEXT>

     Kapıkule Sınır Kapısı'nda, yurt dışına çıkış yapacak TIR'lar 6 kilometre uzunluğunda konvoy oluşturdu. 
     AA muhabirinin Kapıkule gümrük yetkililerinden aldığı bilgiye göre, ihracat yükü taşıyan TIR'ların çıkışlarını hafta sonuna denk getirmeleri ve hafta başında yüklerini teslim edecekleri ülkelerde olmak istemelerinden dolayı, çıkış bölgesinde 6 kilometreyi bulan kuyruklar oluştu. 
     Kapıkule gümrüğünde TIR yoğunluğuna rağmen işlemlerin hızlı bir şekilde yapıldığını ifade eden yetkililer, ''Bulgar gümrük sahasının dar olması nedeniyle, Bulgar gümrükçüler işlemleri yavaş yapıyor. Bu nedenle Türk tarafında yığılma yaşanıyor'' dedi. 
     Kapıkule'de halen 250 civarında TIR çıkış için bekliyor. 
     
</TEXT>
</DOC>
