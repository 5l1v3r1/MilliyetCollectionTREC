<DOC>
<DOCNO> 201724 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/13/ekonomi/aeko.html </URL>
<DATE> 2003/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüpraş'a iki talip çıktı 
</HEADLINE>
<TEXT>

   Tüpraş'a perde arkasında Tataristan'ın petrol şirketi Tatneft'in bulunduğu Efremov'un yanı sıra Çukurova Grubu'nun liderliğindeki Anadolu Konsorsiyumu teklif verdi 
      EKONOMİ SERVİSİ 
   
   Özelleştirme İdaresi Başkanlığı ÖİB borsaya yaptığı açıklamada Tüpraş ihalesinde teklif veren firmalardan Efremov Kautschuk GMBH ve Anadolu Ortak Girişim Grubu ile pazarlık görüşmelerinin devam ettiğini açıkladı. 
   Tüpraş'ın yüzde 65.76'sına tekabül eden A Grubu İdare hisselerinin blok satış yoluyla özelleştirilmesi için çıkılan ihalede son teklif verme süresi 24 Ekim'de sona ermişti. Tüpraş'ın işlem sırasının basında yer alan haberler nedeniyle kapatılmasının ardından ÖİB'den yapılan açıklamada teklif sahipleri ile görüşmelerin 13 Ocak 2004'te saat 16.30'da sonuçlandırılacağı kaydedildi. 
   Açıklamanın ardından Tüpraş hisseleri işleme açıldı. ÖİB'nin açıklamasının hissenin fiyatına etkisi olmadı. Tüpraş hissesi, önceki günkü kapanış fiyatı olan 11 bin 100 liradan günü tamamladı. 
   
   Taşımacı talip 
   Tüpraş'a teklif veren iki gruptan biri olan Anadolu Ortak Girişim Grubu'nun liderliğini Çukurova Grubu'nun iştiraklerinden Anadolu Uluslararası Taşımacılık yapıyor. Sektördeki dört şirketin bir araya gelmesiyle oluşturulan Anadolu Ortak Girişim Grubu'nda, Çukurova Grubu'nun iştiraklerinden Anadolu Uluslararası Taşımacılık'ın hakim durumda olduğu öğrenildi. Şirket petrol sektöründe taşımacılık ve depolama alanında faaliyet gösteriyor. 
   Anadolu Ortak Girişim Grubu'nun Koordinatörü Mehmet Abbasoğlu, daha önce yaptığı bir açıklamada Tüpraş'ı ulusal kimlikten global oyuncu düzeyine getirmek istediklerini bildirmişti. 
   
   Tatneft Ortadoğu'ya açılmak istiyor    CENK BAŞLAMIŞ Moskova 
   Tüpraş'a teklif veren iki şirketten biri olan Efromov Kautschuk'un perde arkasında Rus şirketi Tatneft'in bulunduğu sanılıyor. 
   Rusya Federasyonu'na bağlı Tataristan Özerk Cumhuriyeti'nin petrol şirketi olan Tatneft aynı zamanda Türkiye'ye petrol satan tek Rus şirketi. Tüpraş, temmuzda Tatneft'ten petrol almak için şirketin yetkili kıldığı Efromov Kautschuk'la anlaşma imzalamıştı. Efromov, 2002'den itibaren Rusya'da yabancı şirket statüsünde faaliyet gösteriyor. Ortadoğu'ya büyük ilgi duyduğu bilinen Tatneft, Türkiye'ye sıçrama tahtası olarak bakıyor. Tüpraş'la imzalanan anlaşma uyarınca Tatneft Türkiye'ye yılda ortalama 2.4 milyon ton petrol satıyor. İki şirket arasında son yapılan görüşmelerde bu miktarın 1 milyon ton artırılması konusunda ilke anlaşmasına varılmıştı. Tatneft yılda ortalama 25 milyon ton petrol üretiyor. 
   
   
   
</TEXT>
</DOC>
