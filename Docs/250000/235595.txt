<DOC>
<DOCNO> 235595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/28/son/sonsiy03.html </URL>
<DATE> 2004/04/28/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Modern dünyaya doğru bir adım daha 
</HEADLINE>
<TEXT>

     ANKARA Milliyet 

AB yolunda insan hak ve hürriyetlerinin önünü açan, ölüm cezasını tümüyle Anayasa'dan silen, sivil yönetim üzerindeki asker baskısını gevşeten, kadın -erkek eşitliğini bir adım daha ileri götüren, Türkiye'nin darbe döneminden sonra tanıştığı DGM'leri kaldıran Anayasa değişikliği paketi TBMM Başkanlığı'na sunuldu. 
     Yarın, Anayasa Komisyonu'nda görüşülecek olan teklifle getirilen temel düzenlemeler şöyle 
     
     ANAYASAL EŞİTLİK 

     10. maddeye, "Kadın ve erkek eşit haklara sahiptir" cümlesi ekleniyor. Başbakan Recep Tayyip Erdoğan başta olmak üzere AKP içinde rahatsızlık yaratan, "pozitif ayrımcılığa olanak sağlayan" ifadelere teklif metninde yer verilmedi. 
     
     ÖLÜM CEZASI AYIKLANIYOR 

     15. maddeden, temel hak ve hürriyetlerin kısıtlanabileceği durumlar arasında sayılan, "ölüm cezasının infazı" cümlesi çıkarılıyor. 
     
     SIKIYÖNETİM DE OLSA 

     ÖLDÜRME YOK 17. maddede, kişinin yaşama hakkına dokunulabileceği durumlar arasında sıralanan, mahkemelerce verilen ölüm cezalarının yerine getirilmesi hali' ile, sıkıyönetim veya olağanüstü hallerde yetkili merciin verdiği emirlerin uygulanması' hükümleri kaldırılıyor. Böylece, sıkıyönetim de olsa, yaşama hakkına dokunulamayacak. 
     
     ÖLÜM CEZASI YASAK 

     38. maddeden, "savaş, çok yakın savaş tehdidi ve terör suçları hallerinde ölüm cezası verilebileceğine" ilişkin hüküm çıkarılırken, "ölüm cezası verilemez" hükmü ekleniyor. 
     
     MECLİS CELLATLIK YAPMAYACAK 

     87. maddede sıralanan TBMM'nin görev ve yetkileri arasından, mahkemelerce verilip kesinleşen ölüm cezalarının yerine getirilmesi' hükmü çıkarılıyor. 
     
     EGEMENLİĞE İNSAN HAKKI ŞARTIYLA SINIRLAMA 

     Türkiye'nin, egemenliğini sınırlama anlamına gelen, 90. maddede öngörülen değişiklikle milletlerarası anlaşmalar kanunun üstünde sayılıyor. Teklife son dakikada eklenen bir cümle ile egemenliğin, ancak insan hakları çerçevesinde sınırlanması öngörüldü. Bu maddeye eklenen hüküm şöyle "Usulüne göre yürürlüğe konulmuş temel hak ve özgürlüklere ilişkin milletlerarası andlaşmalar ile kanunların aynı konuda farklı hükümler içermesi nedeniyle çıkabilecek uyuşmazlıklarda milletlerarası andlaşma hükümleri esas alınır." 
     
     ASKER YÖK'TEN ÇIKARILIYOR 

     131. maddede yer alan, Yüksek Öğretim Kurulu'na Genelkurmay Başkanlığı tarafından da üye gönderilmesine ilişkin hüküm kaldırılıyor. 
     
     DGM'LER KALKIYOR 

     Anayasa'nın DGM'lerin kuruluşuna ilişkin 143. maddesi tümden kaldırılıyor. 
     
     ORDU'DAN GİZLİLİK KALKANI KALKIYOR 

     Sayıştay'a ilişkin 160. maddenin son fıkrası metinden çıkarılarak, TSK'nın gizlilik kalkanı arkasında kalması engelleniyor. Kaldırılan hüküm şöyle "Silahlı Kuvvetler elinde bulunan Devlet mallarının Türkiye Büyük Millet Meclisi adına denetlenmesi usulleri, Milli Savunma hizmetlerinin gerektirdiği gizlilik esaslarına uygun olarak kanunla düzenlenir." 
     
     ULUSLARARASI CEZA DİVANI 

     Vatandaşların suç sebebiyle yabancı bir ülkeye geri verilemeyeceğine ilişkin hükme, partideki itirazlara rağmen, Uluslararası Ceza Divanı'na taraf olmanın gerektirdiği yükümlülükler hariç' koşulu getirildi. Türkiye böylece, savaş ve soykırım suçlularının yargılandığı Divan'ın talebi üzerine iade yapacak. 
     
     ROTATİFLER DURMAYACAK 

     30. maddeden, basın araçlarına, devletin ülkesi ve milletiyle bölünmez bütünlüğü, Cumhuriyetin temel ilkeleri ve milli güvenlik aleyhinde işlenmiş bir suçtan mahkum olma halinde' el konulabileceğine ilişkin hüküm çıkarılıyor. 

     
</TEXT>
</DOC>
