<DOC>
<DOCNO> 213069 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/04/son/sondun21.html </URL>
<DATE> 2004/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere Parlamentosu'nda "Hutton" protestosu 
</HEADLINE>
<TEXT>

     İngiltere Parlamentosunda Dr. David Kelly'nin ölümüyle ilgili olarak Lord Hutton tarafından hazırlanan soruşturma raporuyla ilgili açılan genel görüşmede konuşan Başbakan Tony Blair, BBC'nin haberinin yüzde yüz yanlış olduğunu savunmayı sürdürdü. 
     Blair, Parlamentodaki milletvekillerinin sorularını yanıtlamaya başladıktan hemen sonra, izleyiciler arasında bulunan bir kişinin yüksek sesle Başbakanı protesto etmeye başladığı duyuldu. Blair, kısa bir duraklamanın ardından konuşmasını sürdürürken, beş dakika arayla ikinci, üçüncü ve dördüncü protestocular ayağa kalkarak Başbakan'a protestoda bulundu. 
     Polisin protestocuları salondan çıkarmasından sonra konuşmasını sürdürmeye çalışan Başbakan Blair'in, her yeni protestoda yeniden durakladığı, şaşırdığı, kimi zaman da soruların tekrarlanmasını istediği görüldü. 
     
     OTURUMA ARA VERİLDİ 
     Ancak protestoların sürmesi üzerine Avam kamarası Başkanı oturuma 10 dakika ara verdi. Bu sırada, dinleyici sıralarının boşaltılması bekleniyor. 
     Protestolar arasında bazı soruları yanıtlamayı başaran Başbakan Blair ise Lord Hutton'ın açtığı soruşturma sırasında hiçbir şeyi gizlemediklerini belirtirken, Savunma Bakanlığı'nın Dr. David Kelly'nin ismini açıklama biçiminin hatalı olduğunu kabul etti. 
     
</TEXT>
</DOC>
