<DOC>
<DOCNO> 221094 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/10/dunya/dun03.html </URL>
<DATE> 2004/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Kerry, Bush'u 8 puan geçti 
</HEADLINE>
<TEXT>

      SEMA EMİROĞLU New York 

   
   ABD'de kasımda yapılacak olan başkanlık seçimleri için yarış kızışırken, son anketler, seçimde ABD Başkanı George W. Bush'un rakibi olacağına kesin gözüyle bakılan Demokratik Parti adayı John F. Kerry'nin kamuoyu desteğinin, Bush'tan 8 puan daha fazla olduğunu gösterdi. Kamuoyu araştırmalarına göre, Bush'a destek, göreve geldiğinden beri en alt seviyeye düştü. 
   USA Today gazetesi ve CNN'in ortak kamuoyu araştırmasının sonuçlarına göre, John Kerry'ye verilen genel destek oranı yüzde 52'ye çıkarken, Bush'un desteği yüzde 44'te kaldı. Washington Post gazetesiyle ABC Televizyonu'nun kamuoyu yoklaması ise, Bush'a genel destek oranının yüzde 50 olduğunu gösterdi. Her iki rakam da, Bush'a desteğin, göreve geldiği günden bu yana en düşük seviyeye indiğini ortaya koyuyor. 
   Washington Post - ABC anketine göre, bugün seçim yapılsa Demokrat başkan adayı John F. Kerry yüzde 48, Bush ise yüzde 44 oranında oy alacak, bağımsız aday Ralph Nader ise yüzde 3 oy toplayacak. Kerry'yi destekleyen her 10 kişiden 6'sı, Bush'u ve politikalarını protesto etmek için Demokratlara oy vereceğini söyledi. 
   
   
   
</TEXT>
</DOC>
