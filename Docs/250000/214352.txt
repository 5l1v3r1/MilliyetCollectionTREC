<DOC>
<DOCNO> 214352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/10/son/sontur27.html </URL>
<DATE> 2004/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Eğitim Bakanlığı, 10 bin öğretmen atayacak... 
</HEADLINE>
<TEXT>

     Milli Eğitim Bakanlığı MEB , 52 branşta 10 bin öğretmen atayacak. Başvurular, 16-27 Şubat 2004 arasında alınacak. 
     MEB'e bağlı okulların öğretmen ihtiyacını karşılamak amacıyla, 10 bin kadroya, ilk atama ve açıktan atama yoluyla 10 bin öğretmen alınacak. 
     Öğretmen olarak atanacaklarda, şu koşullar aranacak 
     - 657 sayılı Devlet Memurları Kanunu'nun 48. maddesinde yer alan koşullara uymak. 
     - İlk defa atanacaklar için, 1 Ocak 1965 ve sonraki tarihlerde doğmuş olmak. 
     - Yurtdışı yükseköğretim kurumlarından lisans düzeyinde mezun olanlar için, Talim ve Terbiye Kurulu'nun 340 sayılı kararında belirlenen yükseköğretim programlarının aynı alana denkliği YÖK tarafından belirlenmiş olmak. 
     - Ortaöğretim alan öğretmenliği için eğitim, fen, edebiyat, fen-edebiyat fakülteleri ile diğer yükseköğretim programlarından mezun olup, pedagojik formasyon veya 33 kredilik ilk öğretim sınıf öğretmenliği sertifikasına sahip olmak. 
     - Sağlık durumunun Türkiye'nin her bölgesinde ve iklim koşullarında öğretmen olarak görev yapmasına engel olmadığını raporla belgelendirmek. 
     - Devlet memurluğundan veya öğretmenlik mesleğinden çıkarılmayı gerektiren ceza almamış olmak. 
     - 17 Ekim 1999 ve 12 Aralık 1999 tarihlerinde yapılan Devlet Memurluğu Sınavı ve Kamu Personeli Seçme Sınavı ile 2003 Kamu Personel Seçme Sınavı-Öğretmenlik sınavlarından en az birine girmiş ve yeterli puanı almış olmak. 
     - Daha önce öğretmenlik görevinde bulunmuş olup adaylıkları kaldırıldıktan sonra bu görevinden ayrılmış yasal bekleme süresini tamamlamış olmak. 
     Başvurular, 16-27 Şubat 2004 tarihleri arasında bakanlığın http personel.meb.gov.tr adresindeki form doldurularak yapılabilecek. 
     Adaylar, doldurdukları formu, tüm illerde bulunan en yakın başvuru bürolarına giderek onaylatacaklar. Bu hizmetler için hiçbir ücret alınmayacak. 
     Bakanlık, 2003 tarihinde öğretmenlik için başvuran, ancak atanamayan adayların yeniden başvuru yapacağını bildirdi. 
     
</TEXT>
</DOC>
