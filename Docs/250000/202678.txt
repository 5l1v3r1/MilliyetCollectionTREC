<DOC>
<DOCNO> 202678 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/17/son/sondun06.html </URL>
<DATE> 2003/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
SARS hortluyor mu 
</HEADLINE>
<TEXT>

     Tayvan'da bir laboratuvar görevlisinin SARS'a yakalandığı bildirildi. 
     Tayvan Hastalık Kontrol Merkezi'nden yapılan açıklamada, Ulusal Savunma Üniversitesi'nde SARS hakkında araştırma yürüten bir kişinin SARS testinin sonuçlarının pozitif çıkması üzerine, SARS vakaları için ayrılan özel bir hastaneye kaldırıldığı belirtildi. 
     Açıklamada, 44 yaşındaki görevlinin 7-10 Aralık tarihleri arasında Singapur'da bir konferansa katıldıktan sonra ülkesine dönmesinin ardından ateşi çıktığı, önce sadece grip olduğunu düşünen görevlinin röntgen çektirdikten sonra zatürree olduğunun anlaşıldığı, bunun üzerine yapılan SARS testinin pozitif çıktığı kaydedildi. 
     Sağlık Bakanı Chen Chien-jen de düzenlediği basın toplantısında, bu vakanın ülkedeki tek SARS vakası olduğunu söyledi. 
     Singapur Sağlık Bakanlığı sözcüsü ise ülkede yeni bir SARS vakası olmadığını açıkladı. 
     Sözcü Karen Tan, ''Burada yeni bir SARS vakası belirtisi yok'' dedi. 
     Dünya çapında bu yıl ortaya çıkan SARS salgınında 800'den fazla kişi ölmüştü. 
     
</TEXT>
</DOC>
