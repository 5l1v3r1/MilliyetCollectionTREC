<DOC>
<DOCNO> 218513 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/28/son/sondun29.html </URL>
<DATE> 2004/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Gazze'deki saldırıda 3 kişi öldü, 15 kişi yaralandı 
</HEADLINE>
<TEXT>

     İsrail helikopterinin Gazze'de bir araca düzenlediği füze saldırısında ölen 3 kişinin de İslami Cihad üyesi olduğu bildirildi. 
     Görgü tanıkları, ölenlerden birinin örgütün askeri kanadının üst rütbeli komutanlarından Mahmud Cuda, diğer 2'sininse örgüt üyesi Eymin ve Emir Dadu olduğunu belirtti. 
     İsrail ordusu sözcüsü, saldırıda hedefin, İslami Cihad'ın İsrailli siviller ve askeri hedeflerine saldırı planlayan üst düzey yetkililerinin bulunduğu araç olduğunu açıkladı. 
     Öte yandan aralarında çocuklarında bulunduğu 15 yaralının kaldırıldığı hastanede İslami Cihad ve El Aksa Şehitleri Tugayı militanlarının tekbir getirerek, ''Öç öç'' diye bağırdıkları belirtildi. 
     Üst düzey İslami Cihad üyesi Halid El Batış, direnişin süreceğini söyledi. 
     Filistinli Bakan Saib Erekat da ''İsrail'in suikastlarını ve sivillerin yoğun olduğu bölgelere yönelik saldırılarını kınadıklarını'' belirtti. 
     İsrail helikopterinin, Gazze ile Cebeliye mülteci kampı arasındaki yolda seyreden araca 2 füze attığı bildirilmişti. 
     
</TEXT>
</DOC>
