<DOC>
<DOCNO> 212071 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/30/siyaset/siy02.html </URL>
<DATE> 2004/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Lady'lere Bush sürprizi 
</HEADLINE>
<TEXT>

   Emine Erdoğan-Laura Bush zirvesi yarım saat sürdü. Konuk odası yerine, oturma odasında gerçekleşen görüşmeye, "Sürpriz" diyerek içeri giren Başkan Bush da katıldı 
      UTKU ÇAKIRÖZER Washington 

   
   ABD Başkanı George Bush ile Başbakan Recep Tayyip Erdoğan'ın tarihi randevusunu gölgelememek için bir gün ertelenen "First Lady'ler" buluşması dün gerçekleşti. Başkan George Bush görüşme sırasında "sürpriz" diye odaya girerek sohbete katıldı. 
   Emine Erdoğan, Dışişleri Bakanı Abdullah Gül'ün eşi Hayrünnisa Gül, Milli Savunma Bakanı Vecdi Gönül'ün eşi Sevim Gönül, Devlet Bakanı Ali Babacan'ın eşi Zeynep Babacan, Erdoğan'ın danışmanı ve İstanbul milletvekili Egemen Bağış'ın eşi Beyhan Bağış ile Washington Büyükelçisi Faruk Loğoğlu'nun eşi Mevhibe Loğoğlu'yla birlikte dün sabah Beyaz Saray'a gitti. "Eşler heyetinin" 3'ü türbanlı, 3'ünün ise başı açıktı. Erdoğan, Beyaz Saray'a üstü ekose, altı düz renk, krem rengi h kim bir tayyör ve aynı renk türban takarak gitti. 
   Bush, cana yakın ve sıcak davrandığı Erdoğan'ı, yabancı konuklar için ayrılan konuk odaları yerine, eşi ve kızlarıyla ik met ettiği ikinci kattaki sarı oda olarak bilinen oturma odasında ağırladı. Çay, kahve ve meyve suyunun yanı sıra Amerikan pasta çeşitlerinin ikram edildiği görüşme sırasında beklenmedik bir biçimde kapı açılarak, Başkan Bush "Sürpriz" diyerek içeri girdi. Emine Erdoğan'a büyük yakınlık gösteren Başkan Bush, odadaki tüm eşlerle sohbet etti ve hatıra fotoğrafı çektirdi. Bush'un, Emine Erdoğan'a, "Gelip sizlere 'merhaba' demek istedim. Dün eşinizle çok sıcak toplantılarımız oldu. Eşinizin ziyaretini dört gözle bekliyordum. Eşim de sizi ağırlamak konusunda oldukça heyecanlıydı. Hazirandaki NATO Zirvesi'ne gelirken, eşimi de getireceğim" dedi. 
   Yarım saat süren görüşmede Bush ile Erdoğan, aile değerleri ve güçlü evlilik, kadınların politikadaki rolü ve yaklaşan ABD seçimlerinden söz ettiler. Erdoğan, fakir ailelere destek olmak için yeni başlattıkları "kardeş aile" programından da bahsetti. 
   Erdoğan Beyaz Saray'a Osmanlı - Türk motiflerinin yer aldığı çeşitli örtülerden oluşan set götürdü. Türkiye'de, kızların çeyizine konan örtülerin götürülmesi, "Bush'un ikisi de bek r olan kızlarına çeyizlik malzeme gitti" yorumlarına yol açtı. Erdoğan Laura Bush'a, Türk motiflerinin işlendiği bir kolye ile Mevlana'nın şiirlerini içeren 3 adet İngilizce kitap armağan etti. Laura Bush da Erdoğan'a, üzerinde Beyaz Saray'ın maketinin yer aldığı bir bilezik hediye etti. 
   
   'Çok iyi anlaştılar' 
   Görüşmeye katılan bir Beyaz Saray yetkilisi, "First Lady'ler çok iyi anlaştı. İkisi de inanç, aile ve değerler konusunda ne kadar ortak düşündüklerini ortaya koydular" dedi. Bush'un yaptığı jest, inançları gereği başlarını örten Erdoğan ve bakan eşlerinin, 29 Ekim'de Köşk'teki resepsiyona davet edilmeyişlerinin Washington'da yarattığı tepkinin bir yansıması olarak değerlendirildi. 
   Erdoğan ve bakan eşleri, daha sonra "Vital Voices" Vazgeçilmez Sesler adlı kadın örgütü ile öğle yemeğinde bir araya geldi. Kadınların demokrasi ve siyasette yer almaları için çalışan örgütün yöneticilerine konuşan Erdoğan, "Beşiğini sallayan kadın dünyayı da sallar. Karşımda bu tür kadınları görüyorum" dedi. 
   
   
   
</TEXT>
</DOC>
