<DOC>
<DOCNO> 215633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/17/yasam/yas01.html </URL>
<DATE> 2004/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
'Her kupayı aldım sıra koltuğa geldi' 
</HEADLINE>
<TEXT>

   "2003'ün En İyi Bilardocusu" seçilen Semih Saygıner, "Kazanmadığım kupa kalmadı. Olimpiyatlardan sonra federasyon başkanı olmak istiyorum" dedi 
      SEDAT HARDAL 
   
   7'den 70'e herkes onu tanıyor... Sempatik tavırları, insanın ağzını açık bırakan müthiş atışları ve sayısını kendisinin bile bilmediği kupalarıyla... Yine büyük bir başarıya imza attı. Belçika'da 2003'ün en iyi bilardocusu seçildi, Blamdahl'ı da yenerek Süper Kupa'nın sahibi oldu. Yurtdışında "Mr.Magic" diye çağırılan Semih Saygıner'in, Sarıyer'deki evine konuk olduk. Fazla mal göz çıkarmaz diyen 40 yaşındaki bilardocu, federasyon başkanlığından, sporu ne zaman bırakacağına kadar ilginç açıklamalar yaptı. 
   
   50 yaşına kadar 
   Bilardonun oskarı gözüyle bakılan ödülü almaktan büyük bir gurur duyduğunu ifade ederek söze başlayan Semih Saygıner, "Türk'ün Avrupa'nın göbeğinde bu ödülü kazanması büyük bir prestij" dedi. Saygıner, çevresindekilerin "Artık kaldırmadığın kupa kaldı mı " sözlerine de nispet yaparcasına, "Bunlar yeterli değil, yeni şampiyonluklar daha istiyorum. Ne zaman mücadele edeceğim gücü kendimde göremezsem, güvenimi kaybettiğimi hissedersem bilardoyu bırakırım. 50 yaşımdan sonra da oynamam" ifadesini kullandı. 
   Saygıner, "Bu yemeği pişiren benim, kimse çöpe atamaz. Türk Halkı'na Belçika'da yaşattığım güzelliği kimse izleyemedi. Bu sporun başı boş kalması beni çok rahatsız ediyor. Bir ara sıtkım sıyrılmıştı. Fakat bundan sonra karar aldım. Yapılmayanları ben yapacağım. Bu işi bilenler organize edecek artık. 2004 Olimpiyatları'ndan sonra da Federasyon Başkanı olmak istiyorum. Sporculuğu da yürütmeyi düşünüyorum" şeklinde konuştu. 
   Başbakan Erdoğan'ın kendisinden yeni Semih Saygıner'ler çıkarması istediğini de hatırlatan tecrübeli bilardocu, sözlerini şöyle tamamladı "Dünya şampiyonu olmuş antrenör nadirdir. Bu işte Dünya Şampiyonu olduğum için nasıl Dünya Şampiyonu yetiştireceğimi iyi biliyorum. Ancak bu federasyonla da bu işi yapmam. 'Mutsuz olmamayı nasıl başarıyorsun' diyorlar. Fotoğraf albümüne bakmak keyiflidir. Geçmişte yaşadığım kötü anıları albümüme koymuyorum. Hepsi güzel anılarla doludur. Keşke kelimesini de hiç sevmem." 
   
   
</TEXT>
</DOC>
