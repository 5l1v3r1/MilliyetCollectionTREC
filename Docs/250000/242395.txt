<DOC>
<DOCNO> 242395 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/24/son/sonsiy16.html </URL>
<DATE> 2004/05/24/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
AKP'li İpek "YÖK yasasında A,B planını düşündük" 
</HEADLINE>
<TEXT>

     AK Parti Grup Başkanvekili Haluk İpek, Cumhurbaşkanı Ahmet Necdet Sezer'in YÖK Yasası konusundaki tasarrufuna göre hareket edeceklerini belirterek, ''Biz A, B planını düşündük ama önce Sayın Cumhurbaşkanı'nın iradesini ortaya koyması lazım'' dedi. 
     İpek, TBMM'de gazetecilerle sohbet ederken, Genel Kurul'un bu haftaki gündemi konusunda bilgi verdi. Genel Kurul'da, yarın, Irak'taki tutuklulara yapılan kötü muamele ve Türkiye'nin Irak politikası konusunda CHP ve AK Parti milletvekilleri tarafından verilen genel görüşme önergelerinin birleştirilerek görüşüleceğini kaydeden İpek, ''Görüşmeler sonrasına bir bildiri yayınlanıp, yayınlanmayacağı'' sorusu üzerine, konuyu değerlendireceklerini söyledi. İpek, Genel Görüşme'nin ardından Futbol Federasyonu Yasası'nda yapılacak değişiklik ile Kamu Görevlileri Etik Kurulu Yasa tasarılarının ele alınacağını anlattı. 
     Genel Kurul'un Çarşamba günü Gıdaların Üretim ve Denetimi ile Mera Kanunu'nda değişiklik yapan tasarıları, Perşembe günü ise Maden Yasası Tasarısı'nı ele alacağını ifade eden İpek, tasarılar yasalaşıncaya kadar çalışacaklarını bildirdi. 
     Anayasa paketinin, Cumhurbaşkanı Ahmet Necdet Sezer tarafından onaylandığını hatırlatan İpek, Cumhurbaşkanı'nın, YÖK ile ilgili tasarrufunu da ortaya koymasının ardından hareket edeceklerini söyledi. ''Biz A,B planını düşündük ama önce Cumhurbaşkanı'nın iradesini ortaya koyması lazım'' diyen İpek, YÖK Yasası ile ilgili olarak ''Anayasa'ya aykırılık iddialarının doğru olmadığını, kanunların yürürlükteki Anayasa'ya göre yapılması gereğini'' savundu. 
     İpek, '' Nasıl olsa bu Anayasa geçer düşüncesiyle henüz kesinleşmemiş ve yayımlanmamış bir Anayasa'ya göre kanun çıkarsaydık, Anayasa'ya aykırı olacaktı ve o takdirde belki Anayasa paketi de tehlikeye girip geri dönebilirdi'' dedi. 
     Sorunun çözümünün ''çok kolay olduğunu'' ifade eden ipek, ''Bunun ne olduğunun'' sorulması üzerine, ''Bekleyin, görürsünüz'' karşılığını verdi. 
     İpek, Adalet Bakanı Cemil Çiçek'in, ''Yasanın zamanlaması konusunda hata yapıldığı'' sözlerinin hatırlatılması üzerine de ''Hükümet'in gönderdiği bir tasarı...Biz gelen yasal düzenlemelerin Meclis'ten çıkarılması için çalışıyoruz. Herkesin farklı görüşü olabilir. Önemli olan, Hükümet'in görüşü doğrultusunda Meclis'in çalıştırılmasıdır'' diye konuştu. 
     
     DOKUNULMAZLIK DOSYALARI 
     İpek, ''Dokunulmazlık dosyalarının ne olacağı '' sorusunu yanıtlarken de ilgili Komisyon'un Çarşamba günü toplanacağını hatırlatarak, alt komisyon raporlarının ''dönem sonuna bırakılması'' yönünde çıktığını ifade etti. İpek, ''Komisyon çalışmasını etkilemek istemiyorum ama sanırım raporlar doğrultusunda karar verilir, dönem sonuna kalır'' dedi. 
     
</TEXT>
</DOC>
