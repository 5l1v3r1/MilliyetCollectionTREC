<DOC>
<DOCNO> 247812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/14/son/sonsiy28.html </URL>
<DATE> 2004/06/14/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Erdoğan'dan DEHAP Genel Başkanı'na eleştiri... 
</HEADLINE>
<TEXT>

     Başbakan Recep Tayyip Erdoğan, ''teröre karşı ortak bir mücadele platformu oluşturmanın şart olduğunu'' vurgulayarak, ''Terörün savunulur yanı yok. Bunu savunmakta olanlar da, ne büyük yanlışlık içinde olduklarını her an görmektedirler'' dedi. 
     Başbakan Erdoğan, İKÖ Dışişleri Bakanları Toplantısı'nın ardından, İstanbul Büyükşehir Belediye Başkanı Kadir Topbaş ile birlikte Beyoğlu Belediyesi'ne geldi. 
     Burada yaklaşık 3 saat kalan Erdoğan, çıkışta basın mensuplarının sorularını yanıtladı. 
     Bir gazetecinin ''bölücü terör örgütünün 'ateşkesi bitirdiği' yönünde açıklamasının olduğunu, Doğu ve Güneydoğu'da ise terör eylemlerinin devam ettiğini'' kaydederek, ''bununla ilgili değerlendirmesini'' sorması üzerine Erdoğan, şunları söyledi 
     ''Olaylar yeni değil, ateşkesle alakalı değil. Daha önceden de olan şeyler bunlar. Ama teröre karşı ortak bir mücadele platformu oluşturmak şart. Terörün savunulur yanı yok. Bunu savunmakta olanlar da, ne büyük yanlışlık içinde olduklarını her an görmektedirler. Ama artık milletimiz bunlara prim vermediği gibi, bizler de hükümet olarak, devlet olarak elimizden gelen bütün gayretimizi, halkımızın güvenliğini sağlama görevimizi sürekli olarak dirayetle götürmenin gayreti içinde olacağız.'' 
     
     DEHAP GENEL BAŞKANI BAKIRHAN'A ELEŞTİRİ... 

     Başbakan Erdoğan, bir gazetecinin ''DEHAP Genel Başkanı Tuncer Bakırhan'ın 'hükümet ile terör örgütü PKK KONGRA-GEL'e aynı mesafede oldukları' yönünde açıklaması bulunduğunu'' söylemesi üzerine, ''O, kendi konumlarını ifade bakımından bir tespitleri olabilir. Demokratik mücadele içerisinde olan bir siyasi partinin liderinin bir illegal terör örgütünü bu şekilde değerlendirmesi, çok çirkin bir yaklaşım'' dedi. 
     CHP'nin Olağanüstü Kurultay kararına ilişkin bir soruyu ise Erdoğan, ''bunun kendisini ilgilendirmediğini'' belirterek yanıtlamadı. 
     
</TEXT>
</DOC>
