<DOC>
<DOCNO> 243099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/26/son/sonyas17.html </URL>
<DATE> 2004/05/26/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Eski kraliyet gelini, ailevi sorular gelince TV'de tartıştı 
</HEADLINE>
<TEXT>

     İngiltere kraliyet ailesinin eski gelini York Düşesi Sarah Ferguson, kendisine kraliyet ailesiyle ilgili sorular soran TV programcısına tepki gösterdi. 
     Canlı yayında Kanal 4 televizyonunda gündüz kuşağında yayımlanan bir programa katılan Ferguson, program sunucusu Richard Madely ile milyonlarca seyircinin karşısında tartıştı. 
     ''Richard ve Judy Show'' programında, sunucunun ''Müsaadenizle Windsor ailesiyle kraliyet ailesi ilgili de bir-iki soru sormak isterim'' demesi üzerine, ''Tabii, çünkü bunu yapmanız şart, değil mi'' diye tepki gösteren Sarah Ferguson, eski kayınpederiyle konuşup konuşmadığının sorulması üzerine sert bir şekilde ''evet'' deyip konuyu değiştirmek istediğini belli eden bir tavra girdi. 
     Sarah Ferguson, sunucunun bu kez de eski eşiyle yeniden bir araya gelip gelemeyeceklerini sorması üzerine birden öfkelendi. Kızgın bir biçimde, ''Bu şova gelirken beni ben olduğum için çağırdığınızı düşünmüştüm. Dul ve iki kız çocuk annesi Sarah Ferguson'ı konuk etmek istediğinizi düşünmüştüm'' diyen Ferguson, yaptığı işle anılmak istediğini de aynı sertlikle ifade etti. 
     Ferguson sözlerini tamamlarken de TV sunucusu Richard Madely'e, ''Madem bu konuları konuşmak istiyordunuz, bunu bana buraya gelmeden önce açıkça söylemeliydiniz'' dedi. 
     TV sunucusu Madely ise kendini savunurken, York Düşesi Sarah Ferguson'ın yardımcılarının kendisine, ''Ona istediğiniz her şeyi sorabilirsiniz'' diye ''açık çek verdiklerini'' bildirdi. 
     
</TEXT>
</DOC>
