<DOC>
<DOCNO> 239571 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/13/siyaset/siy05.html </URL>
<DATE> 2004/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yanlışı yargı düzeltir' 
</HEADLINE>
<TEXT>


Adalet Bakanı Çiçek, "Yasama yanlış yaptığında bunun yargıda düzeltileceğini" vurgulayarak, hükümetin YÖK topu Anayasa Mahkemesi'ne atacağı mesajını verdi 

ANKARA Milliyet 


YÖK tartışmasına, Adalet Bakanı Cemil Çiçek de yeni bir açıklamayla katıldı. "Yasama yanlış yaptığında, bunun yargıda düzeltileceğini" vurgulayan Çiçek, hükümetin YÖK topunu, Cumhurbaşkanı'nın olası vetosunun ardından Anayasa Mahkemesi'ne atacağı mesajını verdi. Çiçek, "YÖK" kelimesini kullanmadan, tasarıda izleyecekleri politikanın ipuçlarını belli etti. Çiçek, şunları söyledi "Demokratik hukuk devletinde güvenebileğimiz yeg ne güç yargıdır. Onun dışında başlıca güç parlamentodur. Sistemin işleyişinde birtakım sıkıntılar varsa, bunun da düzeltileceği yer yargıdır. Yargı dışında bir başka çözüm aramak da yanlıştır. Özellikle bu cümlenin altını şu günlerde çiziyorum. Biz yasama olarak bir yanlış yaparız, bunun düzeltileceği yer belli. Yürütme olarak kanuna aykırı bir tasarrufta bulunuruz, düzeltileceği yer yargıdır." 

'Veto edilse de yetişir' 
Milli Eğitim Bakanı Hüseyin Çelik, yasanın Cumhurbaşkanı'nca veto edilse de tercihlerin yapıldığı döneme yetişeceğini söyledi. Çelik, "Ben 'bu yasa bugün TBMM'den çıkarsa, Cumhurbaşkanı'na da gönderilirse, veto edilse bile, tarih olarak yetişmemesi için bir sebep yoktur' dedim. Ayın 20'sinde yapılan üniversite sınavında önce öğrencilerin puanları belirleniyor, tercihler ardından yapılıyor. Bu konuda problem olmadığını düşünüyorum" dedi. 

Erdoğan'dan Hariri'ye yemek 

ÜMİT BEKTAŞ 

Başbakan Recep Tayyip Erdoğan, Lübnan Başbakanı Refik El Hariri onuruna Başbakanlık Konutu'nda akşam yemeği verdi. Hariri, yemekte Türkiye'nin AB üyeliğinin önemine değindi. Erdoğan da "Köklü bir geçmişe, zengin bir kültüre ve geniş kaynaklara sahip olan Ortadoğu ulusları, zenginlik ve refah içinde yaşamaya en az diğer uluslar kadar layıktır" dedi. 


</TEXT>
</DOC>
