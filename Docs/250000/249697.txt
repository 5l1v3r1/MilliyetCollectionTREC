<DOC>
<DOCNO> 249697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/21/son/sonspo13.html </URL>
<DATE> 2004/06/21/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Galatasaraylı Necati 100. yılda mutlaka şampiyon olmamız lazım... 
</HEADLINE>
<TEXT>

     Galatasaraylı milli futbolcu Necati Ateş, gelecek sezonda işi baştan sıkı tutmaları gerektiğini vurgulayarak, ''100. yılda mutlaka şampiyon olmamız lazım'' dedi. 
     Taraftarların bu sezon kendilerinden beklentilerinin büyük olduğunu belirten Necati Ateş, takımın sağlık kontrolleri sırasında yaptığı açıklamada, ''Bizim de buna kesinlikle karşılık vermemiz lazım. 100. yılda şampiyonluk hepimizin hedefi. Buna ulaşmak için de çok çalışmamız şart'' diye konuştu. 
     Necati, geçen sezon Galatasaray'ın tarihine yakışmayacak bir dönem geçirdiklerini de dile getirirken, alacakları iyi sonuçlarla bunun izlerini silmeleri gerektiğini anlattı. 
     Galatasaray'a geldiği ilke 5 haftada zorluk yaşadığını, ancak bundan sonra kendini bulduğunu kaydeden Necati, ''Ben de kendimde eksiklikler gördüm. Bu sezon eksiklerimi giderip, lige daha iyi bir giriş yapacağımı düşünüyorum'' diye konuştu. 
     
     ''TRANSFER İYİ OLUR'' 
     Necati, takıma transfer yapmanın gerekliliğine de dikkati çekerek, şunları söyledi 
     ''Başarı için iyi transferler yapmak şart. Ancak böyle takımda rekabet olur, bu da başarıyı getirir. İyi transferlerin yapılacağına inanıyorum. Ayrıca çok fazla transfer yapmak da ne kadar yararlı olur bilemiyorum. Takımdaki eksik mevkilere yapılacak takviyeler daha anlamlı olur.'' Galatasaray'ın bu sezon Avrupa kupalarında oynamayacak olmasının iyi olmadığını ifade eden Necati, ancak haftada bir maç yapmalarının ligde kendilerini rahatlacağını ve maçlara dinlenerek çıkma olanağı bulabileceklerini kaydetti. 
     Necati, hiçbir zaman gol krallığı iddiasının olmadığını da vurgularken, ''Hakan Şükür gibi bir golcüyle birlikte oynamak bana gurur veriyor. İnşallah ikimiz de çok güzel bir sezon geçirip, başarılı oluruz'' dedi. 
     
</TEXT>
</DOC>
