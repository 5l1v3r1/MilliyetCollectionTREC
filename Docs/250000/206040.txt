<DOC>
<DOCNO> 206040 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/02/son/sonspo04.html </URL>
<DATE> 2004/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor defans oyuncusu arıyor... 
</HEADLINE>
<TEXT>

     Trabzonspor, 16 günlük kamp çalışmaları yapmak üzere Antalya'ya gitti. 
     Teknik direktör Turgay Semercioğlu, 2003 yılında Trabzonspor'un Türkiye Kupası'nı kazandığını ve ligin de ilk yarısını 2. sırada tamamladığını belirterek, ''2004 yılında yine ligdeki konumumuzu korumak istiyoruz. Birinciliği sonuna kadar kovalayacağız'' dedi. 
     Semercioğlu, Antalya Belek'teki Gloria Golf Resort Otel'de gerçekleştirecekleri kampın, zorlukları aşmaları bakımından yarar sağlayacağını da ifade ederek, ''İyi bir hazırlık dönemi geçirmek istiyoruz. Süremiz kısa. Takım içindeki uyumu pekiştirip, lige hazır gireceğiz'' diye konuştu. 
     Antalya'da Efes Cup'a katılacaklarını ve PSV Eindhoven ile SV Werder Bremen gibi takımlarla karşılaşacaklarını belirten Semercioğlu, böylesine güçlü ekipler karşısında ciddi sınavlar vereceklerini kaydetti. 
     
     SAVUNMAYA OYUNCU İSTEDİ 
     Semercioğlu, bordo-mavili takımın savunma konusunda sıkıntılarının bulunduğunu söyledi. 
     Savunma bloğundaki sıkıntılar olduğunu ve bu konuda transfer raporunu yönetime sunduklarını da ifade eden Semercioğlu, şöyle konuştu 
     ''Bize uyabilecek isimleri bildirdik. Transferin gerçekleşmesinin zor olduğunu biliyorum. 31 Ocak'a kadar da zor. Ancak biz bu kadroyla bu konuma geldik. Yine aynı oyuncularla devam ederiz. Oyuncuların performanslarını daha iyiye getirmeye çalışacağız. Ligde ise uzun bir dönem var. Sakatlıklar, cezalı oyuncuların devreye girişiyle, alternatif oyuncu olmadığından dolayı eksiklik yaşayabiliriz. Bu alternatif oyuncu ihtiyacını ise takım içinden yine gidermeye çalışacağız.'' Beşiktaş'ın ligin en güçlü ekiplerinden biri olduğunu ve bunu ligdeki konumuyla kanıtladığını ifade eden Semercioğlu, ''Bizden 9 puan öndeler. Futbolda herşey olabilir. 1996'da şampiyonluğa oynadığımız döneminde yaşadığımız bir Vanspor maçı var. Bunları gözönünde tutarsak, rakibimizin puanlar kaybetmesiyle neden şampiyon olmayalım '' diye konuştu. 
     
     MEHMET YILMAZ İDDİALI 
     Trabzonspor'un golcü oyuncusu Mehmet Yılmaz, ligin ikinci yarısı öncesi iddialı. 
     Ligin ilk yarısını iyi bir biçimde kapadıklarını dile getiren Mehmet Yılmaz, ''Şanssız maçların yanında şanslı maçlar da oynadık. Devre arasında da iyi çalışıp, bunları gidermeye çalışacağız. Lige bomba gibi gireceğiz'' dedi. 
     Genç oyuncu İbrahim Ege ise ligin ikinci yarısında daha iyi bir düzeye geleceklerine inandıklarını ifade ederek, ''İkinci yarıda daha güzel şeyler yapacağız'' diye konuştu. 
     
     KAMP KADROSU 
     Bordo-mavili takımın Trabzon'da bulunan oyuncuları kafileyle birlikte Antalya'ya giderken, diğer oyuncular kampa Antalya'da katılacak. 
     Kampta Bayram ve Mustafa Yalçınkaya'nın yer almayacağı, bordo- mavili takımdan ayrılması gündemde olan Van De Paar'ın ise ülkesinden dönerek, çalışmalara katılacağı bildirildi. 
     Öte yandan Trabzonspor Kulübü Başkanı Atay Aktuğ, havaalanına gelerek futbolcuları ve teknik kadroyu uğurladı. Aktuğ, havaalanında bir süre teknik direktör Turgay Semercioğlu ile görüşme yaptı. 
     
</TEXT>
</DOC>
