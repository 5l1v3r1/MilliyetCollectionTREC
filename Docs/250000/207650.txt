<DOC>
<DOCNO> 207650 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/10/siyaset/siy20.html </URL>
<DATE> 2004/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Politika turu 
</HEADLINE>
<TEXT>

   
   Topbaş, AKP'den aday oldu 
   Beyoğlu Belediye Başkanı Kadir Topbaş, AKP'den İstanbul Büyükşehir Belediye Başkanlığı'na aday adaylığını koydu. AKP İstanbul İl Başkanlığı'na giden Topbaş'ın müracaatını İl Başkanı Mehmet Müezzinoğlu kabul etti. Topbaş, "İstanbul'da hayatı geçmiş birisi olarak İstanbul'un bir dünya kenti olması noktasında nasıl bir vizyona sahip kılınması gerektiğini bilen biri olarak müracaatımı yaptım" dedi. Topbaş, "Seçilmezseniz ne yapacaksınız " sorusu üzerine, "Yarışa giren biri geriye bakmaz ki. O zaman düşersiniz, hedefe ulaşmazsınız" dedi. 
   
   Gökçek, AKP'ye başvurdu 
   AKP'nin Ankara Büyükşehir Belediye başkan aday adayları arasındaki rekabet büyüdü. Dün önce Ankara Büyükşehir Belediye Başkanı Melih Gökçek, ardından Keçiören Belediye Başkanı Turgut Altınok, aday adaylığı için AKP'ye başvurdu. Daha sonra birer basın toplantısı düzenleyen iki isimden Gökçek, 70 yıllık cumhuriyet tarihinde Ankara'ya yapılanların iki katını gerçekleştirdiklerini savundu. Altınok da 10 yılda Keçiören'i gecekondudan kurtardığını söyledi. 
   
   Başkan müşaviri, AKP aday adayı 
   Bürokratlar belediye başkanlığına aday olmak için istifa ederken, üç Meclis Başkanı'na özel kalem müdürlüğü yapan Fatih Ören, AKP'den Çankaya Belediye Meclis üyeliğine aday adayı olarak görevinden istifa etti. Eski TBMM Başkanı ANAP'lı Yıldırım Akbulut'un Özel Kalem Müdürü olan, MHP'li Ömer İzgi'nin Meclis Başkanı olduğunda bu görevini sürdüren, Arınç döneminde de bir süre bu görevde kaldıktan sonra başmüşavir olan Ören, siyaset için AKP'de karar kıldı. 
   
   Peker, TMMOB için aday 
   Demokrat Makine Mühendisleri adına TMMOB Makine Mühendisleri Odası İstanbul Şubesi Genel Kurulu için adaylığını açıklayan Tevfik Peker, yeni dönemde demokrat geleneğin ve ilkelerin takipçisi ve yürütücüsü olacaklarını belirtti. Peker yaptığı açıklamada, yapılan yolsuzluklara karşı halkın çıkarlarını savunacaklarını, ulusal bilim, teknoloji ve sanayileşme politikası için mücadele vermeyi hedeflediklerini söyledi. 
   
   Milletle bütünleşmek istiyor 
   ANAP'lı eski Çalışma ve Sosyal Güvenlik Bakanı Yaşar Okuyan, MHP'den DYP'ye geçerek Yalova Belediye Başkan adayı oldu. Okuyan'ın parti rozetini Genel Başkan Mehmet Ağar taktı. Ağar, Okuyan'ın, milletle bütünleşmek için DYP'ye katıldığını belirtti. 
   
   Evlilik dışı çocuğu öldüren anneye indirim yok 
   TBMM Adalet Alt Komisyonu, yaptığı bazı değişikliklerle insan hayatını korumak amacıyla cezaları ağırlaştırdı. Evlilik dışı doğan çocuğunu öldüren annenin ceza indiriminden yararlanmasını içeren madde, önergeyle tasarı metninden tümüyle çıkarıldı. Böylece, evlilik dışı doğan bebeğini öldüren anne, insan öldürme suçundan yargılanacak. 
   Komisyon, TCK tasarısındaki adam öldürmeye ilişkin diğer maddeleri de görüştü. Buna göre, bir insanı kasten öldürene müebbet, suçu ani kastla işleyene 24-30 yıl hapis cezası verilecek. İhmal sebebiyle kasten insan öldürmenin cezası da ağırlaştırılacak. Belli bir yükümlülüğün ihmaliyle ölüme neden olan kişi hakkında ağırlaştırılmış müebbet hapis cezası yerine 20 yıldan 25 yıla kadar, müebbet hapis cezası yerine 15 yıldan 20 yıla, diğer hallerde ise 10 yıldan 15 yıla kadar hapis cezasına çarptırılacak. 
   
   
   
</TEXT>
</DOC>
