<DOC>
<DOCNO> 202116 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/15/siyaset/siy02.html </URL>
<DATE> 2003/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
CTP Denktaş'ı azlederiz 
</HEADLINE>
<TEXT>

   CTP lideri Talat, "İktidara gelirsek, Cumhurbaşkanı'nı müzakereci görevinden azledip görüşmeleri hükümetin yürütmesini sağlarız" dedi 
      
   CTP Genel Başkanı Mehmet Ali Talat, kesin seçim sonuçları açıklanmadan önce parti genel merkezinde düzenlediği basın toplantısında, Kıbrıs Türk halkının Kıbrıs sorununun çözümünden, barıştan ve aynı zamanda AB'ye üyelikten yana olduğunun, bu seçim sonuçlarıyla ortaya çıktığını savundu. 
   İktidara gelmeleri durumunda KKTC halkının bu isteği doğrultusunda bir değerlendirme yapacaklarını ve bu amaçlara ulaşmaya çalışacaklarını söyleyen Talat, NTV'ye yaptığı açıklamada şöyle konuştu 
   "Biz daha önce 'görüşmeleri hükümet yürütmeli' diye bir tasarı getirmiştik. Çünkü yürütme erki hükümete aittir. Seçimler de bunun için fırsattır. Böylece hem Cumhurbaşkanı'nı müzakereci görevinden azletmiş oluruz, hem de müzakereler için bir heyet atayarak görüşmeleri hükümetin yürütmesini sağlarız." 
   
   Reuters Zafer Talat'ın 
   Mevcut düzenin değiştirilmesi için mücadele edeceklerini de dile getiren Talat, "Mutlaka statükoyu barış, çözüm ve AB yönünde değiştireceğiz" dedi. İktidara gelmeleri durumunda Türkiye'den de destek bekleyeceklerini ifade eden Talat, "Çünkü Kıbrıs sorununun çözümü Türkiye'nin AB üyeliğinin ayrılmaz bir parçasıdır" ifadesini kullandı. İngiliz Reuters da, Talat'ın sözlerini, "Talat zaferini ilan etti" şeklinde duyurdu. 
   
   Erdoğan Sürpriz yok    İSTANBUL Milliyet 

   Başbakan Recep Tayyip Erdoğan, KKTC seçimlerinde iktidar ve muhalefetin başa baş oy almasının sürpriz olmadığını belirterek, "Bu kamuoyu araştırmalarında da gözüküyordu. Bir sürpriz söz konusu değil" dedi. 
   
   KKTC sorusu 
   Erdoğan dün akşam saatlerinde gazetecilere açıklamalarda bulunurken, KKTC'deki seçimle ilgili bir soru üzerine "Kesin sonuçlar belli olmadan yorum yapmak doğru olmaz" yanıtını verdi. Erdoğan "Fakat önce de söylediğimiz gibi, çıkacak netice bizim için saygındır. Ancak hangi taraftan gelirse gelsin, çirkin hadiselerin olması demokrasiyle bağdaşmaz. Bunu kabullenmek mümkün değil" diye konuştu. 
   
   Gül'den Talat'a uyarı    ANKARA Milliyet 

   Dışişleri Bakanı Abdullah Gül, KKTC'deki seçimde en yüksek oyu alan CTP lideri M. Ali Talat'ı, Türkiye'den bağımsız hareket etmemesi konusunda uyararak "Kıbrıs konusunda son karar Türkiye'nin" dedi. 
   
   Son söz TBMM'nin 
   Kanal D'de Teke Tek programına katılan Gül, "Muhalefet kazanırsa Türkiye - KKTC ilişkileri yara alır mı Talat tek başına karar veremeyecek mi " sorusuna şu yanıtı verdi "Türkiye'yi yok farzetmeleri bizi rahatsız eder. Türkiye garantör ülkedir. KKTC tek başına karar vermeyecek. Son söz TBMM'nin. Talat, KKTC adına başmüzakereci olsa bile kesinlikle tek başına karar veremeyecek ve Türkiye de dahil olacak." 
   
   
</TEXT>
</DOC>
