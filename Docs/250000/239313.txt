<DOC>
<DOCNO> 239313 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/son/sondun49.html </URL>
<DATE> 2004/05/12/ </DATE>
<TIME> 21.19 </TIME>
<AUTHOR>  </AUTHOR>
<HEADLINE>
Straw'dan İsrail ve Filistinliler'e çağrı "Ölülere saygı gösterin" 
</HEADLINE>
<TEXT>

     İngiltere Dışişleri Bakanı Jack Straw, Gazze Şeridi'nde dün düzenlenen saldırıda ölen İsrail askerlerinin ceset parçalarının, maskeli Filistinli eylemciler tarafından sokaklarda dolaştırılmasından ''tiksindiğini'' belirterek, İsrail ve Filistinliler'i, ''ölülere saygı duymaya'' çağırdı. 
     Straw, yaptığı açıklamada, ''Gazze Şeridi'nde dün öldürülen askerlerin cesetlerinin sokaklarda dolaştırılmasından tiksindim, tarafları ölülere gereken saygıyı göstermeye çağırıyorum'' dedi. 
     Ortadoğu'da son 48 saatte şiddet olaylarının artması ve olaylarda iki taraftan da ölenler olmasının endişe verici olduğunu belirten Straw, çatışmalarda ölenlerin yakınlarına başsağlığı diledi. 
     Straw, ''Kan dökülmesine son vermek ve yol haritasına dönmek, İsrail ve Filistinliler'in çıkarınadır'' dedi. 
     İsrail ordusunun önceki gece Gazze'deki Zeytin mahallesine operasyon başlatmasından bu yana 12 Filistinli öldürülmüştü. Bir İsrail zırhlı aracına dün sabah düzenlenen saldırıda 6 İsrail askerinin öldürüldüğü ve askerlerin ceset parçalarının, maskeli Filistinli eylemciler tarafından sokaklarda dolaştırıldığı haber verilmişti. 
     
</TEXT>
</DOC>
