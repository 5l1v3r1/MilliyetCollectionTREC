<DOC>
<DOCNO> 237035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/04/dunya/adun.html </URL>
<DATE> 2004/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
'ABD daha betermiş' 
</HEADLINE>
<TEXT>


Ebu Gıreyb Cezaevi'nde hem Saddam'ın hem de ABD'nin işkencesini tadan bir Iraklı, Associated Press'e, "Filistin askısı, elektrik şoku ve dayak Amerikalıların bize yaptığı kadın muamelesinin yanında hiç kalır" dedi 

DIŞ HABERLER SERVİSİ 


Irak'taki Ebu Gıreyb Cezaevi'nde hem devrik diktatör Saddam Hüseyin döneminde hem de Amerikan işgali sırasında tutuklu olarak bulunan Iraklı Dhia El Şveiri, iki dönemi karşılaştırarak, Amerikalıların yaptıklarının Saddam'ın yaptıklarından beter olduğunu söyledi. 
30 yaşındaki El Şveiri, Associated Press'e AP yaptığı açıklamada, Saddam döneminde İslami Dava adlı örgüte üye olduğu gerekçesiyle 2 kez tutuklanarak Ebu Gıreyb'de işkence gördüğünü belirtti. El Şveiri, "Her ikisinde de elektrik verdiler, defalarca dövdüler. Ellerimi arkadan bağlayarak tavana astılar" dedi. Iraklı tutuklu, "Fakat bu bile Amerikalıların yaptığının yanında hiç kalır. Çırılçıplak soyulmak kadar alçaltıcı değil. Amerikalılara, iki kaşımın ortasını elimle göstererek, 'Beni buradan vurun' dedim. Ama vurmadılar" diye konuştu. Amerikalılar tarafından radikal Şii lider Mukteda El Sadr'ın Mehdi Ordusu'na mensup olduğu suçlaması ve evinde yapılan aramalarda silah bulunduğu gerekçesiyle ekimde tutuklanan Şveiri, cezaevinde giysilerinin çıkarıldığını anlattı. 

Anlatmaya utanıyorum 
El Şveiri şunları söyledi "Üzerimde sadece külotum kalmıştı. Onu da çıkarmamı istediler. İtiraz ettim ama dinletemedim. Kafalarına çuval geçirilmiş 6 kişi de çıplaktı. Onlardan elleriyle duvara yaslanmalarını istediler. Daha sonra bize, şimdi anlatmaktan çok utanacağım bir şekilde öne doğru eğilmemiz söylendi. Gelip bizi öyle dururken seyrettiler. Bunun bizi küçük düşürdüğünü biliyorlardı." El Şveiri, "Bizi dövmelerini işkence yapmalarını belki anlayışla karşılayabiliriz. Biz erkeğiz, bunlar o kadar acıtmazdı. Ama kimse erkeklik onuruyla alay edilmesini kabul etmez. Bize kadın muamelesi yaptılar" diye konuştu. El Şveiri, "Önceden Saddam'dan nefret ediyordum. Şimdi nefretimi ABD'ye çevirdim" dedi. 

Bu da fantezi işkencesi 

Amerikan medyası, Ebu Gıreyb Cezaevi'nde Amerikalı inzibat ve gardiyanların Iraklı tutuklulara yönelik aşağılama ve kötü muamelesinden çeşitli örnekler vermeye devam ediyor. New York Times, 372. İnzibat Birliği'nden uzman Matthew Carl Wisdom adlı uzman çavuşun tanıklığında şunları söylediğini kaydetti "Birinci koğuşa gitmek için koridora çıktığımda 2 çıplak tutuklu gördüm. Biri mastürbasyon yaparken öbürü ağzı açık vaziyette, tam önünde yere diz çökmüştü. Oradan hemen uzaklaşmam gerektiğini düşündüm. Bu sırada Çavuş Sergeant Frederick'i bana doğru gelirken gördüm. Bana, 'Görüyorsun işte, bu hayvanları bir iki saniye yalnız bırakırsan ne yapıyorlar' dedi." 
Gazetelere göre, ABD ordusunun ilk soruşturma raporunda Iraklı tutuklara çeşitli fiziksel işkence ve eziyet yapıldığı belirtiliyor. Irak'ta halen 16 cezaevinde 2 bin 500 ila 7 bin mahk m bulunuyor. 


</TEXT>
</DOC>
