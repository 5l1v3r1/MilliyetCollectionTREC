<DOC>
<DOCNO> 239883 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/14/spor/aspo.html </URL>
<DATE> 2004/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İMDADA ŞAHİN YETİŞTİ 
</HEADLINE>
<TEXT>


Aziz Yıldırım dün Ankara'da bir araya geldiği Başbakan Erdoğan'dan Malatya maçında Fenerbahçe'ye şampiyonluk kupasını vermesini istedi. Ancak olumsuz yanıt gelince Bakan Mehmet Ali Şahin'i ikna etti 

NECMİ KEPÇETUTAN 


Ulusoy için önlem 
ŞAMPİYONLUK kupasını Federasyon Başkanı Haluk Ulusoy'un elinden almak istemeyen, bugünkü maça Başbakan Recep Tayyip Erdoğan'ı davet eden ancak, programının yoğunluğu nedeniyle olumlu yanıt alamayan Başkan Aziz Yıldırım'ın "imdadına" Başbakan Yardımcısı ve Devlet Bakanı Mehmet Ali Şahin yetişti. Prensip olarak lig maçlarına gitmediğini belirten Başbakan Erdoğan'a vekaleten, Bakan Şahin'in Malatyaspor maçında olacağı ve kupa törenine katılacağı bildirildi. 

Transferleri söyledi 
BAŞBAKAN Erdoğan'ı dün makamında ziyaret eden ve yaklaşık 1.5 saat görüşen Yıldırım'ın transferde kadrolarına dahil edecekleri futbolcularla ilgili tek tek isim ve bilgi verdiği, kendisinden de onay aldığı öğrenildi. Erdoğan'ın ise "Kupa törenine gelmek isterdim ancak programım uygun değil. Şampiyonlar Ligi'nde Fenerbahçe'den büyük başarılar bekliyorum" dediği kaydedildi. Yıldırım, yaklaşan seçimlerle ilgili görüşlerini de aktardı, birden fazla adayın çıkması gerektiğini vurguladı. 

Ulusoy'dan tehdit 
BAŞKAN Yıldırım, Erdoğan ile yediği öğle yemeğinden sonra Başbakan Yardımcısı ve Devlet Bakanı M.Ali Şahin'i ziyeret ederek şampiyonluk kupasını vermesini istedi. Şahin'in teklifi kabul ettiği bu akşam Kadıköy'e geleceği öğrenildi. Bu arada Futbol Federasyonu Başkanı Haluk Ulusoy'un bugünkü maçta kendisine ve federasyona küfür edilmesi durumunda stadı terkedeceği bildirildi. Ulusoy'un yakın çevresine "Kupa törenlerine gidiyorum. Ama bana ve federasyonumuza küfür edilirse stadda kalmam" dediği kaydedildi. 


</TEXT>
</DOC>
