<DOC>
<DOCNO> 218517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/28/son/soneko04.html </URL>
<DATE> 2004/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Özelleştirilen fabrika önümüzdeki ay üretime geçiyor... 
</HEADLINE>
<TEXT>

     Adapazarı'nda geçen yıl özelleştirilen ve mart ayında üretime geçmesi planlanan Başak Traktör Fabrikası'nın yılda 4 bin traktör üretmeyi hedeflediği bildirildi. 
     Başak Traktör İş ve Tarım Makinaları Sanayi ve Ticaret Anonim Şirketi Yönetim Kurulu Başkan Yardımcısı Mustafa Nurdoğan, AA muhabirine yaptığı açıklamada, fabrikada 15 adet traktörün deneme üretiminin başarıyla tamamlandığını, önümüzdeki ay da seri üretime başlanılacağını söyledi. 
     Geçen yıl özelleştirme kapsamında 4 milyon dolara satın alınan fabrikada gerekli çalışmanın tamamlandığını anlatan Nurdoğan, şunları kaydetti 
     ''Deneme üretimimiz sonuçlandı. Yılda 4 bin traktör üretmeyi hedefliyoruz. İç piyasaya vereceğimiz traktörlerin tamamını da satacağımızı sanıyoruz. Çünkü, piyasada yığılmış talep var. Traktör pazarının yüzde 15'ini karşılayacağız. Bununla birlikte fiyat dengesi de oluşturacağız.'' Fabrikanın özelleştirilmeden önce ayda 800 milyar lira zarar ettiğini ve yüzde 10 kapasite ile çalıştığını kaydeden Nurdoğan, ''Fabrikadaki eski teknolojiyi büyük oranda yeniledik, buna devam edeceğiz'' dedi. 
     150 kişinin çalıştığı Başak Traktör Fabrikası bir yıl önce 4 ortaklı ''17 Ağustos Sakarya Girişim Grubu'' tarafından 4 milyon dolara özelleştirme kapsamında satın alınmıştı. 
     
</TEXT>
</DOC>
