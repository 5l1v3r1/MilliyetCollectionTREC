<DOC>
<DOCNO> 210318 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/22/yazar/asik.html </URL>
<DATE> 2004/01/22/ </DATE>
<TIME>  </TIME>
<AUTHOR> Melih AŞIK  </AUTHOR>
<HEADLINE>
Pancar şekeri... 
</HEADLINE>
<TEXT>

   
   Mısır nişastasına dayalı tatlandırıcı kotası AB ülkelerinde yüzde 2... Türkiye'de yüzde 15... Tayyip Erdoğan'ın ABD gezisinde kendisine bu konuda yeni talepler yönetileceği söyleniyor. Piyasadaki 5 tatlandırıcı üreticisinden en büyüğü olan Cargill, konuyla ilgili aktif bir lobi yürütüyor. Tayyip Erdoğan'ın ortak iş yaptığı Ülker, bir yandan da Cargill'in ortağı... Cargill o yüzden avantajlı. Peki yüz binlerce pancar üreticisi ve şeker işçisini temsil edenler ne yapıyor 
   Aşağıdaki mektubu Pankobirlik'e bağlı Pancar Ekicileri Kooperatiflerinden birinin başkanından aldık.. Birlikte okuyalım 
   "Maalesef bizim sorunlarımızla ilgilenen Pankobirlik ve Şeker - İş Sendikası uyumaktadırlar. Tatlandırıcı fabrikası sahibi Cargill kendi kotalarının doldurulup serbest bırakılması ya da 
   artırılması konusunda yoğun bir mücadele vermektedir. Pancar çiftçisini yönetenler ise Çumra ve Yozgat'ta iki özel şeker fabrikası yapmakla meşguller. Kota düşmüş umurlarında değil. Tarım ve Köyişleri Bakanlığı alternatif ürün programında mısırı desteklemeye çalışıyor ama bugün öyle bölgeler var ki pancar ve buğdaydan başka ürün yetiştiremezsiniz. 
   Eğer mısırdan tatlandırıcı elde etmek daha rantabl olsaydı Avrupa ve ABD pancardan şeker üretimine son verir, mısırdan şeker üretimine geçerdi. Oysa her iki bölge pancardan şeker üretimine devam etmekte, fazla şekeri ihraç etmektedir. Yurtseverleri bu konuyu tartışmaya davet ediyoruz... 
   
   İstanbul Belediyesi Kurban Bayramı için "Alo boğayı kaçırdım" hattı kurmuş. 
   Sade vatandaş için de "Alo keçileri kaçırıyorum" hattı kurulsun... 
   Akif Kökçe 
   
   Bravo capitano...    Bravo Capitano öyküsünü herkes bilir... İtalyan yüzbaşı erlerine "peşimden gelin" diyerek siperden fırlamış. Kimse oralı olmamış. Yüzbaşı birkaç adım atar atmaz vurulup yere serilmiş. Siperden alkış kopmuş 
   - Bravo Capitanooo... 
   Bu ünlü hik yenin bir versiyonu da Türkiye'de yaşanıyor... Türkan Saylan gibi Cumhuriyetçi değerleri yolda gören hanımlar "İyi ki varsınız" diye ellerine sarılıyormuş. Türkan Saylan onlara diyor ki 
   - Ama siz de varsınız... Siz niye elinizi taşın altına sokmuyorsunuz 
   
   Valilik marifeti - 2    Atatürk Havalimanı'nda Zeki Triko'ya ait mayolu manken reklamı, İstanbul Valiliği'nin 15. 12. 2003 tarihli yazısıyla kaldırılıyor. Gerekçesi de şöyle belirtiliyor "Panodaki reklamın hacca giden yolcular ile uğurlayıcılar tarafından olumsuz olarak karşılanması..." 
   Zeki Triko'nun bu işlemle ilgili yargıya gideceğini dün yazmıştık. 
   Yine dün... İstanbul Valiliği Atatürk Havalimanı Amirliği, TAV'a bir yazı gönderdi. Ve daha önceki talimatıyla ilgili ne dedi biliyor musunuz 
   "Kurumunuza yazılan yazı tavsiye niteliğindedir... Dikkate alınmaması..." 
   Talimat böylece geri alındı. İyi mi ... 
   
   49. Eurovision Şarkı Yarışması'nda ülkemizi "Athena" grubu temsil edecekmiş. 
   Katıldıkları eserin adı "Cyprus" ya da "Konstantinopolis" olursa daha da bir özgün olur. 
   
   Süleyman Demirel bir zaman önce Amerikalılara, Irak'ta darbe yapmalarını önermiş. 
   "Hep ben mi yiyeceğim... Bir darbe de Saddam yesin" diye düşünmüştür. 
   Haldun Ertem 
   
   Telefon parası...    Milletvekillerinin yıllık telefon ödeneği 12 milyar liradan 18 milyar liraya yükseltildi. Her milletvekiline ayda 1,5 milyar lira karşılığı bedava görüşme imkanı sağlanıyor. Aynı iktidar TÜBİTAK'ta çalışan bilim adamlarına 500 milyon ile 3 milyar lira arası maaşı çok gördü, "hortumlarını kestik" sevinciyle aylık ücretler 270 milyon liraya indirildi.. Yani temizlikçi maaşına... 
   TÜBİTAK'ta Başkan Yardımcısı Prof. Tuğrul Tankut ve 3 arkadaşı iktidarın TÜBİTAK siyasetini protesto için önceki gün istifa ettiler. 
   Bu istifaları çok yakında yukardaki maddi sebebe dayalı istifalar izleyecek. 
   Herhalde piyasada birkaç saat danışmanlık yapsa binlerce dolar maaş alabilecek seçkin bilim adamları 270 milyon liraya AKP'nin sulandırdığı TÜBİTAK'ta çalışmayacaktır... 
   - İstenen de bu, diyor TÜBİTAK'ta çalışan dostumuz, saygın bilim adamları bu şekilde kurumdan uzaklaştırılacak, yerlerine iktidarın adamları getirildikten sonra ücretler eski düzeyine yükseltilecek... 
   Bu arada TÜBİTAK çalışanları dışardan gelenleri "beyin takımı" olarak nitelememize alınmışlar. Elbet burada amaç çalışanların niteliğini küçümsemek değil, sadece kaybın büyüklüğünü anlatmaktı... Sürçü lisan varsa affola... 
   TÜBİTAK'taki dostumuz devam ediyor 
   "AKP, benim ciddi bir bilim politikam var, bunu uygulamak istiyorum deseydi, yaptığı operasyonu anlayışla karşılayabilirdim. Ne yazık ki bu alanda hiçbir vaat ve politikaları yok... Geçmiş yönetimler döneminde TÜBİTAK'ta yeterince araştırma yapılmadı, projeler zamanında bitirilmedi vs. türünden iddialar da ileri sürmüş değiller. Öyle olunca yapılan operasyonun bilim ve demokrasi adına savunulur tarafı kalmıyor. Karşımıza aydınlıktan korkan dinsel politikanın klasik ve çağdışı bir uygulaması çıkıyor..." 
   
      
   
</TEXT>
</DOC>
