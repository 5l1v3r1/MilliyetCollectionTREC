<DOC>
<DOCNO> 205566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/01/son/sondun07.html </URL>
<DATE> 2003/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
2002, dört yıldıza uğursuz geldi... 
</HEADLINE>
<TEXT>

     Geride bıraktığımız 2002 yılının ''en şanssız'' yıldızları, Michael Jackson, Whitney Houston, Britney Spears ve Winona Ryder seçildi. 
     USA Today Gazetesi'nin yaptığı okuyucu anketine göre, dört ünlü yıldız aynı kaderi paylaştı. 
     2002 yılının en şanssız isimlerinin başını Whitney Houston çekti. Her bakımdan kötü bir yıl geçiren Houston, eşi Bobby Brown ile alkol, kokain ve marihuana kullandıklarını bir televizyon programında itiraf etti. Sağlığı bozulan Houston, meslek yaşamında da başarısızlıklar yaşadı. Houston, son olarak kendini zarar uğrattığı gerekçesiyle babası tarafından mahkemeye verildi. 
     Michael Jackson'ın belki de tüm yaşamının en kötü anı oğlu Prince Michael'ı Berlin'deki bir otelin balkonundan hayranlarına doğru salladığı andı. Kötü bir baba olmakla suçlanan 44 yaşındaki yıldız ile ilgili oğlunun devlet tarafından elinden alınabileceği iddiaları ortaya atıldı. Jackson hakkında ayrıca anlaşma şartlarına uymadığı gerekçesiyle Alman organizatör Marcel Avram tarafından yüklü bir tazminat istemiyle dava açıldı. 
     
     POP MÜZİĞİN PRENSESİ İÇİN KÖTÜ YIL... 
     ''Pop müziğin prensesi'' adıyla anılan 21 yaşındaki Britney Spears, önceki yılın yıldız ismiydi. 
     Ancak, 2002 yılı Britney Spears için kötü başladı. Nişanlısı Justin Timberlake'den ayrılan Spears, teselliyi New York'ta ''Nyla'' adlı bir restoran açmakta buldu. Ancak, kötü yönetimi yüzünden zarara uğrayan restoran kısa sürede iflas etti ve kapandı. Genç yıldızın 2002'de ayrıca anne ve babası boşandı, reklamını yaptığı Pepsi firması da Coca Cola içerken görüntülendiği gerekçesiyle sözleşmesini feshetti. 
     Hollywood'un güzel yıldızı Winona Ryder ise kelimenin tam anlamıyla kendi etti, kendi buldu. 
     Bir mağazada hırsızlık yaparken güvenlik kameralarına yakalanan Ryder, ''bir daha hırsızlık yaparsa hapishaneye gönderileceği'' uyarısıyla 3 yıllık gözetim cezasına çarptırıldı. Mahkeme, Ryder hakkında ayrıca 10 bin dolar para, verdiği zararı tazmin ve 480 saat kamu hizmeti cezalarının yanı sıra mahkeme onaylı bir ilaç ve psikolojik yardım programına katılması kararını verdi. 
     





</TEXT>
</DOC>
