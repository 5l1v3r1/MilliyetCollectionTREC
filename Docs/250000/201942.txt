<DOC>
<DOCNO> 201942 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/14/spor/ygokce.html </URL>
<DATE> 2003/12/14/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Luce'den yılın buluşu 
</HEADLINE>
<TEXT>

   
   Trabzon'dan bir İstanbul öyküsü anlatarak başlayalım. Sergen, pazartesi Fenerbahçe maçında kırılan dişleri nedeniyle ameliyat olacak. Bu yüzden Lucescu, futbolcusunu İstanbul'da bırakmış... Bunu duyan İlhan Mansız, Rumen hocaya moralsiz olduğunu, kendini iyi hissetmediğini söyleyip, Sebat deplasmanından ayrı tutulmasını istemiş. Ahmet Dursun, zaten hocanın gözünde yok artık. Onu defterden silmiş. 
   Beşiktaş, ligin lider takımı. Ama takımdaşlık duygusu çözülmüş, gevşemiş, yara almış. Pancu da oynamayacak durumda, ama takımla birlikte Trabzon'da O arkadaşlarıyla birlikte deplasman yorgunluğunu taşıyor. Takım duygularını paylaşıyor. İlhan Mansız'ın tavrına da, başta Lucescu, herkes şaşıyor. 
   Benim şaşkınlığım İlhan Mansız'ın onca yanlışına, disiplinsizliğine ve son örnekteki gibi kaprisine yönetimin tepki göstermemesi. Bunun mutlak bir açıklaması olmalı. Eski açıklamalar kimseyi ikna etmez. Gerçek ortaya çıkmalı. 
   
   Maça Serdar, Ahmed Hassan ve Sinan gibi sürekli oynamayan adamlara ilk on birde yer vererek, önemli görevler yükleyen Lucescu, ilk yarıda öyle saçma görüntülere tanık oldu ki, nasıl çıldırmadı, hayret 
   Son altı maçında hiç yenilmeyen, iki galibiyet, dört beraberlikle Mehmet Birinci yönetiminde sonunculuktan tehlikesiz bölgelere yürüyen Akçaabat Sebatspor, kalabalık orta alanıyla Beşiktaş karşısında anormal bir baskı kurup, zaten yenilerle oyun tutturamayan konuğunu sıkıntıya soktu. Hele bir kaleci dramı var ki, unutulmaz. Zago'nun pasını iki ayağının arasında kontrol edip, rakibine çalım atmaya hazırlanan Cordoba, kontrolü kaybedip, yere çökerken, Yusuf bu altın fırsatı elbette tepemezdi. Hep söylerdik, öteki takımlar bir kaleci, on futbolcu ile oynarken, Beşiktaş on bir futbolcu ile keyfini sürüyordu. Cordoba, ayaklarıyla da, bir libero gibi oyuna olumlu katkılar yapıyordu. Ama bazen böyle hatalar oluyor işte. İnsanlık hali. 
   Asıl şaşılacak şey Serdar'ın sol kanattaki inanılmaz bitikliği, verimsizliği, çekilmezliğiydi. Aldığı her topu kaybediyor, rakip ataklarında toptan kaçarcasına adeta saklanıyor ve takımını on kişi bırakıyordu. 
   Bugünlerde kimliği ile karakteri çok tartışılan Lucescu, antrenörlük cevherlerinden birini, ikinci yarıda gösterdi. Okan ve Sinan'ı çıkarıp, yerlerine İbrahim ile Kaan'ı aldı. Hayret, Serdar sahadaydı. Ama onu santrfora tayin etmiş, ilk yarıdaki kötü notunu kurtarması için son bir fırsat vermişti. Önce Tümer'in beraberlik golü, sonra yeni santrforun hem kendisini, hem takımını kurtaran kafa vuruşu... İşte size Lucescu'dan yılın buluşu 
   Ahmed Hassan ve Sinan bu sınavdan çaktılar. Ama Giunti iftahara geçti. Gördüğü sarı kart gelecek hafta onu cezalı duruma düşürüyor. Bu bir ceza değil aslında. Noel tatiline erken gitmesi için fırsat. Bunu fazlasıyla hak etti. 
   
      
   
</TEXT>
</DOC>
