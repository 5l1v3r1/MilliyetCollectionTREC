<DOC>
<DOCNO> 239723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/13/son/sonsiy34.html </URL>
<DATE> 2004/05/13/ </DATE>
<TIME> 20.49 </TIME>
<AUTHOR>  </AUTHOR>
<HEADLINE>
TBMM Soruşturma Komisyonu, Özkan ve Önal'ı Yüce Divan'a sevketti. 
</HEADLINE>
<TEXT>

     TBMM Soruşturma Komisyonu, eski Devlet Bakanı ve Başbakan Yardımcısı Hüsamettin Özkan ile eski Devlet Bakanı Recep Önal'ın Yüce Divan'a sevkine gerek olduğu yönünde karar aldı. 
     Soruşturma Komisyonu, AK Parti Sakarya Milletvekili Ayhan Sefer Üstün başkanlığında yaptığı toplantıda, son bir değerlendirmede bulundu. 
     Komisyon, alınan ifadeler ve toplanan delilleri değerlendirdikten sonra oylamaya gitti. 10 milletvekilinin katıldığı oylamada önce Özkan'ın Halkbank'tan kullandırılan kredilerin usulsüz olduğu gerekçesiyle Yüce Divan'a sevkinin gerekip, gerekmediği oylandı. 9 milletvekilinin ''evet'' oyu verdiği oylamada, CHP Ardahan Milletvekili Ensar Öğüt ''ret'' oyu kullandı. 
     Oylama sonucu Özkan hakkında hazırlanacak rapora Yüce Divan'a sevkinin gerekli olduğu görüşünün yazılması kararlaştırıldı. 
     Komisyon daha sonra eski Devlet Bakanı Recep Önal hakkında oylama yaptı. 8 milletvekilinin ''kabul'' verdiği oylamada, CHP Ardahan Milletvekili Ensar Öğüt ile CHP Ankara Milletvekili İsmail Değerli ''çekinser'' kaldı. 
     Oylamalar sonucunda Özkan ile Önal'ın Türk Ceza Kanunu'nun ''görevi ihmal'' suçunu düzenleyen 240. maddesi uyarınca Yüce Divan'a sevklerine gerek olduğu görüşüne varıldı. 
     Komisyon ayrıca dönemin Halkbank Genel Müdürü Yenal Ansen ile o dönemde görev yapan bazı bürokratlar hakkında suç duyurusunda bulunmayı kararlaştırdı. 
     Bu karardan sonra komisyon görev süresinin biteceği 29 Mayıs tarihine kadar raporunu hazırlayarak TBMM Başkanlığı'na sunacak. 
     Eski bakanların Yüce Divan'a gönderilip, gönderilmeyecekleri kararı TBMM Genel Kurulu'nda yapılacak oylama sonucunda kesinleşecek. 
     
</TEXT>
</DOC>
