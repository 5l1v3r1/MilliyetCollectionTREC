<DOC>
<DOCNO> 214339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/10/son/sontur14.html </URL>
<DATE> 2004/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Hyundai Grup Başkanı'ndan Erdoğan'a 80 bin dolarlık limuzin... 
</HEADLINE>
<TEXT>

     ELÇİN ERGÜN Busan 

Başbakan Recep Tayyip Erdoğan, Güney Kore'nin Busan şehrinde Kore Savaşı'nda şehit düşenlerin yattığı BM Anıtsal Mezarlığı'nı ziyaret etti. Erdoğan, şehitlikte dua etmek için kıbleyi aradı. Erdoğan'a Hyundai Grup Başkanı Jung Mongkoo tarafından bir limuzin hediye edildi. 
     
     Balonla kıbleyi buldu 

     Erdoğan, Güney Kore temaslarını dün Busan ve Ulsan şehirlerini ziyaret ederek tamamladı. Erdoğan, ilk olarak 1951-1953 yılları arasında Güney Kore - Kuzey Kore savaşında hayatını kaybeden 462 Türk şehidinin bulunduğu anıt mezarı ziyaret etti. Burada anıt mezara çelenk bırakan ve saygı duruşunda bulunan Erdoğan, şehitlikteki özel deftere de, "Ülkemize binlerce kilometre mesafedeki dost Kore milleti için canlarını vermiş olan bu vatan evlatlarının fedakarlığı Türk milleti tarafından unutulmayacaktır" diye yazdı. 
     Erdoğan, Sanayi ve Ticaret Bakanı Ali Coşkun'la şehitliği gezerken dua etmek istedi ve Güney Koreli yetkililere dua için kıblenin hangi yönde olduğunu sordu. Yetkililer de Türk heyete anıt mezara bir metre uzaklıkta kıbleyi gösteren bir balonun asılı durduğunu, böylece kıblenin bulunabileceğini belirttiler. Erdoğan ise gösterilen kıble yönüne işaret ederek, "O zaman askerlerimiz kıbleye göre yatmıyor" dedi. 
     
     Hyundai'den Limuzin 

     Erdoğan, daha sonra Ulsan'da Hyundai firmasının onuruna verdiği öğle yemeğine katıldı. Mongkoo yaptığı konuşmada, "Sayın Başbakan'dan yatırım yapmak için bilgi ve destek bekliyoruz" dedi. Erdoğan ise gerekli yardımların yapılacağını kaydetti. Yemekte klasik müzik orkestrasının, "Niksar'ın fidanları" ve "Adana'nın yolları taştan" parçalarını çalması dikkat çekti. 
     Hyundai fabrikasını da gezen Erdoğan'ı işçiler ellerinde Türk - Güney Kore bayraklarıyla yaklaşık 2.5 km.lik oluşturdukları konvoyla karşıladılar. 
     Mongkoo, Erdoğan'a şahsi bir hediye vermek istediğini belirterek bir arabayı seçmesini istedi. Güney Kore'deki fiyatı 80 bin dolar olan Centennial model limuzini tercih eden Erdoğan'a Mongkoo, aracın anahtarını Türkiye'de vereceğini söyledi. 
     Erdoğan, fabrikadaki incelemelerinin ardından, test sürüş alanına gelerek, bir araç ile test sürüşü de yaptı. 
     
</TEXT>
</DOC>
