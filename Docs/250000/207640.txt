<DOC>
<DOCNO> 207640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/10/siyaset/asiy.html </URL>
<DATE> 2004/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, bu kez terör için geliyor 
</HEADLINE>
<TEXT>
   Yeniden İncirlik 
   ABD ve Türkiye, İncirlik Üssü'nün Irak'ta terörle mücadele operasyonlarında kullanılması için anlaştı 
      DIŞ HABERLER SERVİSİ 

   
   ABD'nin 2. Dünya Savaşı'ndan bu yana en büyük askeri rotasyonuna başladığı bugünlerde Washington yönetiminin Türkiye'de önemli bir hava üssünü yeniden açma konusunda Ankara ile anlaştığı bildirildi. 
   Haberi dün yayımlayan ABD'nin saygın gazetelerinden Wall Street Journal WSJ , bu hava üssünün hangisi olduğu konusunda bilgi vermedi, ancak Fransa Basın Ajansı AFP bunun Adana'daki İncirlik Üssü olabileceğini bildirdi. Bu girişim, ABD'nin terörizmle savaşta yeni bir hamlesi olarak yorumlandı. 
   WSJ'nin haberine göre ABD Savunma Bakanlığı yetkilileri, anlaşmanın ABD ordusuna Türk topraklarında uzun süre kalma imk nı tanıyacağını düşünüyor. Ankara, 1. Körfez Savaşı'nın ardından ABD ve İngiliz uçaklarının Kuzey Irak'ta devriye görevlerini yerine getirmesi için kullanılan üssün, Irak Savaşı sırasında sadece lojistik destek için kullanımına yeşil ışık yaktı. 
   
   Görüşmeler 3 ay sürdü 
   NTVMSNBC de, ABD'nin Ankara ile Irak'taki savaş sonrası operasyonlar için İncirlik Üssü'nün kullanımı konusunda anlaştığını duyurdu. Haberde, Washington - Ankara arasında üç ay süren görüşmeler sonunda varılan bu anlaşmanın, Türkiye'de başka bir üssün kullanımı konusunda da çalışmalara başlanmasını içerdiği de belirtildi. 
   WSJ ayrıca, ABD'nin, Avrupa'daki birliklerin yeniden konuşlandırılması çerçevesinde Almanya'daki askeri birliklerin gelecek yıldan itibaren çekileceğini yazdı. Gazete, 2005 ve 2006'da 30 - 40 bin ABD askerinin ülkeye döneceğini, ABD'ye ait bazı askeri tesislerin de kapanacağını bildirdi. Almanya'da halen 70 bin kadar askeri bulunan ABD, dünyada "terörle mücadele" kapsamında askerlerini yeniden konuşlandıracağını, bu bağlamda Almanya'daki birliklerinin bir bölümünü de çekmeyi tasarladığını daha önce açıklamıştı. AFP de, Türkiye ve Almanya'daki bu ABD askeri hareketliliğini, Washington'un terörizm tehdidine karşı daha iyi mücadele etme planının bir parçası olarak yorumladı. 
   Resmi bir ziyaret için Bak 'de bulunan Dışişleri Bakanı Abdullah Gül de Türkiye ile ABD arasında İncirlik Üssü için yeni bir anlaşma yapıldığı yönündeki haberlerle ilgili, "Yeni yapısal değişiklik yok. ABD İncirlik'i kullanıyordu, kullanmaya da devam edecek" dedi 
   
   Büyük rotasyon 
   ABD ordusu, Irak ve Afganistan'daki askerlerini çekerek yerlerine yenilerini göndermeye başladı. Bunun, ABD ordusu için 2. Dünya Savaşı'ndan bu yana en büyük askeri hareketlilik olduğu belirtiliyor. Rotasyonun ilk adımı olarak, 101. Hava İndirme Tümeni'nden 200 asker Irak'taki görev yerinden Kentucky'deki Fort Campbell üssüne dönerken, yerlerine Kuzey Carolina'daki Fort Bragg üssündeki 82. Hava İndirme Tümeni'nden askerler gönderildi. 25. Piyade Tümeni için lojistik desteğin de yakında Hawaii'den yola çıkacağı açıklandı. Pentagon'un planlamasını birkaç ayda tamamladığı bu rotasyon harek tı kapsamında, gelecek dört ay içinde Irak'taki yaklaşık 130 bin Amerikan askeri eve dönecek. Bu askerlerin yerlerine de hareket kabiliyeti daha yüksek 110 bin asker gelecek. Irak'a gelecek yeni askerler içinde Ulusal Muhafızlar ve yedek askerlerin oranı da yüksek tutulacak. Bu rotasyonda, ABD ordusundaki 10 aktif tümenden 8.5'i yer alacak. 
   
   İncirlik'te BM ve NATO şart 
   1952'de NATO üyesi olan Türkiye, ikili anlaşmayla İncirlik Üssü'nü ABD'ye tahsis etti. 1969'da Ortak Savunma ve İşbirliği Anlaşması ile üsteki ortak tesislerin, NATO amaçları doğrultusunda kullanılması karara bağlandı. Bu anlaşma 1975'te yürürlükten kalktı. 1980'de imzalanan Savunma ve Ekonomik İşbirliği Anlaşması bu boşluğu doldurdu. Bu anlaşmada da, iki ülke işbirliğinin, "BM Yasası'nın amaç ve ilkeleri çerçevesinde ve NATO Antlaşması'nın 1 ve 2. maddelerine uygun olacağı" hükme bağlandı. Üssün NATO veya BM operasyonlarında kullanılabileceği kayda alındı. Üssün ikili anlaşmalarla başka bir amaç için kullanılması da, NATO'nun 8. maddesine göre mümkün değil. Bu madde, ikili işbirliği anlaşmalarının NATO hükümlerine aykırı olamayacağını öngörüyor. 
   
   
   
</TEXT>
</DOC>
