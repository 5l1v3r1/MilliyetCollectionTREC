<DOC>
<DOCNO> 223885 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/19/son/sonyas20.html </URL>
<DATE> 2004/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Goril hayvanat bahçesinden kaçtı, 4 kişiyi yaraladı 
</HEADLINE>
<TEXT>

     ABD'nin Dallas kenti hayvanat bahçesinde yaşadığı ortamdan kaçmayı başaran 140 kiloluk goril, 4 kişiyi yaraladıktan sonra vurularak öldürüldü. 
     Polis, hayvanat bahçesindeki 300 kişiyi tahliye ettikten sonra, 13 yaşındaki Jabari adlı erkek gorilin güvenlik güçlerine saldırması üzerine hayvanı vurarak öldürdü. 
     Yetkililer, hayvanat bahçesi çalışanlarının sakinleştirici mermi atan silahlarla, dev gorilin öldürülmeden yakalanmasını sağlayacak atışı yapamadıklarını, bunun üzerine polisin gorili öldürdüğünü belirttiler. 
     Gorilin 5 metre yüksekliğindeki duvarı aşarak nasıl kaçtığı anlaşılmazken, dev hayvanın yaraladığı 4 kişiden 2'sinin çocuk olduğu kaydedildi. Gorilin ısırarak yaraladığı 3 yaşındaki çocuğun durumunun ciddi olduğu ve hastanede tedavisinin sürdüğü belirtildi. 
     Görgü tanıklarından birisi, gorilin, yaşadığı yerin kapısını kırarak dışarı çıktığını anlattı. 
     
</TEXT>
</DOC>
