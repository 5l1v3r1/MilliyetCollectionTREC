<DOC>
<DOCNO> 235753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/29/guncel/axgun02.html </URL>
<DATE> 2004/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
GÜLE GÜLE REİS 
</HEADLINE>
<TEXT>


Kalp krizi sonucu ölen Cem Sabancı'yı son yolculuğuna ailesi, sevgilisi, arkadaşları, iş, sanat ve spor dünyası gözyaşlarıyla uğurladı 

Bülent Özdemir 

Burdur'da vatani görevini yaparken geçirdiği kalp krizi sonucu hayatını kaybeden Cem Sabancı 23 , dün toprağa verildi. Sabancı'nın ailesi ve kız arkadaşı Eser Anjel gözyaşlarına boğulurken, arkadaşları "Reis" lakabı taktıkları Cem'in fotoğraflarını bastırdıkları tişörtleri giydi. 
Teşvikiye Camii'nde öğle namazının ardından kılınan cenaze namazına aralarında Şevket Sabancı, Güler Sabancı, Tansu ve Özer Çiller, Kadir Has, Jak Kamhi, Zeynel Abidin Erdem, Adnan Şenses gibi isimlerin bulunduğu sanat, iş ve spor dünyasından çok sayıda kişi katıldı. Türk bayrağına sarılı tabutun bir kenarına Beşiktaş bayrağı da iliştirildi. Koyu Beşiktaşlı olan Sabancı'yı, Çarşı Grubu'ndaki arkadaşları da son yolculuğunda yalnız bırakmadı. Fransa'nın Cannes Üniversitesi'nde İktisat bölümünü bitiren Cem'in, Sabancı Holding'in kurucularından Hacı Mehmet Sabancı'nın oğlu olan babası Kaya, annesi Aynur ve kız kardeşi Gizem Sabancı, cami girişinde taziyeleri kabul etti. 

Evlilik planları yapıyordu 
Askerlerin de başında nöbet tuttuğu Sabancı'nın naaşı namazın ardından Edirnekapı'daki aile mezarlığına götürüldü. Dualarla defnedilen Sabancı'nın 7 yıllık kız arkadaşı Eser Anjel, ayakta güçlükle durdu. Anjel'in Cem Sabancı'yla evlilik planları yaptığı öğrenildi. 
Sabancı'nın yakın arkadaşı Hakan Gürbüz ise yüzünde gülümseme eksik olmayan arkadaşının ölümüyle yıkıldığını söyleyerek, "Böyle bir insan bu dünyaya bir daha gelir mi bilemem. Hayatla dalga geçen, neşesi hiç eksik olmayan bir insandı. Şakayla karışık racon kesmeyi çok sevdiği için lakabı 'Reis'ti. Aramızda bir tek o Beşiktaşlıydı. Bizi de Beşiktaşlı yapmak için uğraşırdı. Rahat ol Cem artık ben de bir Beşiktaşlıyım" diye konuştu. 



</TEXT>
</DOC>
