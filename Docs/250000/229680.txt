<DOC>
<DOCNO> 229680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/08/son/sonspo15.html </URL>
<DATE> 2004/04/08/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Tevfik Lav, 6 hafta daha yedek kulübesinde 
</HEADLINE>
<TEXT>

     Konyaspor yönetimi, trafik kazasında yaşamını yitiren teknik direktör Tevfik Lav'ın çerçeveli fotoğrafını kalan 6 maçta da yedek kulübesinde bulunduracak. 
     Kulüp Başkanı Mehmet Köseoğlu, teknik direktörleri Lav'ın ölümünün üzüntüsünden kurtulamadıklarını, teknik heyet ve futbolcularda da morallerin halen bozuk olduğunu kaydetti. 
     Bu acı olayın kendilerini derinden etkilediğini ifade eden Köseoğlu, Tevfik Lav'ı en azından kalan 6 maçta daha teknik direktörleri olarak görmeyi istediklerini bildirdi. 
     Bu yüzden Lav'ın çiçeklerle süslenmiş çerçeveli fotoğrafını kalan 6 maçta yedek kulübesinde bulundurmayı planladıklarını vurgulayan Köseoğlu, ''Ayrıca haftalık vereceğimiz listelerde Tevfik Lav'ın isminin olmasını, teknik direktörümüz olarak görünmesini istiyoruz. Düşündüğümüz 2 konuda da Futbol Federasyonu'na başvuruda bulunacağız'' diye konuştu. 
     
</TEXT>
</DOC>
