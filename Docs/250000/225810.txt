<DOC>
<DOCNO> 225810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/26/son/soneko17.html </URL>
<DATE> 2004/03/26/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Tekstilciler, Çin fuarına hazırlanıyor Aslan'ı ininde vuracağız 
</HEADLINE>
<TEXT>

     Türk tekstilcileri, 2005 yılında kotaların kalkması dolayısıyla korkulu rüya haline gelen Çin'de Ekim ayında düzenlenecek kumaş fuarına ilk kez katılma hazırlığı yapıyor. 
     İstanbul Tekstil ve Hammaddeleri İhracatçıları Birliği İTHİB Yönetim Kurulu Başkanı İsmail Gülle, bu hafta sonunda Messe Franfurt Fuarcılık yöneticileriyle beraber Çin'e gideceklerini ve bu ülkedeki kumaş fuarına katılma koşullarını inceleyeceklerini söyledi. 
     Çin'in Türk kumaşları için çok iyi bir pazar olduğunu belirten Gülle, ''Çin'den korkuyoruz, hep öcü gibi anlatıyoruz ama, Çin'in bir de gerçeği var ki ciddi bir pazar. Biz bu pazara geçen sene 85 milyon dolarlık kumaş sattık. Bu ihracat rakamını artırmamız lazım. Çin'den sonra Japonya'da da bir fuar düzenleyeceğiz'' diye konuştu. 
     Messe Frankfurt'un Ekim ayında Çin'de kumaş fuarı düzenleyeceğini bildiren Gülle, İTHİB organizasyonuyla bu ülkedeki kumaş fuarına katılacaklarını belirtti. İTHİB Başkanı İsmail Gülle, şöyle dedi 
     ''Çin'e gitmek için bütün firmalar istekli, şu anda elimizde 50 tane firmamız var. Çin'de fuara ilk kez gideceğiz. Aslanı ininde vuracağız. Korktuğumuz Çin'e gidip orada mücadele edeceğiz. Doğrusu da bu, hep defans yapmak iyi değil. Koruma önlemleri ile nereye kadar koruyabilir siniz Gücünü, altyapını orada beğeniye sunmanız lazım.'' İsmail Gülle, Çin'e yapılan 85 milyon dolarlık kumaş satışının en az iki katına çıkabileceğini vurgularken, ''ilk yıl 200 milyon dolara çıkarabilirsek çok önemli başarı olur. Japonya'da da aynı rakamları yakalamayı hedefliyoruz'' dedi. 
     
     AKDENİZ EKONOMİ FORUMU 

     İTHİB Başkanı Gülle, Mayıs ayında İstanbul'da, Fas, Tunus, Mısır, Lübnan ve Ürdün'den tekstil ve hazır giyim sektöründen temsilcilerin katılacağı bir ekonomik forum düzenleyeceklerini bildirdi. 
     Fas ile önümüzdeki ay serbest ticaret anlaşması imzalanacağını belirten Gülle, şunları kaydetti 
     ''Tunus da çok ciddi bir pazar. Şu anda arkadaşlarımız orada. Tunus'u da serbest ticaret anlaşmasına ikna etmek, en azından işadamlarını yakınlaştırma, karşılıklı alış-satış platformu oluşturma açısından bir forum düzenleyeceğiz. Akdeniz Ekonomi Forumu'na, Fas, Tunus, Mısır, Lübnan ve Ürdün'den işadamlarını davet edeceğiz. İş imkanı yaratacak bir zemin oluşturacağız. Onlar da çok istekliler.'' Türk tekstil sektörünün ihracat artışı gerçekleştirebilmesi için yeni pazarlara açılması gerektiğine işaret eden Gülle, ''Teksilde bütün ürünlerde artış var ama iplik sabit. Demek ki, ordaki misyonumuzu tamamlamışız. Artık, katma değeri yüksek ürünlere yönelmeliyiz'' dedi. 
     Gülle, bu yıl yüzde 10 artışla sektör ihracatının 4 milyar doları geçmesini hedeflediklerini kaydetti. 

     
</TEXT>
</DOC>
