<DOC>
<DOCNO> 233294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/son/sonyas07.html </URL>
<DATE> 2004/04/20/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Yumurta ile özgüven eğitimi... 
</HEADLINE>
<TEXT>

     Türk Eğitim Derneği TED Aydın Koleji'nde, öğrencilerin özgüvenlerini artırması ve sorumluluk duygusunun geliştirilmesi için eğitim çalışması yapıldı. Yapılan çalışmada, öğrenciler 3 gün boyunca çantalarında yumurta taşıdı. 
     TED Koordinatörlüğü'nde 2 yıldır sürdürülen ''karakter eğitimi'' projesi kapsamındaki konulardan birisi olan ''güven-özgüven'' konusu, Aydın TED Koleji öğrencileri tarafından uygulamaya konuldu. 
     Yaratıcılıklarını kullanarak koruma altına aldıkları bir çiğ yumurtayı üç gün boyunca evden okula, okuldan eve taşıyan öğrenciler, her sabah öğretmenlerine, her akşam da anne ve babalarına yumurtalarını kırmadıklarına dair imza attırdı. 
     TED Aydın Koleji Müdürü Ahmet Şaba, AA muhabirine yaptığı açıklamada, etkinlik süresince bazı öğrencilerin yumurtalarına isim verdiğini, kırmamak için özel taşıma kapları hazırladığını belirtti. 
     Yumurtasını kıranların büyük üzüntü duyduğunu belirten Şaba, şöyle konuştu 
     ''Öğrencilerin kendilerine güvenlerini, sorumluluk duygularını ve yaratma becerilerini artırmayı amaçlayan uygulamanın sonunda, yumurtasını kırmayanlara sertifika verdik. Bu uygulama öğrencilerde küçük yaşta sorumluluk duygusunu artırdığı gibi, cesaret de veriyor. Öğrenciler bu uygulamadan çok büyük zevk aldılar. Şimdi her gün yumurtayı çantasında kırmadan taşımak için kendilerini denemeye başladılar.'' Şaba, ''karakter eğitimi projesi'' kapsamında ayrıca dürüstlük, adalet, amaç belirleme, vatandaşlık, baskı ve zorbalıkla baş etme, özsaygı, arkadaşlık gibi konuları da uygulamalı olarak işlediklerini belirtti. 
     
</TEXT>
</DOC>
