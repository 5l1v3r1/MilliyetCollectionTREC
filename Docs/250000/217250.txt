<DOC>
<DOCNO> 217250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/23/son/sontur31.html </URL>
<DATE> 2004/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Boğularak öldürülen sekreter evlilik hazırlığı yapıyordu... 
</HEADLINE>
<TEXT>

     İzmir'in Karşıyaka İlçesi Bayraklı Semti'nde, avukatlık bürosunda elektrik kablosuyla boğularak öldürülen sekreter Aslı Bozar'ın cüzdanının alındığı, kolye, küpe ve yüzüklerine ise dokunulmadığı belirlendi. 
     Olayın ardından avukat Şenay Biçer'in bürosuna gelen Cinayet Büro Amirliği ekiplerinin incelemesinde, elektrik kablosuyla boğularak öldürülen sekreter Aslı Bozar'ın ellerinin de kabloyla arkadan bağlandığı görüldü. 
     Bozar'ın cüzdanını alan katil zanlısının, genç kızın kolye, küpe ve yüzüklerine dokunmadığı bildirildi. Zanlının, büronun balkonundaki camı ''elmas'' olarak bilinen maddeyle düzgün bir şekilde kestikten sonra pencereyi açarak içeri girdiği belirlendi. 
     
     3 AY SONRA EVLENECEKTİ 

     Olayı duyarak avukatlık bürosuna gelen Aslı Bozar'ın terzilik yapan annesi Solmaz Ağan ile ağabeyi Nihat Bozar, sinir krizi geçirdi. Aslı'nın ölüm haberini alan nişanlısı Serkan Benli ise gözyaşı döktü. Atatürk Eğitim ve Araştırma Hastanesi'nde kayıt memuru olarak çalışan Benli, daha sonra baygınlık geçirdi. Yakınları, Serkan ile Aslı'nın 3 ay sonra evlenmeyi planladıklarını söylediler. 
     Emniyet yetkilileri, parmak izlerinin incelenmeye başlandığını ve katil zanlısının yakalanmasına çalışıldığını bildirdiler. 
     
</TEXT>
</DOC>
