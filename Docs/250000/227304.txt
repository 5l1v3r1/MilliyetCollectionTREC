<DOC>
<DOCNO> 227304 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/son/sonspo24.html </URL>
<DATE> 2004/03/31/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Biyediç Adanaspor küme düşmüş olsa da bu maç hiç kolay olmayacak 
</HEADLINE>
<TEXT>

     Bursaspor Teknik Direktörü Nejat Biyediç, ''Adanaspor küme düşmüş olsa da bu maç hiç kolay olmayacak'' dedi. 
     Biyediç, düzenlediği basın toplantısında, ligde iddiası kalmayan rakiplerinin maçlara rahat çıktığını, bu durumun Fenerbahçe ile yaptıkları maçta görüldüğünü söyledi. 
     ''Fenerbahçe-Adanaspor maçını Türkiye ligini hiç bilmeyen biri izlese ve hangisi şampiyonluğa oynayan, hangisi küme düşmeyi garantileyen takım diye sorulsa, farklı cevap verirdi'' diyen Biyediç, Güney temsilcisinin maçlara farklı motive olduğunu, bunun sonucunda da rakiplerini zorladığını kaydetti. 
     Biyediç, hafta sonu yapacakları maça bu etkenleri göz önüne alarak hazırlandıklarını ifade ederek, ''Artık, bu saatten sonra içerde ve dışarda oynayacağımız tüm maçlara mutlak galibiyet için çıkacağız. Rakibin kim olduğu ve durumu bizi ilgilendirmez. Adanaspor küme düşmüş olsa da bu maç hiç kolay olmayacak. Tüm hırsımızı sahaya yansıtıp maçtan galibiyetle ayrılmaya çalışacağız'' diye konuştu. 
     
     ''FİKSTÜR AVANTAJIMIZ SÜRÜYOR''- 
     Kümede kalma yolunda çekiştikleri Akçaabat Sebatspor ve İstanbulspor'un bu hafta zorlu maçlar oynayacaklarını anımsatan Biyediç, Adanaspor maçını kazanmaları, rakiplerinin de kaybetmesi halinde, puan farkının yeniden azalacağını kaydetti. 
     Biyediç, Adanaspor maçının kendileri için çok büyük önem taşıdığına değinerek, ''Diğer takımlara karşı fikstür avantajımız sürüyor. Ancak, bu avantajı kullanabilmek için önce yapacağımız maçları kazanmamız gerekiyor. Biz kazanıp, rakiplerimizin puan kaybetmesini bekleyeceğiz'' dedi. 
     
     İSTANBULSPOR MAÇI 
     İstanbulspor ile oynadıkları ve 1-1 biten maçla ilgili de Biyediç, bu karşılaşmada iyi futbol oynamadıklarını, ancak çok sayıda gol pozisyonu ürettiklerini anlattı. 
     Biyediç, kendileri açısından 6 puan değeri taşıyan bu maçtan 1 puanla ayrılarak önemli bir avantajı kullanamadıklarını belirterek, şöyle konuştu 
     ''Evimizde büyük avantaj yitirdik. Çok gol pozisyonu ürettik. Galibiyet golünü biz bulsak, maçın sonucu daha farklı olurdu. Yediğimiz golün ardından hemen toparlandık ve 3 dakikada beraberliği sağladık. Ama, bir türlü galibiyet golü gelmedi. Bunda şanssızlık ve beceri eksikliğinin de rolü var. Oyuncularım maçı kazanmak için ellerinden gelen mücadeleyi gösterdiler. Şimdi bu maçı unutup Adanaspor maçına konsantre olmalıyız.'' 
     
</TEXT>
</DOC>
