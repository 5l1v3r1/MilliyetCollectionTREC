<DOC>
<DOCNO> 238205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/07/son/sontur03.html </URL>
<DATE> 2004/05/07/ </DATE>
<TIME> 07.50 </TIME>
<AUTHOR>  </AUTHOR>
<HEADLINE>
Ankara'da cinayet 3 kişi öldürüldü, 1 kişi de yaralandı 
</HEADLINE>
<TEXT>

     Çankaya İlçesi Sakarya Caddesi'nde 3 kişi bıçaklanarak öldürüldü, 1 kişi de yaralandı. 
     AA muhabirinin aldığı bilgiye göre, gece saat 02.00 sıralarında emniyet güçlerine, Sakarya Caddesi ile Bayındır sokağın kesiştiği köşede bir kişinin bıçakla yaralandığı ihbarı yapıldı. Olay yerine gelen güvenlik güçleri, üzerinde kimlik bulunmayan, isminin ''Engin'' olduğu belirtilen kişinin cesedini buldular. 
     Sokak arasında ve bir apartmanın girişinde de üzerlerinde kimlik bulunmayan, isimlerinin ''Ferdi'' ve ''Adil'' olduğu kaydedilen 2 kişinin daha cesedi bulunurken, ''Hüseyin'' isimli bir kişi de yaralı olarak Numune Hastanesi'ne kaldırıldı. Yaralının sağlık durumunun ciddiyetini koruduğu öğrenildi. 
     Güvenlik güçlerinin yaptıkları operasyonla, isminin ''Murat'' olduğu belirtilen bir kişi cinayetlerde kullandığı bıçakla yakalandı. 
     Cinayetin ne amaçla işlendiği henüz kesinlik kazanmazken, cinayetlerin zanlısı olarak yakalanan kişinin aşırı derecede alkollü olduğu kaydedildi. 
     
</TEXT>
</DOC>
