<DOC>
<DOCNO> 239037 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/11/son/soneko16.html </URL>
<DATE> 2004/05/11/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
FİAT'ın eski CEO'su Jan Nahum, danışmanlık yapacak... 
</HEADLINE>
<TEXT>

     Fiat Uluslararası İş Geliştirme Bölüm Başkanlığı'ndan ayrılan Jan Nahum, bilgi birikiminin belli bir katma değere dönüşmesi için şirketlere veya kurumlara danışmanlık yapabileceğini kaydetti. 
     Nahum, 30 yıllık çalışma hayatında edindiği tecrübelerini Eylül ayında piyasaya çıkaracağı kitabında aktaracağını söyledi. 
     İş hayatına Otosan'da başladığını, sonra sırasıyla Koç Holding AR-GE birimi, Otokar, Otokoç'ta çalıştığını, Tofaş CEO'luğunun ardından son olarak Fiat Uluslararası İş Geliştirme Bölüm Başkanı olarak görev yaptığını anımsatan Nahum, ''Kitabımda bu kuruluşlarda başımdan geçenleri, tecrübelerimi paylaşacağım'' dedi. 
     Jan Nahum, kitabının yayınlanmasının ardından ikinci kitabına başlayacağını, iş konusunda önündeki fırsatları ise ancak Eylül ayından sonra değerlendireceğini ifade etti. 
     Yaşamını bundan sonra da Türkiye'de sürdüreceğini dile getiren Nahum, ''bilgi birikimimin belli bir katma değere dönüşmesi için yardımcı olabileceğim şirketler veya kurumlara danışmanlık yapabilirim. İşin içeriği henüz net olarak belli değil. Danışmanlık işi bir şirket kurma şeklinde de olabilir, başka türlü de olabilir'' diye konuştu. 
     Nahum, otomotiv sektöründeki iyimser havaya değinerek, bu yıla ilişkin satışta 700 binin üzerindeki tahminlerin yakalanabileceğini söyledi. 
     Otomotivin ilacının süreklilik olduğuna dikkati çeken Nahum, şöyle devam etti 
     ''Sektör, tüketicinin güveni, ekonomideki iyiye gidiş, enflasyonun düşmesi, kurların sabit kalması ve faizlerin düşmesi bileşenleri birarada olursa tabii ki iyiye gider. Bunlarda herhangi bir değişiklik ya da sapma olması halinde ise iyiye gidişatın devamı zor olabilir. Otomotiv sektörü Türkiye'de sene başından bugüne kadar gayet iyi. Ancak şunu da gözden kaçırmamak lazım dövizdeki dalgalanma güveni etkilerse sektörde alımlar ertelenebilir.'' 
     
</TEXT>
</DOC>
