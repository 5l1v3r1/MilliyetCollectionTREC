<DOC>
<DOCNO> 241626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/21/son/sondun34.html </URL>
<DATE> 2004/05/21/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
KKTC'li bir Türk Rum kesimindeki AP seçimlerine aday olunca... 
</HEADLINE>
<TEXT>

     KKTC Başbakanı Mehmet Ali Talat, Avrupa Parlamentosu AP seçimleri için, Kıbrıs Rum kesiminde aday olan Kıbrıslı Türk Mehmet Hasan Hasgüler ile ilgili olarak, ''Kendi tercihi, kişisel bir başvuru. Kıbrıs Türk halkını temsil etmiyor'' dedi. 
     Başbakan Talat, Türk Ajansı-Kıbrıs'a yaptığı açıklamada, ''Herkes aday olabilir, kendi tercihi. Herkes kendi vicdanı, kendi aklıyla bağlıdır. Ama bu kişisel başvurudur, Kıbrıs Türk halkı adına yapılmış bir başvuru değildir. Kıbrıs Türk halkı KKTC'de yaşıyor ve kendi temsilcilerini seçiyor'' diye konuştu. 
     Avrupa Parlamentosu'nda Kıbrıs'a ait 6 sandalyeden 2'sinin Kıbrıs Türkleri'ne ait olduğunu, ancak bu sandalyelerin Rumlar tarafından gasp edildiğini belirten Talat, ''Bu gaspı mazur göstermeye çalışmak doğru değil. Adaylık, Rumların bu yaptığına destektir ama sonuçta kişisel bir tavırdır, Kıbrıs Türkünü bağlayan bir şey değil. Aşırı yoruma gerek yok'' dedi. 
     
     SEÇİLME İHTİMALİ YOK 
     Mehmet Hasan Hasgüler'in seçilme ihtimali olmadığını vurgulayan Başbakan Talat, bir soruya karşılık, ''KKTC makamlarına, bize bilgi vermesine gerek yoktu ama örgütlerle temas edebilirdi, onu da yapmadı. Bize danışılmadığından değil, bize yapılan bir haksızlığa alet olma ihtimalinden dolayı rahatsızlık yarattı'' diye konuştu. 
     Bu arada, Başbakan Talat, Dışişleri Bakanı ve Başbakan Yardımcısı Serdar Denktaş'la birlikte 26 Mayıs Çarşamba günü Ankara'ya gideceklerini de açıkladı. 
     
</TEXT>
</DOC>
