<DOC>
<DOCNO> 226975 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/30/son/sontur08.html </URL>
<DATE> 2004/03/30/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Gaziosmanpaşa'da polise saldırı .. 
</HEADLINE>
<TEXT>

     Gaziosmanpaşa'da hırsızlıktan sabıkalı olduğu için gözaltına alınan bir kişinin arkadaşlarınca açılan ateş sonucu 1 polis memuru yaralandı. 
     AA muhabirinin aldığı bilgiye göre, Ordu Caddesi'nde uygulama yapan Gaziosmanpaşa İlçe Emniyet Müdürlüğü Asayiş Büro Amirliği'ne bağlı ekip, içinde 4 kişinin bulunduğu 34 TC 9235 plakalı otomobili durdurdu. 
     Otomobilde bulunan kişilerden Adnan Özenç'in hırsızlıktan sabıkalı olduğu anlaşılınca bu kişiyi gözaltına almaya kalkan polis, diğer 3 kişinin taşkınlığıyla karşılaştı. 
     Polislerin yanından ayrıldıktan sonra kalabalık bir grupla geri dönen bu kişiler, Özenç'in serbest bırakılmasını isteyerek polisle tartıştılar. Tartışma sırasında polise silahla ateş açan bu kişiler, Özenç'i de yanlarına alarak kaçtılar. 
     Saldırıda, kolundan ve kasığından yaralanan polis memuru Sami Altıntaş, meslektaşları tarafından yakındaki Özel Şafak Hastanesi'ne kaldırıldı. 
     Polisin açtığı karşı ateşte yaralanan Özenç'i yaya olarak aynı hastaneye getiren 3 arkadaşı, yere düşerek yaralandığını söyleyerek tedavisini yaptırmak istedi. Boynunda kurşun yarası tespit edilen Özenç ile yanındaki 3 kişi ve dışarıda bekleyen 4 kişi, polis tarafından gözaltına alındı. 
     Polis, Sarıgöl Mahallesi'nde oturdukları belirlenen diğer saldırganların da yakalanması amacıyla başlattığı çalışmayı sürdürüyor. 
     

     
</TEXT>
</DOC>
