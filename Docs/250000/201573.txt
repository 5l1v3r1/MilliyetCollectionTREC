<DOC>
<DOCNO> 201573 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/12/son/sondun33.html </URL>
<DATE> 2003/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit'ten KKTC'ye mesaj... 
</HEADLINE>
<TEXT>

     DSP Genel Başkanı Bülent Ecevit, AB ve ABD'nin Pazar günkü KKTC seçimlerinde halkın iradesini saptırmak için her yola başvurduğunu, ancak KKTC'nin dünyanın en demokratik yönetimine bağlılığını sürdürdüğünü belirtti. 
     Eski Başbakan Ecevit, 14 Aralık seçimleri nedeniyle KKTC Cumhurbaşkanı Rauf Denktaş'a gönderdiği mesajda, bu seçimlerin ''dünyanın en adaletsiz koşulları'' altında yapılacağını bildirdi. 
     KKTC'nin her bakımdan hukuka saygılı bir devlet olduğunu vurgulayan Ecevit, mesajını şöye sürdürdü 
     ''Fakat Avrupa İnsan Hakları Mahkemesi bu ada devletinin haklarını çiğnemeye, malını mülkünü gasp etmeye çalışıyor. Seçimlerde halkın iradesini saptırmak için AB ve ABD her yola başvuruyor, ama KKTC dünyanın en demokratik yönetimine bağlılığı sürdürüyor.'' Ecevit, mesajında, KKTC Cumhurbaşkanı Denktaş'ın, AB ve ABD'nin tutumuna karşın, ömrünü halkının özgürlüğüne ve esenliğine adamış biri olarak yıllardır eşi görülmedik bir dirençle halkının başında her türlü baskıya ve zulme karşı mücadelesini sürdürdüğünü kaydetti. 
     
</TEXT>
</DOC>
