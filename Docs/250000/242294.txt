<DOC>
<DOCNO> 242294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/24/son/sondun02.html </URL>
<DATE> 2004/05/24/ </DATE>
<TIME> 08.55 </TIME>
<AUTHOR>  </AUTHOR>
<HEADLINE>
Pentagon, Senato'ya işkence skandalı raporunu eksik göndermiş 
</HEADLINE>
<TEXT>

     Deniz Arslan bildiriyor 

ABD Savunma Bakanlığı Pentagon'un, Ebu Garib hapishanesindeki işkence skandalına ilişkin rapordan en az 2 bin sayfalık kısmı, Amerikan Senatosu'na vermediği ortaya çıktı. 
     Amerikalı Tümgeneral Antonio Taguba tarafından hazırlanan ve işkence skandalının boyutlarını açığa çıkaran rapor, ABD Senato Silahlı Hizmetler Komitesi'ne de gönderilmiş ve Savunma Bakanı Donald Rumsfeld, bu komitedeki oturumda konuyla ilgili soruları yanıtlamıştı. 
     Pentagon sözcüsü Lawrence Di Rita, komiteden hiç kimsenin, raporun kayıp sayfaları için Pentagon ile temasa geçmediğini söyledi. Di Rita, Senato'ya giden raporun kopyasında 2 bin sayfanın eksik olmasını, ''bilgisayar hatasına'' bağladı ve ''Elbette, kongreye sağlanan raporda eksiklik varsa, bu gözden kaçırma yüzündendi'' dedi. 
     Amerikan Time dergisi, komitede görevli Senatörlerin yardımcılarının, raporun sayfalarının eksik olduğunu farkettiğini kaydetti. Raporun orijinal halinin 6 bin sayfa olduğu belirtiliyor. 
     Senato komitesinin üyesi Jack Reed, raporun sayfalarının eksik olduğunun Cuma günü farkına vardığını söyledi. Reed, CBS televizyonunda katıldığı bir programda, eğer böyle bir durum, ''Pentagon'un kongreye normal davranma şekli'' çerçevesinde rapor eksikse, bunun kendisini şaşırtmayacağını söyledi. Demokrat Parti Rhode Island Senatörü Reed, Pentagon ile kongre arasında ''işbirliği eksikliği'' olduğunu da kaydetti ve raporun ''bilerek'' kongreye eksik gönderilmediğini umduğunu kaydetti. 
     
</TEXT>
</DOC>
