<DOC>
<DOCNO> 202430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/16/son/sondun13.html </URL>
<DATE> 2003/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Tikrit Saddam için ayakta .. 
</HEADLINE>
<TEXT>

     ABD'nin eline geçen devrik Irak lideri Saddam için bugün Tikrit'te gösteri yapıldı. 
     Gazetecilerin bildirdiğine göre, 250 kadar öğretmen okulu öğrencisi, Saddam lehinde sloganlar attı. 
     Tikrit Üniversitesi'nde dersten çıkan öğrenciler, öğrenim gördükleri kitapların üzerindeki ve ellerindeki Saddam Hüseyin resimleriyle yürüyüş yaptılar. 
     ''Canımız kanımız Saddam'a feda olsun'' diye slogan atan gruba, önce Irak polisi havaya ateş açarak uyarıda bulundu. Polisin grubu engelleyememesi üzerine Amerikan askerleri zırhlı araçlarla kent merkezine gelerek, uyarı ateşi açtılar. Grup, daha sonra ara sokaklara girerek dağıldı. 
     Saddam'ın doğum yeri Tikrit'te dün de benzer gösteriler yapılmıştı. Saddam, cumartesi günü Tikrit yakınlarında saklandığı sığınakta yakalanmıştı. 
     Yine Tikrit yine saldırı... 
     Tikrit kentindeki Saddam Caddesi'nde devriye görevi yapan bir Amerikan askeri aracına roketli saldırı düzenlendi. Görgü tanıkları, saldırıda bir Amerikan askerinin yaralandığını, aracın tahrip olduğunu söyledi. 
     

     
</TEXT>
</DOC>
