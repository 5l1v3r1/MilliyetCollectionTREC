<DOC>
<DOCNO> 242619 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/25/son/sondun29.html </URL>
<DATE> 2004/05/25/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Schily sert konuştu Almanya'da bir Türk adası oluşmasını istemiyoruz 
</HEADLINE>
<TEXT>

     Almanya Federal İçişleri Bakanı Otto Schily, ülkede bir ''Türk adası'' oluşmasını istemediklerini söyledi. 
     Schily, bugün başkent Berlin'de Bertelsmann Vakfı tarafından düzenlenen ''Başarılı Uyum Tesadüf Değildir'' başlıklı yarışmanın tanıtımını yaptı ve gazetecilerin göç ve uyum konusundaki sorularını cevaplandırdı. 
     İstanbul'da verdiği bir konferanstan bugün Berlin'e dönen Schily, bir Türk gazetecinin 22 Mayıs'ta düzenlenen ''Türk Günü Şenliği''ne ilişkin sorusu üzerine şunları kaydetti 
     ''Şenliğin konusunda olumsuz bir şey duymadım. Berlin'de belirli bir Türk kültürü var. Bunun olması da iyi, ancak bu konuda bir eleştiri getirmek istiyorum. Burada 'Biz Almanya'daki Türkleriz' denilmek isteniyorsa, bu uyuma katkı sağlamaz. Şenlik iyi, güzel ancak biz Almanya'dayız, Türkiye'de değil. Bunun altını çizmek istiyorum. Bence hepimiz bunun bilincinde olmamız lazım. Bu şüpheli bir gelişmedir. Biz burada Almanya'da bir Türk adası oluşmasını istemiyoruz. Burada birlikte bir yaşam olmalı.'' Türklerin kendi kültürlerini yansıtmalarının güzel bir şey olduğunu ifade eden Schily, ''Ülkesiyle ilişkisi olan bir kimse neden kendi gazetesini okumasın. Sorun bu değil. Ancak sürekli burada yaşamak isteyenler, önce Alman gazeteleri okumalı'' diye konuştu. 
     Almanya'da paralel toplumların oluşturulmasına karşı olduklarını kaydeden Schily, ''Orta yolu bulmak lazım. Ancak ülkede azınlıklara resmi azınlık statüsü verilmesine karşıyız. Biz bunu istemiyoruz'' dedi. 
     Türkiye'de Alanya çevresinde yaşayan Almanları da bu bağlamda eleştiren Schily, ''Almanlar da orada kendi aralarında yaşıyormuş. Ben bunu anlayamıyorum. Ben yurtdışında kendi vatandaşlarımdan uzak duruyorum. Onları zaten burada da yeterince görüyorum'' diye konuştu. 
     
     VAKFIN PANELİNE AKGÜN VE ŞAHİN DE KATILDI 
     Federal İçişleri Bakanı Schily, daha sonra Bertelsmann Vakfı tarafından düzenlenen panelde, Sosyal Demokrat Parti SPD federal meclis milletvekili Lale Akgün ve işadamı Kemal Şahin ile bir araya geldi. 
     Schily, burada yaptığı konuşmada da, uyum konusunun yıllarca ihmal edildiğini, bunun bugün ortaya çıkan bazı sorunlardan da görüldüğünü söyledi. 
     Almanya'da güvenliğin sağlanması için yabancılara da ihtiyaç olduğunu belirten Schily, ''Bazı terör örgütü yandaşları, gönüllü üyeler bulmaya çalışıyorlar. Bu nedenle özellikle Müslüman dernek ve kuruluşların işbirliğine ihtiyacımız var'' dedi. 
     Schily, Almanya'da yaşayan yabancıların da en iyi şekilde Almanca öğrenmeleri gerektiğini savunarak, ''Uyum asimilasyona kadar gidebilir demiştim. Asimilasyon yasal açıdan yasak bir şey değil. Herkesin bazı değişiklikleri kabul etmeye hazır olması lazım. Benim için çeşitli şiveleri konuşabilen Akgül ve Avrupa Parlamentosu milletvekili adayı Cem Özdemir başarılı uyumun bir örneğidir'' diye konuştu. 
     Türk kökenli işadamı Şahin ise gençlerin iki dilli eğitim görmelerinin önemli olduğunu belirterek, ''Almanca öğrenilmesi şart, ancak bu konuda mükemmeliyetçilikten kaçınmamız gerekir. Uyum için daha başka şeyler de gerekli'' dedi. 
     Uyum için gençlere iş bulunmasının önemli olduğunu ifade eden Şahin, şunları kaydetti 
     ''Bu nedenle biz mesleki eğitime önem veriyoruz. Yabancı gençler yerel yönetimlerde de görev yapmalı. O zaman kendilerini buraya dahil hissedeceklerdir.'' Bertelsmann Vakfı tarafından düzenlenen yarışmanın jüri başkanı milletvekili Akgün de, yarışma projeleriyle ilgili olarak, ''Almanya'da 'göçmenler bize ait' şeklinde bir havanın yaratılması çok önemli. Bu arada orijinal projelere de bakacağız. Projelerde ifade edilen fikirler, diğer yerel yönetimler tarafından uygulanmak istenecek fikirler olmalı'' dedi. 
     Akgün, eğitimin önemini de vurgulayarak, ''Bir insan ne kadar eğitim alırsa, o kadar iyi olur. Yerel yönetimler bunun için çaba harcamalı. Almanca öğrenmek de şart, ancak uyum için tek gerekli şart değil'' diye konuştu. 
     Yarışmada, ağırlıklı olarak yerel yönetimler tarafından göç ve uyum konularında geliştirilecek proje ve fikirler değerlendirilmeye alınacak. 
     
</TEXT>
</DOC>
