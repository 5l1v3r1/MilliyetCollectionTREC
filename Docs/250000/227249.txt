<DOC>
<DOCNO> 227249 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/son/soneko60.html </URL>
<DATE> 2004/03/31/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
"Motosikletli vergi denetim ekipleri" kuruluyor... 
</HEADLINE>
<TEXT>

     Vergi mükelleflerine daha hızlı ve kaliteli hizmet verilmesini sağlamak amacıyla Antalya Defterdarlığı tarafından ''Motorsikletli Vergi Ekipleri'' oluşturulacak. 
     Vergi Haftası dolayısıyla Antalya Gazeteciler Cemiyeti'ni ziyaret eden Defterdar Oğuzhan Taşkesen, yaptığı açıklamada, geçen yılın bütçesinin toplam vergi gelirleri hedefinin biraz gerisinde kaldığını ancak, bütçenin genel bütçe dengesi anlamında faiz dışı fazla vermesinin, bütçenin ekonomik dengesini olumsuz etkilemediğini, bunun da sevindirici bir durum olduğunu söyledi. 
     Türkiye'nin 2004 yılı bütçesinin 99 katrilyon lira olarak belirlendiğini, Antalya Defterdarlığı olarak 1.6 katrilyon lira vergi hedefini tahmin ettiklerini kaydeden Taşkesen, ''Antalya'da bu gelir hedefimizin büyük ölçüde gerçekleşeceğini tahmin ediyoruz'' dedi. 
     Yeni dönemde asıl hedeflerinin, kayıt dışı ekonomi olduğunu vurgulayan Defterdar Taşkesen, şöyle devam etti 
     ''Özellikle Antalya'da ekonomik hayatın canlılığı ve turizm sezonunun iyi geçeceği dikkate alınıyor. Bu yıl en büyük hedefimiz kayıtdışı ekonomi. Kayıtdışı ekonomiyle ilgili mücadele edebilmek için hazırlıklarımızı yaptık. Bu nedenle öncelikle Antalya Defterdarlığı olarak Denetim Koordinasyon Gelir Müdürlüğü birimi kurduk. Bunun altyapısını oluşturup personelimizi eğittik. Dört vergi denetmeni ile denetim yapacak 40 yoklama memuruyla birlikte piyasa denetimleri sürdürülecek. Bu, vergisini zamanında ve tam ödeyen mükelleflerimiz için olumlu bir gelişme. Antalya'da para kazanıp da vergi ödeme alışkanlığı olmayan, sadece para kazanmak için buraya gelen ve vergi dairesine uğramadan gel geç olan faaliyetleri önlemek istiyoruz.'' 
     
     -MOTOSİKLETLİ VERGİ EKİPLERİ 
     Antalya Defterdarı Oğuzhan Taşkesen, vergi mükelleflerine kaliteli ve hızlı hizmet vermek amacıyla ''Motosikletli Vergi Ekipleri'' kuracaklarını da kaydetti. 
     Motosikletli vergi ekiplerinin, acil tebligatların vergi mükellefine hızlı ulaştırılması ve kaliteli hizmet verilmesini sağlayacağını ifade eden Taşkesen, ''Türkiye'de ilk kez Antalya'da kurulacak olan motorize vergi ekipleri için bütçenin T cetvelinde ödenek konuldu. Antalya'da 10 motosikletli vergi ekibi oluşturacağız. Hizmetlerimiz kaliteli ve hızlandırılmış olacak'' dedi. 
     Taşkesen, merkezi başka şehirde olup da Antalya'da faaliyette bulunan şirket yöneticileriyle konuşup vergilerini Antalya'da ödemeleri konusunda ikna çalışmaları yaptıklarını da kaydetti. 
     
</TEXT>
</DOC>
