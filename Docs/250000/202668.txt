<DOC>
<DOCNO> 202668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/17/yazar/temelkuran.html </URL>
<DATE> 2003/12/17/ </DATE>
<TIME>  </TIME>
<AUTHOR> Ece TEMELKURAN  </AUTHOR>
<HEADLINE>
Bir kadının 'isteyebileceği' her şey 
</HEADLINE>
<TEXT>

   
   Saddam yakalandı, Bayhan eski mahk m çıktı, Deniz Seki jüriyi terk etti, Kıbrıs'ta seçim tuhaf bir netice verdi, ama niyeyse bambaşka bir şey günlerdir vızıldıyor aklımın arkasında. Hülya Avşar'ın bir cümlesi 
   "Bir kadının isteyebileceği her şeye sahibim " 
   Yazılacak çok mühim konular var biliyorum, vatan benden hizmet bekler, farkındayım. Ancak ne yapsam da ellerimi bunu yazmaktan alıkoyamıyorum. Çünkü... Neyse, bunu uzun anlatmalıyım. 
   
   'İsteyebileceğin' şeyler    Sanki devasa bir toplamı ifade ediyor "bir kadının isteyebileceği her şey" ifadesi sanki bir sınırsızlıktan bahsediyor. Oysa benim kulağımda tam tersi bir biçimde tınlıyor bu sözcük İsteyebileceğin, yani sana istemen için izin verilmiş, elde ettiğin zaman mutlu olman beklenen, bunlarla mutlu değilsen kendinde bir tuhaflık araman gereken... Velhasıl bir sınırsızlığın değil, bir sınırın işareti "isteyebileceğin şeyler" ifadesi. 
   Hülya Avşar, Milliyet Popüler Kültür Gazetesi için Can Dündar'la yaptığı röportajda "bir kadının isteyebileceği her şey" ile ne kast ediyordu Ev, çocuk, iyi koca, ün, para, güzellik, sağlık, başarı Bu kadar mı İsteyebileceğiniz şeylerin sınırı bu mu Ya da buna sahipseniz kesin mutlusunuzdur artık, mutlu değilseniz de sizde bir arıza mı vardır Oysa ben biliyorum ki, "Her şeye sahibim" cümlesinin devamı genellikle "O zaman ben niye mutsuzum peki " diye gelir. Çünkü mutluluk, sahip olunanlardan kurulu, düz ve tehlikesiz bir ova değildir. Hele meydan okumayı seven kadınlar için hiç değildir. Üstelik özgür olmayan hiç kimse mutlu değildir. Oysa mutluluk, kurduğun hayatı bırakıp gidebilme imk nıdır biraz da. Bana kalırsa Hülya Avşar ve "her şeye sahip kadınlar" tırmanacakları bir tepe, kendilerini unutturacak zorlukta bir tırmanış olmadan rahat edemezler. Bütün dağları tırmanmış dağcılardan daha hüzünlü bir şey olabilir mi 
   Sanki hayat sana "İşin bitti" demez mi o zaman 
   "Bu kızı yeniden büyütmeli" 
   Sezen Aksu'nun, şimdi, bugün, "Bu kız yeniden büyütmeliyim" diye bir şarkı yapması boşuna değil, "Değirmenlerde öğütmeliyim" demesi. Her şeye sahip olmuş, durmuş oturmuş bir hayatı olan kadınların içinde henüz kesilmemişse rüzg r, kurdukları hayat en büyük engeldir onlar için. En büyük engel, kendileri ve sahip oldukları şeylerdir. 
   Hayata meydan okuyan kadınlar, yuvalarından çıkıp yollara düşerler. Yollar bittiğinde bir yuvaya varırlar. Yuvada "durmak" onlara göre değildir. Mutluluk yuva ile tanımlıdır belki başkaları için, belki onlardan beklenen de budur. Oysa onlar yol için, hep yeni bir yol için biçilmişlerdir en başında. Şöyle onları zorlayacak, bittiğinde zafer duygusu yaşatacak bir yol... Yorulurlar, üzülürler, yıpranırlar ama daha keyifli bir şey yoktur onlar için aslında. İşte bu yüzden "bir kadının isteyebileceği her şey" dendiğinde bu fakirin aklına hep "yol ve yuvanın aynı anda bulunduğu bir hayat" gelir. Çok param olduğunda onu son kuruşuna kadar harcayacak maceralar, çok ünüm veya gücüm olduğunda onu olduğu yerde bırakıp gidebilecek kuvvet, ben giderken ve dönerken beni sevecek biri, kalbimi zorlayacak bir sevgi... Mutluluk böyle bir şey sanki. 
   Eski bir filmdi. Bilge öğretmen çocuklara sesleniyordu 
   "Ne istediğinizi çok iyi belirleyin... Sonra da ondan uzak durmaya bakın " 
   Belki de doğrusu budur. Kim bilir 
   
      
   
   
   
</TEXT>
</DOC>
