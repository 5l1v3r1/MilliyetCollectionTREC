<DOC>
<DOCNO> 201615 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/12/son/soneko31.html </URL>
<DATE> 2003/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Şahin Yargıya güven yüzde 100 olmalı, 99'a razı değilim 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, Yargıtay Başkanı Eraslan Özkaya'nın basında yer alan sözlerini değerlendirirken, ''bizim açıklamalarımız, içerisinden cımbızla seçilen bir iki cümleye indirgenirse, bu tür değerlendirmelerin yapılması olağandır'' dedi. 
     TÜSİAD'ın, Ankara Sheraton Otel'de yapılan Yüksek İstisare Konseyi toplantısına katılan Devlet Bakanı ve Başbakan Yardımcısı Şahin, toplantıdan ayrılırken, gazetecilerin sorularını yanıtladı. 
     Bir gazetecinin, ''Yargıtay Başkanı Eraslan Özkaya, '70 milyon geliyor da siz neden kaçıyorsunuz. Madem yargıya güvenmiyor sunuz, iktidardan düşenleri neden yargıya gönderiyor sunuz' şeklinde açıklamalarını nasıl değerlendirdiğini sorması üzerine, Bakan Şahin şunları kaydetti 
     ''Bizim açıklamalarımız, içerisinden cımbızla seçilen biri iki cümleye indirgenirse, bu tür değerlendirmelerin yapılması olağandır. Benim dün söylediklerim özetle şudur Yargıya güven yüzde 100 olmalıdır. 99'a razı değilim demişimdir. Ancak bundan 15 gün önce, 9 Eylül Üniversitesi'nin güvenirilik anketinde yargının en son sıralarda çıkmış olmasından, eski bir yargı mensubu olarak son derece üzüldüğümü ifade ettim. 
     Başta hükümet olarak, bütün yargı mensupları olarak, yargının halk nezdindeki itibarını yüzde 100'e çıkarmak gibi bir sorumluluğumuzun olduğunu ifade ediyorum. Maalesef bu bir gerçektir. Bunu milletvekillerine sormaya gerek yok. Halka sorulmuş. Halk dahi böyle bir endişe içerisinde. Bu, Türkiye'nin, hepimizin bir sorunudur. Çünkü yargıya ve adalete güven, toplumun temeliyle ilgili bir konudur.'' Başbakan Yardımcısı Şahin, dokunulmazlıklarla ilgili soruya verdiği yanıtta da, dün yaptığı açıklamalarda 83 ve 100. madde değişikliklerinin mutlaka yapılması gerektiğini söylediğini hatırlatarak, bunun kendisinin şahsi görüşü olduğunu kaydetti. 
     Şahin, Yargıya güvenle ilgili bir sorun dahi olsa, milletvekillerinin dokunulmazlıklarıyla ilgili 83 ve 100. maddede düzenleme yapmaya bunun engel olmadığını vurguladı. 
     Şahin, kamu görevlilerinin muafiyetleriyle birlikte, milletvekilleriyle ilgili dokunulmazlığın da ele alınarak düzenlenmesi düşüncesinde olduğunu anlatırken, şunları kaydetti 
     ''Yargı organlarımızda görev yapan kahır ekseriyete, yasalara ve uluslararası hukuka, vicdanlarına göre karar verdiklerinden emin olduğumu dün söylemiştim. Bunu tekrar ediyorum. Ama kamuoyunda böyle bir konu gündemdeyken, yani güven sorunuyla ilgili bir konu var iken, bunu gözardı edemeyiz, yok sayamayız. 
     Başta hükümetimiz olmak üzere, tüm kamu kuruluşlarını, devletimizin ve yargımızın bu konuda üzerine düşeni yapması gerektiğini vurguluyorum.'' 
     
     ''POPÜLİZM YAPMAYA İHTİYAÇ DUYMUYORUZ'' 
     Bir gazetecinin, TÜSİAD YİK Başkanı Muharrem Kayhan'ın toplantının açılışında hükümete yönelik eleştirilerde bulunduğunu hatırlatması üzerine Şahin, bir yıllık hükümetten her konuda sorunları çözmesini, kimsenin beklememesi gerektiğini ifade etti. 
     Ancak bu bir yılın değerlendirmesi yapıldığında, ciddi mesafeler alındığını belirten Şahin, ancak bu mesafeleri hükümet olarak kendilerinin yeterli görmediğini, bu nedenle başkalarının da yeterli görmeyeceğini kaydetti. 
     Şahin, ''dolayısıyla biz popülizm yapma ihtiyacı duymuyoruz. Tek başına iktidarız, her türlü yasal düzenlemeyi, toplumsal uzlaşmayı yakalamaya özen göstererek yapacak güçteyiz. O bakımdan güçsüz iktidarlar, parlamentoda ve halk nezdinde itibarları veya destekleri az olan iktidarlar, popülizme yönelme ihtiyacı duyarlar. Biz öyle bir ihtiyaç duymadık'' diye konuştu. 
     Başbakan Yardımcısı Şahin, bir çok alanda daha yeni adımlar attıklarını belirtirken, buna örnek verdi. Kamuda yeniden yapılanma ve kamu yönetiminde yeni bir sıçramayı gerçekleştirme çalışmalarını anlatan Şahin, bu konuda yasal düzenleme yapma noktasına geldiklerini söyledi. 
     Şahin sözlerini, ''dolayısıyla bir yıllık iktidardan Türkiye'nin tüm sorunlarını çözmesini bekleyemezsiniz'' diyerek tamamladı. 
     
</TEXT>
</DOC>
