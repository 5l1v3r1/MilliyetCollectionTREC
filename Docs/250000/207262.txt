<DOC>
<DOCNO> 207262 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/08/son/sondun32.html </URL>
<DATE> 2004/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Savaş geçirmiş ülke vatandaşları daha iyimser çıktı 
</HEADLINE>
<TEXT>

     Gallup'un 51 ülkede yaptığı araştırmada, dünyanın geleceği konusunda yaygın bir endişe bulunduğu, ancak Afganlar ile büyük çatışmalardan çıkmış diğer bazı ülke vatandaşlarının daha umutlu oldukları ortaya çıktı. 
     Cenevre'deki dünya Ekonomik Forumu için yapılan anket çalışması çerçevesinde, Afganistan'da 2283 kişiyle yüz yüze görüşmeler yapıldı. Anket sonucunda, Afganistan halkının yüzde 90'ının ülkelerini, 10 yıl öncesine oranla daha güvenli gördükleri belirlendi. Afganların üçte ikisi, gelecek kuşağın daha güven içinde olacağını söylediler. 
     Yakın bir zaman önce büyük çatışmaların olduğu Kosova ve Bosna-Hersek'te de, benzer iyimser sonuçlar ortaya çıktı. 
     Ankette, Batı Avrupalıların ise daha kötümser oldukları, görüşme yapılanların yüzde 64'ünün dünyanın gelecek kuşakta daha az güvenli olacağını düşündükleri belirlendi. Avrupalıların yalnızca yüzde 15'i dünyanın gelecekte daha güvenli olacağını düşünüyor. 
     İngiltere'de, her 10 kişiden altısı dünyanın ileride daha az güvenli olacağını düşündüğünü söylerken, Almanların dörtte üçü gelecekten kaygılı çıktı. 
     Kuzey Amerikaların yüzde 47'si, daha tehlikeli bir dünya tasavvur ederken, yalnızca yüzde 24'ü dünyanın güvenli olacağını düşündüklerini söylediler. 
     Japonlar ve Avustralyalıların üçte ikisi kötümserken, Vietnamlıların yüzde 84'ü dünyanın da güvenli olacağını düşünüyor. 
     Gallup'un araştırmasında dünya çapında 43 bin kişi ile görüşüldü. 
     
</TEXT>
</DOC>
