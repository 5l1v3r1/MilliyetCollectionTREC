<DOC>
<DOCNO> 207067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/07/son/sonspo14.html </URL>
<DATE> 2004/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Celal Doğan Türkiye için model bir kulübüz 
</HEADLINE>
<TEXT>

     Gaziantepspor Kulübü Başkanı Celal Doğan, Oğuzkaan Koleji öğrencileri tarafından 2003 yılının en başarılı spor adamı seçildi. 
     Fatih'teki kolej binasında düzenlenen törenle ödülünü alan başkan Celal Doğan, daha sonra ''Gaziantepspor'un Avrupa'daki başarısı ve Türk futbolunun dünyadaki yeri'' konuşu söyleşiye katıldı. 
     Beşiktaş Kulübü Başkanı Serdar Bilgili ve Gençlerbirliği Kulübü Başkanı İlhan Cavcav'ın da yer aldığı ankette birinci seçilen Doğan, bu ödülün kendisi için çok anlamlı olduğunu vurgulayarak, ''İstanbul neresi, Gaziantep neresi. Türkiye'de bu kadar kulüp varken beni seçmeleri çok anlamlı'' dedi. 
     Gaziantepspor'un geleceğini sağlam altyapısıyla güvence altına alan bir kulüp olduğunu anlatan Doğan, ''Gaziantepspor Kulübü, denk bütçeyle idare edilen, kendi yağıyla kavrulan ve borcu olmayan Türkiye için model bir kulüptür. Türkiye liglerinde 47 futbolcumuz var. Altyapıdan futbolcu yetiştirip satarak geçiniyoruz'' diye konuştu. 
     
     TRANSFERLER 
     Sezon ortasında futbolcu satmayacaklarını kaydeden başkan Doğan, özellikle birçok kulübün talip olduğu İbrahim Toraman'ı sezon sonunda vermeyi düşündüklerini belirtti. 
     UEFA Kupası'nda mücadele ettikleri için kadroyu bozmak istemediklerini anlatan Celal Doğan, ''İbrahim'i herkes istiyor. Kime versek diğeri bize düşman olacak. Ama sezon sonu gelince profesyonel bakarız ve dostça hallederiz'' dedi. 
     Fenerbahçe'den transfer ettikleri Hakan Bayraktar ve Yusuf'a da değinen Doğan, ''Hakan Bayraktar kendi evine döndü. İstanbul'da kayıplara karıştı. Yusuf, bir futbol ilahi gibi. Bir değerdir bu. inşallah tekrar Türk futboluna ve Fenerbahçe'ye kazandırırsak seviniriz. Bu değerler her zaman yetişmiyor'' diye konuştu. 
     Doğan, sponsorluk yasasının bir an önce çıkması gerektiğine de değinerek, kulüplerin sorunlarıyla ilgili şunları söyledi 
     ''Nasıl insanlar okul ve hastane gibi yerler yaptırdığında bunları masraflara yazabiliyorsa, kulüplere de böyle bir uygulama getirilmeli. Sayısal lotoyu kulüplerin oynatması lazım. Stat gelirlerinin arttırılması gerekir. Statların kulüplere devredilmesi gerekir. Yoksa Türk futbolunun yükselen çıtası yavaş yavaş düşüyor. Daha da aşağıya düşer. İstanbulspor, Adanaspor birer örnektir, geride başka kulüpler de var.'' Doğan, transfer çalışmalarının sürdüğünü, Brezilya'nın Cruzeiro takımında forma giyen Santos adlı bir oyuncuyu izlettiklerini kaydetti. 
     Son olarak UEFA Kupası'ndaki şanslarına değinen Doğan, ''Hayatımda hayalci olmadım. İlk defa tarihimizde 3. tura geçtik. Rakibimiz Roma'da kaptan Totti'nin değeri, birçok kulübün değerinden daha fazla. Gaziantepspor'a yaraşır biçimde oynayacağız'' dedi. 
     
</TEXT>
</DOC>
