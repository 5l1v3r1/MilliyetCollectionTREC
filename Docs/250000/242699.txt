<DOC>
<DOCNO> 242699 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/25/son/sonsiy17.html </URL>
<DATE> 2004/05/25/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
RTÜK Başkanı "Generallere söylenen kötü söz kabul edilemez" 
</HEADLINE>
<TEXT>

     Radyo ve Televizyon Üst Kurulu Başkanı Fatih Karaca, Türk Silahlı Kuvvetleri'ne TSK veya generallerine söylenebilecek kötü hiçbir sözün kabul edilemeyeceğini belirterek, ''Bu arkadaşımızın böyle bir ifade kullandığına inanmak istemiyoruz. Kendisi de bunun böyle olmadığını ifade etmektedir'' dedi. 
     Karaca, Türk Sanayici ve İşadamları Vakfı'nın TÜSİAV ''Cinnah Sohbetleri''ne konuk oldu. 
     TÜSİAV Yönetim Kurulu Başkanı Veli Sarıtoprak, toplantıyı açış konuşmasında, ''Bir RTÜK üyesinin kendisini Yüksek Askeri Şura YAŞ yerine koyarak rütbeleri belirlemesini kınadıklarını'' söyledi. 
     Daha sonra vakıf üyelerinin sorularını yanıtlayan Fatih Karaca, RTÜK üyesi Mehmet Doğan'ın, generaller tarafından açılan davada tazminat ödemeye mahkum olduğu hatırlatılarak kendisinin RTÜK üyeliğinin devam edip etmeyeceğine ilişkin bir soru üzerine, konuyu takip ettiklerini ve hassasiyetleri bildiklerini söyledi. 
     RTÜK'ün cumhuriyetin temel ilkelerine bağlı Atatürk ilke ve inkılaplarına inanan, Türk Silahlı Kuvvetleri'nin hassasiyetleri noktasında da çalışmalarını sürdüren bir kurum olduğunu vurgulayan Karaca, ''TSK'ya veya TSK'nın generallerine söylenebilecek kötü hiçbir söz kabul edilemez. Böyle bir şeyi ne ben ne de RTÜK'ün herhangi bir üyesinin kabul etmesi mümkün değildir'' dedi. 
     Konunun yargı sürecinde olduğunu ve meselenin sadece bir hukuk davası şeklinde geliştiğini vurgulayan Karaca, şunları kaydetti 
     ''Bu konuyla ilgili mesele de tabii ki Üst Kurul tarafından değerlendirilecektir. Ancak RTÜK üyeleriyle ilgili yapılabilecek bir işlem, yargı kararları ve RTÜK'ün kendi kararıyla oluşabilecek bir durumdur. Dolayısıyla bu konu hukukçularımız tarafından da gerek görülürse kendi içimizde kurulacak bir değerlendirme komisyonu tarafından da incelenecektir. 
     Umuyoruz ki bu konu bir an önce aydınlanır. Bu arkadaşımızın böyle bir şey söylediğine ve böyle bir ifade kullandığına biz inanmak istemiyoruz. Kendisi de bunun böyle olmadığını ifade etmektedir. Yargı süreci de bizim tarafımızdan dikkatle takip edilecektir.'' 
     
     GELENEKSEL DİL VE LEHÇELERDE YAYIN 
     Karaca, bir gazetecinin ''geleneksel dil ve lehçelerde yayın'' yapılabilmesi için gerekli altyapının hazır olup olmadığı şeklindeki sorusu üzerine, kendisiyle görüşmelerinde TRT yöneticilerinin bu konudaki teknik altyapı çalışmalarını tamamladıklarını ifade ettiklerini söyledi. 
     TRT'nin bugün gerek teknik altyapısıyla gerekse personeliyle bu tip yayınları çok rahatlıkla yapabilecek bir altyapıya sahip olduğunu vurgulayan Karaca, şöyle devam etti 
     ''TRT bir çok dilde yurtdışına yönelik yabancı yayınlar da yapmaktadır. Bu anlamda TRT'nin teknik bakımdan da personel bakımdan da böyle yayınları gerçekleştirmekte en ufak sıkıntısı olduğunu düşünmüyorum. Kendileri de bu hazırlıkların tamamlandığını, Yönetim Kurulu'nun karar vermesi halinde yayınlara derhal başlayabileceklerini ifade etmektedirler.'' Karaca, bu tür yayınları denetleyip denetleyemeyeceği sorusuna karşılık, RTÜK'ün ulusal yayınların tümünü izleyebildiğini, yerel ve bölgesel yayınların da Emniyet teşkilatıyla işbirliği içinde takip edildiğini belirterek, bu yayınlara izin verildiği noktadan itibaren izin verilen kuruluşların yayınlarının büyük bir hassasiyetle izleneceğini söyledi. 
     Karaca, yasal olarak RTÜK'ün TRT yayınlarını denetleyemediğinin hatırlatılması üzerine de 4756 Sayılı Yasada yapılan ''yanlış'' bir değişiklikle TRT denetiminin RTÜK'ten alındığını, bunun rekabet şartlarına aykırı söyledi. TRT'nin kamu kuruluşu olduğunu ve devletin hassasiyetlerine uygun kamu hizmeti anlayışı içinde yayın yaptığını hatırlatan Karaca, ''Dolayısıyla bu tip yayınlarda endişe edilebilecek noktalarda TRT'nin yanlış bir yayın yapmasını aklımıza bile getirmiyoruz. Dolayısıyla böyle bir denetim problemiyle karşılaşmamız söz konusu değil'' dedi. 
     Farklı dil ve lehçelerde yayın konusunda elemana ihtiyaçları olup olmadığı sorusu üzerine Karaca, şu anda bu konuda yeterli elemanlarının bulunmadığını, ancak ihtiyaç olduğunda, kamu kuruluşlarından bu dilleri iyi bilen elemanlar istihdam edebileceklerini söyledi. 
     
     ''STAR KAMU KURUMU MU '' 
     Fatih Karaca, Star TV'nin Tasarruf Mevduatı Sigorta Fonu'na TMSF devredildiğini hatırlatarak ''Star TV kamuya devredildi, artık bir kamu kuruluşu mu '' diye soran izleyiciye de, Star Televizyonu'nun yönetim ve denetiminin TMSF'ye devredilmesinden sonra konuyu takip ettiklerini söyledi. Karaca, Star TV'nin de diğer yayın kuruluşları gibi 3984 Sayılı RTÜK Kanunu çerçevesinde RTÜK tarafından denetlendiğini kaydetti. 
     Karaca, ''Lazca yayın yapmak için herhangi bir kuruluşun başvuru yapıp yapmadığı'' sorusu üzerine de henüz herhangi bir lehçede yayın yapmak için bir başvuru olmadığını söyledi. 
     Karaca, toplantıda ayrıca yayınlarda Türkçe'nin kullanımı, RTÜK'ün çalışmaları ile uygulamalarına ilişkin soruları da yanıtladı. 
     
</TEXT>
</DOC>
