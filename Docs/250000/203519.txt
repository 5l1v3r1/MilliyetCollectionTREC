<DOC>
<DOCNO> 203519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/21/son/sondun19.html </URL>
<DATE> 2003/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, terör alarm seviyesini yükseltti 
</HEADLINE>
<TEXT>

     ABD, ülke içindeki terör tehdidi alarmını, ''sarı''dan, yüksek tehdide işaret eden ''turuncu''ya yükseltti. 
     ABD İç Güvenlik Bakanı Tom Ridge, yazılı açıklamasında, yakın dönemde saldırı olabileceğine ilişkin istihbarat bilgileri olduğunu, Amerikan istihbarat birimlerinin terörle ilgili raporlarında önemli bir artış olması üzerine tehdit düzeyini yükselttiklerini kaydetti. 
     Güvenilir kaynakların tatil döneminde ve sonrasında ülkeye karşı saldırı olasılığına işaret ettiğini belirten Ridge, bu işaretlerin El Kaide'nin saldırı düzenleme arzusunun sürdüğünü ve bu olasılığın 11 Eylül'den bu yana bugün daha da artmış olabileceğini ifade etti. 
     Ridge, istihbarat raporlarının, yurtdışında teröristlerin 11 Eylül saldırılarını aşacak ya da buna rakip olacak saldırı beklentisinde olduğunu gösterdiğini kaydetti. 
     Tom Ridge, Usame bin Ladin'in terör şebekesinin ABD havacılık güvenliğinde gedik bulmaya çalıştığını da belirtti. 
     Yakın dönemdeki raporların El Kaide'nin uçakları silah gibi kullanma düşüncesinin sürdüğünü gösterdiğini anlatan Ridge, El Kaide'nin ülke içinde ve dışında güvenlik açığı aradığını söyledi. 
     
</TEXT>
</DOC>
