<DOC>
<DOCNO> 211354 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/27/magazin/yazdud.html </URL>
<DATE> 2004/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye gerçeği 'Vizontele Tuuba' 
</HEADLINE>
<TEXT>

   Avustralya mutfağı Çintemani'de, Kuşhan'dan yeni bir kitap, fantastik müzikal 'Tanrım Beni Baştan Yarat', Home Store'da sushi lezzeti, Nişantaşı'nda şık bir restoran Chatal, minik dedikodular... 
   
      
   Efendim, Lütfi Kırdar Kongre ve Sergi Sarayı'nda yapılan 'Vizontele-Tuuba'nın galasına özellikle katıldım. Bir, Yılmaz Erdoğan'ın BKM'deki Beşiktaş Kültür Merkezi ortağı Necati Akpınar'ı ve oranın basın danışmanı olan dünya güzeli sevgili Seda Sertbaş'ı çok severim. İki, Yılmaz Erdoğan'ın yaptığı her işi beğenirim. Nitekim beni ve sevenlerini yine yanıltmadı. Aslan gibi bir iş çıkarmış. 'Vizontele-Tuuba' tek geçer, hasılat rekoru kırar. Benim de en büyük arzum Yılmaz gibi senaryolar yazmak ve kaliteli filmlere imza atmak. Bir bakarsınız 50'sinde ünlü bir senarist ve film yönetmeni oluvermişim. Ah, ah .. Zaten kısmetse 5 Şubat'ta çıkacak olan kitabım 'Yaşanmış Şehir Hikayeleri-1'de film ve televizyon dizisi olacak o kadar çok hikaye var ki. Neyse, günü geldiğinde paylaşırız. Biz dönelim yine 'Vizontele-Tuuba'nın gala gecesine. Davet çok görkemliydi. Kokteyl de öyle. Hoş, ben bir bardak su bile içmedim, çünkü bu tip davetlerde prensibim değil. Kimi arasanız oradaydı. 2400 davetli çağrılmış. Benim görebildiklerimi sayayım size Kültür ve Turizm Bakanı Erkan Mumcu, Dışişleri Bakanı ve Başbakan Yardımcısı Abdullah Gül'ün eşi Hayrünnisa Gül, Murat Yalçındağ, Gülben Ergen-Mustafa Erdoğan, Şebnem-Celal Çapa ve kızları Ceylan, Çiğdem Kayalı, Yasemin-Jefi Kamhi ve kızları Lara, Arzu Balkan-Tamer Karadağlı, Selda Alkor, İzzet Günay, Ekrem Bora ve eşleri, Erol Evgin, Sibel Turnagöl, Galatasaray'ın aslan hocası Fatih Terim'in güzel eşi Fulya ve kızı Fulya, Taylan Kümeli'nin nezaretinde ve tabii iradesiyle 2 ayda 10 kilo vermiş. Genç kız gibi olmuş, zor tanıdım , Milli Takımlar İdari Koordinatörü Can Çobanoğlu ve güzel eşi Aylin, kızı, siyahların kadını Neslihan Yargıcı, Billur Kalkavan, Deniz Akkaya, Cengiz Abazoğlu, Süheyl Uygur, Teoman, yönetmen Mustafa Altıoklar ve sevgilisi Selin Demiratar, Loft ve Borsa Restaurantları'nın patronu Rasim Özkanca ve zarif eşi Suna, kankam Yazgülü Aldoğan, People'ın başarılı işletmecisi Ali Sayar, Cem Yılmaz... Erdoğan'ın anne ve babası oğullarını ön sıradan gururla izlediler. Demet Akbağ'ın fazla rolü yoktu ama yine harikaydı. Meslektaşım İclal Aydın da çok başarılıydı. Tuba Ünsal ise yetenekli bir kız. O minik rolü içinde bile Deniz Akkaya şıktı. Ben salondakileri izlemekten ve görevimi yerine getirmeye çalışmaktan filmi rahat seyredemedim. Bir kez daha gideceğim. Değer. 'Vizontele-Tuuba'yı kaçırmayın, çünkü bu filmde bir Türkiye gerçeği var. Çıkışta arabamı garajına koyduğum The Ritz Carlton'a uğradım. Taze sebzeler, meyveler, kanguru eti, peynir ve şarap, yani Avustralya mutfağının lezzeti Carlton'daki İstanbul Çintemani Restaurant'ta başlamış. 26 Ocak'ta sona eriyormuş. Soğuk ve sıcak büfesi, birbirinden özel peynir çeşitleri, tatlılar, sıcak pudingler gözlerinizin önünde hazırlanıyor. Akşam yemeği açık büfesi kişi başı 58, öğle yemeği açık büfesi 48 milyon lira. İlgilenenler için telefon numarası 0212 334 41 88. 
   
      Akmerkez Home Store'da sushi keyfi    Sevgili okurlarım, ayıptır söylemesi, ben bir sushi manyağıyım. Gerçekten günün her saatinde, hatta abartmıyorum, sabah kahvaltısında bile yiyebilirim. Nerede iyi sushi yapılıyorsa giderim, paraya da kıyarım. Biraz pahalı gerçi ama lezzetli olsun yeter. Örneğin Ulus'taki Sunset gerçekten bu işin ustalarından. Akmerkez Home Store Sushi'nin methini yakın dostlarımdan ne zamandır duyuyordum. Kavalyem Ali Sayar ile gittim. Gitmemin asıl nedeni buranın dünya şekeri halkla ilişkiler müdürü Sibel Mert'ti. Sibel gerçekten işini iyi bilen, sempatik, ağzı laf yapan bir arkadaşımız. Bir masayı zor bulduk. İşin garibi, Ali sushiden nefret eder. Ama Home Store'un iyi tarafı herkes damak zevkine uygun lezzetleri bulur. Sebzeli tavuk dolması, ıspanak yatağında piliç göğsü, sarmısaklı kızarmış ekmek üstünde kremalı ıspanaklı bonfile, her çeşit salata, pizza ve makarna var. Yani mönü acayip zengin. Ali seçmekte zorlandıysa da sonunda sıcak soslu tavuk salatası aldı. Ben de içinde ton balığı, karides, levrek, kalamar, somon yumurtası olan suchi söyledim, yani Jun's selection. Bol bol da zencefil istedim, doya doya yedim. Tatlı faslında masaya WMC Group Ajans Başkanı olan sevgili arkadaşım Hakan Yangın geldi. O da deniz mahsullü makarna söyledi, ondan da tattım. Gerçekten enfesti. Özetle Home Store'u beğendim. Fiyatlarda da uçmamışlar. Gidilir ve ağız tadıyla yenilir yani. Kalabalıktı. Bir köşede, bir zamanlar adı pek çok olaya karışan iş adamı Korkmaz Yiğit konuklarıyla oturuyordu. Ahmet Hattat, kızı Füsun ve oğlu Uğur ile yemek yiyordu. Eşi Ayşe Ankara'daymış. Osman Aksoy ve Oğuz Kayhan gençler grubunu temsil ediyordu. Sevgili Hakan Ural, yeğeniyle pizza götürüyordu. Hakan çok zayıflamış, saç stilini değiştirmiş. Yasemin Simavi'yi gördüm bir ara. Unutmadan aşçıbaşı Ali Kılıç'ı kutluyorum. Şefler Cemal Kamacı ve Erol Yıldız'ı da başarılı buldum. Ama Home Store'un bu kadar kaliteli olmasını da patronlar Levent Penso, Atilla Aksoy ve Sibel'e bağladım. Telefon numarası 0212 282 02 53. 
   
      Nişantaşı'nda keyifli bir restoran Chatal    Efendim, son günlerde Nişantaşı tarafına fazla takılıyorum. Geçen akşam yine Milli Reasürans Çarşısı içinde yer alan ve yeni açılmasına rağmen kısa sürede popüler olan Chatal'a gittim. Buranın patronu, fotoğraf sanatının duayenlerinden sevgili Ünsal Bozkurt. Lokali, yakışıklı oğlu Dağhan'a açmış aslında ama belli ki kendisi de orada olmaktan hoşnut. Dağhan Bozkurt Amerika'da işletme eğitimi almış. Dekorasyonu baba-oğul birlikte yapmışlar. Chatal'ın ortasında duran kocaman aydınlatma üzerindeki çatal ve kaşık figürleri hemen dikkati çekiyor. Mutfak, ünlü bir isme, Bodrum Göltürkbükü'nden tanıdığımız Divan Palmira'nın eski aşçısı Dilaver Bey'e teslim. Pazar hariç her gün kahvaltıyla açılan servis, saat 23.00'e kadar sürüyor. Mönü zengin. Sıcak ve soğuk sandöviç çeşitleri, salatalar, makarnalar, tatlılar, ana yemekler... Hele tatlılar, müthiş. Salatalar içinde de deniz mahsullü Meksika tavuk salatası özel. İçinde havuç, kabak olan üç renkli tagliatelle, yani makarna ve karides, kalamar, midye, yengeç gibi deniz mahsullerinin olduğu spaghettiyi de tatmanızı öneririm. Ana yemeklerde hardallı patates salatası ve kadayıflı tavuk göğsünden meydana gelen kadayıflı tavuk şinitzel ise şefin tavsiyesi. Sinema öncesi ya da sonrası, öğle saatlerinde Chatal'a bir uğrayın. Ünsal'ın eski bir meslektaşım, eşinin de Kanal D'nin başarılı program yapımcılarından Yasemin Bozkurt olması nedeniyle burada hayli renkli isimlere rastlamanız mümkün. Chatal'ın telefon numarası 0212 233 17 61. 
   
   Aytuğ ve Kuşhan'ın yeni kitabı, fantastik bir oyun    Şimdi sıra 'kültür köşesi'nde. Önce bir kitap. Yüksel Aytuğ'un Günaydın'da yer alan 'Yakından Kumanda' köşesini beğenerek okuyorum ve çok başarılı buluyorum. Yüksel bu köşede yer alan 'Gaf Kürsüsü'nde çıkan gafları 'Gaf Kürsüsü Türk Pot Antolojisi' adlı kitabında topladı. Çok eğlenceli ve keyifli. Bir kitap da Opr. Dr. Muzaffer Kuşhan'dan 'Besinlerin Kalori Değerleri'. Tam 22 yıldır genç kalmanın yollarını anlatan Muzaffer Hoca klinik ortamında zayıflama yönteminin Türkiye'deki ilk uygulayıcısı. Yeni kitabında Kuşhan büyük bir zevkle midemize indirdiğimiz, su dışındaki bütün yiyecek ve içeceklerin kalori değerlerini vermiş. Sağlıklı ve uzun yaşamanın en büyük sırrının dengeli beslenme olduğunu vurgulamış. Alın, okuyun. Hayatınızda pek çok şey değişebilir. Geçtiğimiz hafta bir de tiyatro oyununa gittim. Bir Uğur Uludağ oyunu 'Tanrım Beni Baştan Yarat'. Akatlar Kültür Merkezi'nde sergilenen oyunda Uludağ'ın yanı sıra Şebnem Dönmez, Yosi Mizrahi, Celal Belgil, Murat Akkoyunlu, Hakan Bilgin, Gülden Avşaroğlu, Ebru Ayyıldız, Renan Bilek, Barış Ataş ve Cem Özer oynuyor. Müzikli fantastik komedi. Rahmetli Gökhan Semiz anısına olduğu için yorum yapmak istemiyorum, gitme konusunu keyfiniz bilir. Bu arada oyun boyunca Şebnem Dönmez'in yönetmen sevgilisi Ezel Akay, elindeki minik kamerayla Dönmez'i görüntüledi. Sanırım eve gittiklerinde Dönmez'e kötü bir oyun çıkardığını görüntülerle ıspatlayacaktır. Akatlar Kültür Merkezi'nin telefon numarası 0212 351 85 36. Sizi 'Tel Tencere'deki dedikodularla baş başa bırakıyorum. Efendim, bu ve her pazar PAZAR POSTASI'ndaki köşemdeyim. Aman PAZAR POSTASI'nı bayinizden istemeyi unutmayın. 
   
      TEL TENCERE    'Popstar Yarışması'nın finalistlerinden Firdevs artık kadınsı görünümüyle dikkatleri çekiyor. Buna en büyük etken, Cenk Eren'miş. Yok yok, aşk filan değil. MED Yapım'ın patronu ve yarışmanın yapımcısı olan Fatih Aksoy'un evindeki davette Firdevs, Cenk'ten yardım istemiş. Cenk de ona daha kadınsı olmasını önermiş. Hatta kıyafetinden, saç şekline varıncaya değin modeller vermiş. 
   'Vizontele -Tuuba'nın galasına yalnız gelen Tuba Ünsal'ın sevgilisi Aksel Goldenberg filmi arkadaşlarıyla birlikte izledi. Medyanın tüm ısrarlarına rağmen ikili nedense bir araya gelmemek için özel gayret gösterdi. 
   Şenay Akay yine ev arıyor. Yeni taşındığı İstinye'deki evinin şehir merkezinden uzak olması ve çok taksi parası vermesi Şenay'ı bezdirmiş. Şimdilerde Ulus, Levent civarında satın alabileceği bir ev arıyormuş. Bu arada da hoş bir işletmeciyle birlikteymiş. 
   'Vizontele -Tuuba'nın galasına manken arkadaşı Ebru Destan ile gelen Didem Taslan'ın yeni yaptırdığı göğüsleri dikkatleri çekti. Güzel olmuş. 
   Bir davette karşılaşan Sibel Turnagöl ve 'Asmalı Konak'ın hanımağası Selda Alkor arasında hoş olmayan bir tartışma yaşanmış. Selda Alkor'un sert çıkışına rağmen Sibel Turnagöl terbiyesini bozmamış, çok saygılı davranmış. Tartışma konusu mu Sibel Turnagöl'ün, eski kayınvalidesi Çolpan İlhan'ın tiyatrosunda oyunculuğa başlaması. Sibel, bu haberi Selda Alkor'un yanında olan, Çolpan İlhan'ın da yakın dostu İzzet Günay ve eşine anlatmış. Selda Alkor da duyunca "Siz gençler çok kararsızsınız. Sinemacıysan sinemacı, tiyatrocuysan tiyatrocu, şarkıcıysan da şarkıcı olarak kal. Ama siz ne yapıyorsunuz Her işe saldırıyorsunuz" demiş. 
   Kanal D'de canlı yayınlanan 'Şansa Dansa'adlı programa perşembe akşamı konuk olarak katılan Ebru Gündeş, Okan Bayülgen, Buket Dereoğlu, Pelin Körmükçü, yoğun kar nedeniyle Kanal D binasında mahsur kaldı. Sunucu Mehmet Ali Erbil konuklarını esprilere boğdu. Bu arada Pelin Körmükçü'nün gizli bir hüneri de ortaya çıktı. Körmükçü, Gündeş'in kahve falına baktı ve sanatçıya gelinlik giyeceğini söyledi. Bu durum tabii Ebru'nun çok hoşuna gitti. 
   
      
   
</TEXT>
</DOC>
