<DOC>
<DOCNO> 247023 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/11/siyaset/asiy.html </URL>
<DATE> 2004/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
'Onlar da canımız, ciğerimiz, kardeşimiz' 
</HEADLINE>
<TEXT>


G - 8 Zirvesi'nin ardından Boston'a giderken uçakta konuşan Başbakan Erdoğan, Türkiye'nin iç tartışmalarla kendisini çok yormasından yakındı 

HABER MERKEZİ 


Başbakan Erdoğan, eski DEP'lilerin serbest bırakılmasını değerlendirirken, Türkiye'nin iç tartışmalarla kendisini çok yormasından yakındı ve "Bütün vatandaşlar, canımız, ciğerimiz, kardeşimiz" dedi. 
Erdoğan, G - 8 Zirvesi'nin ardından düzenlediği basın toplantısı ve Boston'a giderken uçakta açıklamalar yaptı. AA'nın haberine göre, Kıbrıs ve eski DEP'lilerin durumunun "gittikleri bütün ülkelerde önlerine konulduğunu" vurgulayan Başbakan, anayasal ve yasal düzenlemelerde hükümetin görevini yaptığını söyledi. AB'nin "sürekli" dile getirdiği "yeniden yargılama" uygulaması için düzenleme yaptıklarını, ancak DGM'nin ilk kararında ısrar ettiğini anlatan Erdoğan, şunları söyledi 

İleri geri konuşmalar 
"Fakat yine ileri geri görüşmeler, konuşmalar başladı. Halbuki bizim yargıya yapacağımız bir müdahale söz konusu olamaz. Yargı da sonunda böyle bir karar verdi. Temennimiz odur ki, barışa gölge düşürecek vesileleri bu adım ortadan kaldırmış olur. Ne bölgesel ayrılıklar, ne ülkemizde T.C. vatandaşı tüm etnik unsurlar, ayrılık veya ayrıcalık olarak kullanmasınlar. Çünkü tüm vatandaşlarımızı T.C. vatandaşı olarak canımız, ciğerimiz, kardeşimiz olarak görüyoruz, tanıyoruz. Ve aralarında, bölgelerimiz arasında herhangi bir ayrım olamaz. Biz bunları kırmızı çizgilerimiz olarak görüyoruz. İnançlar noktasında da bir ayrım söz konusu olamaz." 
"Elele ülkeyi daha güçlü konuma nasıl getireceğimizi konuşmamız lazım. İçeride kendimizi çok yoruyoruz, bu kadar yormamamız lazım" diyen Erdoğan, G - 8 öğle yemeğinde ABD ve konuk AB liderlerinin Türkiye'nin AB sürecine desteklerini dile getirdiklerini vurguladı. ABD Başkanı Bush'un "başından beri Türkiye'yi desteklediğini" anlatan Erdoğan, "AB ülkeleri içinde Türkiye'nin olması gerektiğini düşünüyorlar. Türkiye'nin AB'ye üyeliğinin, gerçekten onların perspektifi açısından da önemli olduğunu görüyoruz" diye konuştu. 

Bush'un desteği sürecek 
Başbakan, ABD Başkanı Bush'un, Kıbrıs konusunda kendisine, "Siz sözünüzü tuttunuz, elinizden geleni yaptınız" dediğini ve Türkiye'yi desteklemeye devam edeceğini söylediğini açıkladı. Erdoğan, "Kıbrıs'la ilgili yaşananların tarihe kayıt düştüğünü" belirtirken adada istedikleri gelişmelerin yaşanmadığını, ancak masadan kaçan tarafın Türkiye olmadığının kanıtlandığını söyledi. Erdoğan, şu görüşü dile getirdi 
"Bir arada yaşamayı istemeyen tarafın güney olduğunu bu olay tescil etti. Bu, adeta orada bir kırılma noktasıdır da diyebiliriz. Bunu başardık." 

Oğlu Bilal kep giydi 

Başbakan Erdoğan, eşi Emine Erdoğan, kızları Esra, Sümeyye ve gelini Reyyan Erdoğan'la Harvard Üniversitesi'nde kamu yönetimi mastırını tamamlayan oğlu Bilal Erdoğan'ın mezuniyet törenine katıldı. Okul Dekanı, töreni açarken yaptığı konuşmanın ardından, Erdoğan'ı da anons etti. Erdoğan da ayağa kalkarak öğrencileri selamladı. Onur konuğu Kofi Annan'la da bir araya gelen Erdoğan, yarım saatlik "sürpriz" görüşmede BM Genel Sekreteri'ne çabalarından dolayı teşekkür etti. 



</TEXT>
</DOC>
