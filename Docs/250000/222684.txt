<DOC>
<DOCNO> 222684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/16/yazar/guclu.html </URL>
<DATE> 2004/03/16/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Milliyet Bilgi Yarışması 
</HEADLINE>
<TEXT>

   
   Milliyet 2004 Türkiye İlköğretim Okulları Bilgi Yarışması için geri sayım başladı. Elemeler, önümüzdeki cumartesi günü 81 il merkezinde aynı anda yapılacak. Yarışmaya rekor sayıda başvuru var. 
   Elemeler, bu ülkede pop stardan başka bir şey yok mu diyenler için önemli bir gösterge olacak. Adaylar, bu kez şarkı söyleyerek değil, bilgilerini ortaya koyarak yarışacaklar. Uzun uzun kuyruklar oluşturacaklar. 
   İlköğretim okullarının 8'inci sınıf öğrencileri arasından seçilen okul birincilerinin yarışacağı elemelerde, hem il birincileri seçilecek hem de finale kalacak öğrenciler belirlenecek. 
   Anadolu liseleri ve kolejler sınavı öncesinde, bu sınava girecek yüz binlerce aday için en önemli deneme sınavı olma niteliği taşıyan Milliyet Bilgi Yarışması'nın soru ve cevapları, sınavdan hemen sonra gazetemizde yayımlanacak. Böylece, elemelere katılamayan öğrenci ve okullar için de Milli Eğitim Bakanlığı tarafından hazırlanan bu soruları görme şansı doğacak. 
   Okullarını temsilen il elemelerine katılacak öğrenciler, hala nerede sınava gireceklerini öğrenemedilerse bulundukları kentin İl Milli Eğitim Müdürlüğü'ne başvurabilirler. Ya da 0212. 505 61 11 nolu Milliyet santralından 828'i arayabilirler. 
   Sınava girecek adaylara önemli bir hatırlatmada bulunmak istiyorum Milliyet Bilgi Yarışması, 110 sorudan oluşuyor. 100 soru tıpkı anadolu liseleri ve kolejler sınavında olduğu gibi Türkçe, Matematik, Fen, Sosyal Bilgiler sorularından oluşacak. Geriye kalan 10 soru ise kültür soruları. Ve belki de finale kalıp kalmayacağınızı bu sorular belirleyecek. Bu yüzden güncel konuları izlemenizde sonsuz yarar var. Hele bu gündemi izleme duyarlığınızı Milliyet okuyarak sürdürürseniz başarınız daha da pekişebilir. 
   Milliyet Bilgi Yarışması'na, ilköğretim okullarının 5 yıldan 8 yıla çıkması nedeni ile bir süre ara verilmişti. 20 Mart Cumartesi günü gerçekleşecek bu sınav, 8 yıllık temel eğitim öğrencilerine uygulanacak ilk sınav olacak. 
   Önceki yıllarda Milliyet yarışmalarında derece alan öğrenciler, anadolu liseleri ve kolejler sınavında da mutlaka dereceye girerdi. Yani eşdeğer ölçüme sahiplerdi. Bundan sonraki sınavlarda da aynı paralelliğin olmasını bekliyoruz. Çünkü okullarını temsilen elemeler için öylesine titiz bir seçim yapıldı ki final müthiş olacak. 
   Milli eğitim Bakanlığı Sınavlar Dairesi'nce hazırlanan sorular, bakanlığın Ölçme Değerlendirme Merkezi'nin soru bankasından çekildi. Yani bu sorular, anadolu liseleri, fen liseleri, kolejler ve anadolu meslek liselerine yönelik LGS sınavında da çıkabilirdi. İşte bu yüzden LGS'ye hazırlanan her öğrencinin tıpkı gerçek sınavdaymış gibi bu soruları çözmelerinde yarar var. 
   Tüm sınavlarda olduğu gibi Milliyet Bilgi Yarışması'nda da dikkat, süratli okuma ve okuduğunu anlama çok önemli argümanlar olacak. Yani sadace bilgili olmak yetmiyor. O bilgiyi doğruyu bulma konusunda kullanma ve bulduğu doğru seçeneği yine doğru bir şekilde cevap kartına işaretleme becerisi de gerekiyor. 
   Özetin özeti Milliyet, ilköğretim okullarının starlarını seçiyor. Bu da diğer tüm yarışlar gibi, örneğin ÖSS, LGS, DMS gibi bir sıralama sınavı. Kazananı da olacak, kaybedeni de. Tıpkı hayatta olduğu gibi. Ama Milliyet Bilgi Yarışması'nın farklı bir yönü daha olacak. Elemelere ve finale katılan, katılmayan tüm öğrenciler, gerçek anlamda bir deneyim kazanacaklar. İşte bu tecrübe, onlara LGS'de çok büyük avantajlar sağlayabilir. 
   
      
   
   
</TEXT>
</DOC>
