<DOC>
<DOCNO> 246076 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/07/son/sonyas07.html </URL>
<DATE> 2004/06/07/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Alkol bağımlılığına karşı antidepresan... 
</HEADLINE>
<TEXT>

     Antidepresan ilaçlarla yapılan çalışmalar, alkol bağımlılığının tedavisinde umut veriyor. 
     GATA Tıbbi Farmakoloji Ana Bilim Dalı Başkanı Prof. Albay Tayfun Uzbay'ın başkanlığındaki ekip, Psikofarmakoloji Ünitesi'nde alkol ve madde bağımlılığı başta olmak üzere santral sinir sistemini ilgilendiren hastalıkların tedavisi için yeni ilaç ve tekniklerin geliştirilmesine yönelik çalışmalar yapıyor. 
     Uzbay, alkolizmi deney hayvanlarında taklit eden deneysel alkole bağımlı sıçan modeli oluşturduklarını, bunun için deney hayvanlarına özel şişelerde süt içerisine katılmış saf alkol verildiğini ifade etti. 
     Deney hayvanlarının ortalama 15-20 günde alkolik hale geldiğini belirten Uzbay, bağımlı hale gelen hayvanlarda alkolün kesilmesiyle aşırı sinirlilik, şiddetli tepki verme ve epilepsi nöbetleri gibi alkol yoksunluk krizi belirtileri gözlendiğini kaydetti. 
     
     ANTİDEPRESAN İLAÇLARLA TEDAVİ 

     GATA'da bu model üzerinde alkol bağımlılığının tedavisinde yeni ilaçlar geliştirmeye yönelik araştırma yaptıklarını dile getiren Uzbay, son zamanlarda alkol ve diğer maddelere bağımlı deneklerde oluşan yoksunluk krizinin kontrolü ve tedavisinde antidepresan ilaçların kullanımına yöneldiklerini belirtti. 
     Alkol yoksunluk krizine giren farelerin beyninde nitrik oksit miktarının arttığına işaret eden bilimsel kanıtlara ulaştıklarını belirten Uzbay, nitrik oksidin beyinde birçok fizyolojik ve patolojik olayın gerçekleşmesinde etkili bir madde olduğunu ifade etti. 
     Bazı antidepresan ilaçların beyinde çeşitli nedenlerle artan nitrik oksidi azaltıcı etkileri olduğu bilgisinden yola çıktıklarını vurgulayan Uzbay, yapılan araştırmalarda, antidepresanların, deney hayvanlarında alkol yoksunluk krizi sırasında gözlenen ajitasyon, titreme ve epilepsi nöbetlerini iyileştirdiğinin belirlendiğini kaydetti. 
     
     DEPRESYON VE EPİLEPSİ'YE TEK İLAÇLA TEDAVİ 

     Uzbay, araştırmalarda bazı antidepresanların epilepsi nöbetlerini önleyici etkilerinin de gözlemlendiğini, ilacın beyinde sakinleşmeyi sağlayan adenozin sistemi üzerinde etkisinin de saptandığını bildirdi. 
     Araştırmada, deney hayvanlarına sara nöbetine benzer belirtiler oluşturan bir kimyasal verildiğini ifade eden Uzbay, söz konusu antidepresan ilaçların bu belirtileri ortadan kaldırdığını gözlediklerini anlattı. 
     Uzbay, ''Bu bulgular, açık bir şekilde adenozin sistemi ile tianeptin arasında doğrudan bir ilişkiye işaret etmektedir. Bulguların klinik çalışmalarla da teyit edilmesi halinde, tianeptinin sadece depresyonda değil, epilepsi hastalarında da kullanılması söz konusu olabilecek. Ya da epilepsisi de olan depresyonlu hastalarda iki ayrı ilaç yerine tek ilaçla tedaviye gidilebilir'' diye konuştu. 

     
</TEXT>
</DOC>
