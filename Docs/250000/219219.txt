<DOC>
<DOCNO> 219219 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/02/son/soneko19.html </URL>
<DATE> 2004/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Unakıtan Bütçede yüzde 10 yerine yüzde 13 kesinti olacak 
</HEADLINE>
<TEXT>

     Maliye Bakanı Kemal Unakıtan, 2004 bütçesinden yapılacak kesinti oranının yüzde 10'dan 13'e yükseltildiğini bildirdi. 
     Unakıtan, Defeterdarlar ve Gelirler Bölge Müdürleri Toplantısı'nın ardından, gazetecilerin sorularını yanıtladı. 
     Unakıtan ek önlemler paketi ile ilgili soru üzerine, her medya kuruluşunun kendine göre bir Maliye Bakanı bulunduğunu belirterek, ''O çıkıyor, Şu kadar açık var, şu kadarlık kaynak paketi diyor. Kimine göre açık 1, kimine göre 1,5 katrilyon. Bende sizlerden öğreniyorum'' dedi. 
     IMF ile çalışmaların devam ettiğini ve mutabakat aşamasına varmadan bir şey söylenemeyeceğini kaydeden Unakıtan, bu çalışmaların bitiminde, IMF ve Hazine'nin eş zamanlı bir açıklama yapacağını ifade etti. 
     Türkiye'nin bu alanda ne yapacağını ve ne yapılması gerektiğini bildiğini vurgulayan Maliye Bakanı, IMF ile 4, 5 ve 6. gözden geçirmeler gibi, bununda halledileceğini ve telaşa gerek olmadığını dile getirdi. 
     Türkiye'nin kendi politikasını takip ettiğini, bu çerçevede kaynağı olmayan hiç bir harcamanın yapılmayacağını ve bütçe disiplinine dikkat edileceğini vurgulayan Unakıtan sözlerini şöyle sürdürdü 
     ''Biz, kendi hükümetimiz inandığı için bunları yapıyoruz. IMF gelir gelmez zamlar başladı deniyor. Hayır. Biz, hükümet olarak kendi hesabımızı yapacağız. Türkiye'de hangi hükümet gelirse gelsin bunları yapmak zorundadır. İhtiyacımız varsa, bütçede masraflardan kısıyoruz. Akaryakıta yüzde 3 zam yaptık. Sigarada vergiyi artırdık. Daha ne yapalım yani '' 
     
     KESİNTİ ORANI 3 PUAN ARTTI 
     Maliye Bakanı Unakıtan, bir başka soru üzerine, 2004 bütçesinin daha önce belirlenen kalemlerinde yer alan ödeneklerdeki yüzde 10'luk kesintinin de, yüzde 13'e yükseltildiğini söyledi. 
     Yatırımları kesinti dışında bırakma şansı bulunmadığını anlatan Unakıtan ''Ancak bütçede ilave gelir kalemleri var. GSM Gelirleri var. O gelirler geldiğinde onları direk yatırıma aktararak, buradaki tasarrufu oradan karşılayacağız'' dedi. 
     Unakıtan, Dünya Bankası Direktörü'nün 'GSM üzerindeki vergi yükünün fazla olduğuna' ilişkin sözlerinin hatırlatılması üzerine de, bütçe hassasiyeti olan bir ülkenin Maliye Bakanı olarak, bu tür olayların getirisi ve götürüsüne bakmak zorunda bulunduğunun altını çizdi. Unakıtan, Hesapsız kitapsız olmanın acısını geçmişte bütün Türkiye'nin çektiğini de vurguladı. 
     
     KDV İNDİRİMLERİ 
     İlaçtaki KDV indiriminin ardından, gıda da da vergiyi düşürmeye dönük bir çalışma olmadığını bildiren Maliye Bakanı, bunun da bütçeye ne getirip, ne götüreceğini dikkate almak zorunluluğu bulunduğunu ifade etti. 
     İlaçtaki KDV indiriminin fiyatlara yansımadığı şeklindeki haberlerin de gerçeği yansıtmadığını söyleyen Unakıtan, ''Bu fiyatlara yansıdı. Fiyatlar en az yüzde 10, ithal ilaçta ise bunun da üzerinde fiyat indirim oluyor. Milletin de ilaç masrafı azalacak'' şeklinde konuştu. 
     Unakıtan, tekstildeki KDV indirimine ilişkin soruyu yanıtlarken de, bu konudaki kapsamlı çalışmaların sürdüğünü belirtti. Burada suni elyafın da söz konusu olduğunu kaydeden Maliye Bakanı, konuyla ilgili çok opsiyonlu bir çalışma yürütüldüğünü, ancak karar aşamasına gelinmediğini vurguladı. 
     Maliye Bakanı, CHP'nin seçim kampanyası için hazırladığı Temel Reis filminde kendisine de ''Mısırakıtan'' denilmesi konusunda ise ''Buna niye kızayım Herkes istediğini yazmakta serbest. Halk herşeyi gayet iyi değerlendiriyor. Milletin problemleri ile uğraşanları bir tarafa, lafügüzaf yapanları da öbür tarafa koyuyor. Anketlere bakın'' açıklamasında bulundu. 
     
     SİGARAYA ZAM KONUSU 
     Maliye Bakanı, sigaraya getirilen maktu verginin ardından sigara üreticileri ile zam konusunda yapılan görüşmelerde ortaya çıkan anlaşmazlık haberlerini de değerlendirdi. 
     Ortada anlaşmazlığı gerektiren bir husus bulunmadığını kaydeden Unakıtan, sigara piyasasında Tekel ve özel sektörün yeraldığını, artan vergiler sonrası birinin diğerinden etkilenmemesi zorunluluğu olduğunu anlattı. 
     Bunun için zam yapılacaksa hep beraber yapılması ve Tekel'in piyasasının düşmemesi gerektiğini kaydeden Unakıtan, bunun firmaları ilgilendirdiğine işaret ederek, ''Biz, nereden vergi alacağımızı biliyoruz'' diye konuştu. 
     
</TEXT>
</DOC>
