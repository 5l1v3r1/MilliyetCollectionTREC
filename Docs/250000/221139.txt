<DOC>
<DOCNO> 221139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/10/spor/bnba.html </URL>
<DATE> 2004/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Duncan'sız olur mu 
</HEADLINE>
<TEXT>

   Süper yıldız sakatlanınca, Hidayet, Nesterovic ve Parker, Spurs'u sırtladılar. Yine de şu kural akıllardan çıkmadı "Duncan'sız maç kazanabilirsiniz, ama şampiyonluğu asla" 
      NBA'e yakın plan METE AKTAŞ 

   
   2 6 Şubat'ta San Antonio Spurs, deplasmanda 115 - 91 kaybettiği Dallas maçında dizinden sakatlanan Tim Duncan'ın yokluğunda, zorlu günler geçireceği düşünülürken, oynadığı son 5 maçın 4'ünü kazanarak, kan kokusu alan rakiplerine dişli takım olabileceklerini gösterdi. 
   5 maçta alınan 4 galibiyette en dikkati çeken nokta ise Duncan'ın sakatlığına kadar maç başına 89.7 sayı atan Spurs'ün 5 maçta 101 sayı ortalaması tutturmuş olması. Son 5 maçta 3 defa 100 sayı barajını geçen Spurs, daha önceki 28 maçta ise sadece iki defa 100 sayının üzerine çıkabilmişti. Spurs hücumda yaşadığı bu bolluğu temel olarak üç isme borçlu. 
   
   Hido zirvede 
   Tim Duncan'ın yokluğunda pota altında bir güç olarak ortaya çıkan ve sezonun en iyi basketbolunu oynayan Sloven pivot Rasho Nesterovic Son 5 maçta 17.0 sayı, 59 şut isabeti, 12.4 ribaund, 3.4 blok , 18.4 sayı ortalaması tutturan Fransız point guard Tony Parker ve sürekli yükselen performans grafiği ile göğsümüzü kabartan Hidayet Türkoğlu. 
   Sezon ortalamaları 8.9 sayı 4.2 ribaund 1.8 asist 0.9 top çalma olan Hidayet'in son 5 maçlık periyoddaki istatistikleri ise 16.6 sayı 4.6 ribaund 3.4 asist ve 1.8 top çalma. Sezon başında dış atışlardaki istikrarsızlığı ile olumsuz puanlar toplayan Türkoğlu, bu sorunu da aşmayı başardı. Kasım ve Aralık'ta 32'lik bir üç sayı isabeti ile oynayan Hido, Ocak'tan bu yana ise 51.3 gibi inanılmaz 3 sayı isabetiyle oynuyor ve sezon genelinde elde ettiği 45.2'lik ortalamayla da NBA'in 1 numaralı 3 sayı atıcısı unvanına sahip. 
   
   Hareket Bereket 
   Hücum sistemi Tim Duncan'ın üzerine kurulu olan ve çoğunlukla seyircileri bezdiren, oyunu yavaşlatan set hücumları oynayan San Antonio, Duncan'ın yokluğunda Tony Parker, Emanuel Ginobili, Hidayet Türkoğlu gibi hızlı ve kişisel yetenekleri gelişmiş oyuncuların hücumda sürekli hareket halinde oldukları motion offense'i tercih ediyor. 
   Böylece hücumda neredeyse tüm oyuncuların eline top değiyor ve herkes belirli bir üretim gerçekleştiriyor. Coach Gregg Popovich'in, Duncan döndükten sonra da bu sistemi eskisine nazaran daha çok kullanma yoluna gideceği söyleniyor. 
   
   Duncan farkı 
   San Antonio belki daha fazla ve kolay sayılar bulmaya başladı, ama top kayıplarında da belirli bir artış gözleniyor. 2003 - 04 sezonu top kaybı ortalaması 14 olan Spurs, son 4 maçta ortalama 18 top kaybı ile oynuyor. 
   Ama Spurs'un, Duncan'sız oynadığı dönemde çektiği en büyük sıkıntı maçın son çeyreklerinde topun el yaktığı dakikalarda ortaya sorumluluğu alıp takımı sırtlayacak bir babayiğit çıkartamaması oldu. Geçen cuma, Dallas Mavericks'i sahalarında 113 - 100 yendikleri maçın son çeyreğine 26 sayı farkla önde girmelerine rağmen, Dallas tarafından 40 - 27'lik 4. çeyrek skoru ile hallaç pamuğu gibi atıldılar. 5 dakika daha olsaydı maçı vermeleri içten değildi. 
   Spurs belki Duncan'sız maç kazanmayı öğrendi, ama Play - Off'larda başarılı olmak için Tim Duncan'a muhtaçlar. Tony Parker'ın dediği gibi "Tim Duncan olmadan maç kazanabilirsiniz, ama şampiyonluğu asla". 
   
   Lakers'a Utah sürprizi    NBA'DE Ortabatı Grubu'nun son sırasındaki Utah Jazz, sahasındaki maçta Pasifik Grubu ikincisi Los Angeles Lakers'ı 88-83 devirdi. Kobe Bryant ve Karl Malone'un sakatlıkları nedeniyle oynamadığı Lakers karşısında Utah'ın en etkili oyuncusu 21 sayı ve 6 ribauntla oynayan Giricek oldu. Ev sahibi ekipte Kirilenko 15 sayı ve 14 ribaunt, Raul Lopez ise 17 sayıyla oynadı. Shaquille O'Neal'ın son periyotta iki teknik faulle oyun dışı kalmasına kadar maçı önde götüren Lakers, son 4 dakikada yıkıldı. 
   
   Diğer sonuçlar    Philadelphia-Milwaukee 97-92 
   Atlanta-Cleveland 102-108 
   Dallas-Phoenix 103-90 
   
   HAFTANIN TAKIMI 
   INDIANA PACERS 
   INDIANA Pacers'ın bu sezonki başarı kriteri en az konferans finali oynamak. Geçen yıl büyük beklentilere rağmen Play - Off 1. turunda elenen Pacers, bu yılki istikrarlı ve disiplinli oyunu ile hedefine ulaşmak için ciddi adımlar atıyor. Pacers geçen hafta Batı turunda Golden State, Clippers, Utah ve Denver karşısında 4 deplasman galibiyeti aldı ve Play - Off'u garantileyen ilk takım oldu. 
   
   HAFTANIN OYUNCUSU 
   YAO MING Houston Rockets 
   2.26'LIK dev Çinli pivot, her geçen gün daha iyi bir oyuncu oluyor. 23 yaşındaki Ming, takımının kazandığı Dallas maçında 29 sayı 10 ribaund Minnesota maçında 27 sayı 6 ribaund 4 asist ile oynarken, 96-93 kaybettikleri Lakers maçında ise Shaq karşısında 33 sayı 8 ribaundluk bir performans sergiledi. 
   
   HAFTANIN BEŞİ 
   Jermaine O'Neal Indiana 
   Lamar Odom Miami 
   Yao Ming Houston 
   Stephon Marbury New York 
   Gilbert Arenas Washington 
   
   NE DEDİN NE DEDİN 
   "Başkan Bush beni telefonla aradı ve Dallas'a yardım için takviye birlikler göndereceğini söyledi, ama ben ona "Sayın Başkan, çok geç kaldınız, iş işten geçti" dedim." Minnesota'nın süper yıldızı Kevin Garnett, Teksas ekiplerinden Dallas'ı 121 - 97'lik skorla yerle bir etmelerinin ardından Dallas'ı, Teksas'ta büyümüş olan "öz Teksas çocuğu" George W. Bush'un bile bu yenilgiden kurtaramayacağını bu espriyle dile getirdi. 
   
   BU MAÇ KAÇMAZ 
   Sacramento Kings-Dallas Mavericks 
   NBA'İN en çok sayı atan iki takımı karşı karşıya. Sacramento Kings maç başına 104.6 sayı, Dallas ise maç başına 103.7 sayı üretiyor. Chris Webber'ın dönmüş olmasının da bu maçı daha zevkli kılacağı aşikar. 
   
   HAFTANIN OLAYI 
   SACRAMENTO Kings'in All-Star forveti Chris Webber'ın 10 ay sonra sahalara geri dönüşü. 
   
   SAYILARLA GEÇEN HAFTA 
   739 Miami Heat'in 2.08'lik swingman'i Lamara Odom, takımının Sacramento'yu sürpriz bir şekilde 102 - 96 yendiği maçta 30 sayı 19 ribaund 11 asist ile oynayıp müthiş bir triple double gerçekleştirirken, tam 739 maç sonra triple - double yapan ilk Heat oyuncusu oldu. 
   49 Kobe Bryant'ın babası, eski NBA oyuncusu Joe "JellyBean" Bryant, coachluğunu yaptığı ABA takımlarından Las Vegas Rattlers'ın, Long Beach Jam ile yapacağı maç için sadece 4 oyuncuyu sahaya sürebilmesi üzerine 49 yaşında sahalara geri döndü ve 142 - 122 yenildikleri maçta 18 sayılık katkıda bulundu. Joe Bryant bu maçta oğlu gibi 8 numaralı formayı giydi. 
   21 Lakers, bu sezon büyük umutlarla bir araya getirdiği Shaq - Kobe - Payton - Malone dörtlüsünü sadece 21 maçta bir arada kullanabildi. 
   4 Baba Bryant maaşallah 49 yaşında sahalara geri dönüyor, ama 25 yaşındaki oğlu Kobe Bryant sakatlıklardan kafasını kaldıramıyor. Kobe, geçen hafta oynanan Seattle maçının 1. dakikasında aldığı darbe ile sağ omzundaki sakatlık nüksetti. Bryant'ın 4 hafta sahalardan uzak kalması bekleniyor. 
   3 Ligin en iyi savunma yapan takımlarından Detroit Pistons savunmasıyla bir kez daha NBA tarihine geçti. Geçen hafta Portland, Denver ve Seattle galibiyetlerinde rakiplerini 70 sayı altında tutan Pistons, tarihte 24 saniye saatinin kabul edildiği 1954 - 55 sezonundan beri üst üste oynadığı 3 maçta rakiplerini 70 sayının altında tutmayı başaran ilk takım oldu. 
   0.95 Allen Iverson geçen hafta takımının New York'a yenildiği maçta kullandığı 21 şutun sadece 2'sinde yani 0.95'inde isabet bularak NBA tarihinde bir maçta minimum 20 şut kullanıp en düşük isabet oranını elde eden 4. oyuncu oldu. Iverson, ilk 3 şutun 2'sini soktuktan sonra arka arkaya 18 şut kaçırdı. 
   
   
</TEXT>
</DOC>
