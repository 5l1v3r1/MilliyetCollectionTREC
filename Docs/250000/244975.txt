<DOC>
<DOCNO> 244975 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/03/son/sondun53.html </URL>
<DATE> 2004/06/03/ </DATE>
<TIME> 23.23 </TIME>
<AUTHOR>  </AUTHOR>
<HEADLINE>
Diplomatik kaynaklar "Annan raporu beklentilerimize cevap vermiyor" 
</HEADLINE>
<TEXT>

     BM Genel Sekreteri Kofi Annan tarafından bugün resmen yayınlanan Kıbrıs raporunu ''beklentilerimize cevap veriyor'' şeklinde değerlendiren New York'taki Türk diplomatik kaynaklar, 8 Haziran'da raporu görüşecek olan Güvenlik Konseyi'nden bir Konsey kararı beklemediklerini söylediler. 
     Annan raporunu değerlendiren diplomatik kaynaklar, bugüne kadar benzer hiçbir raporda hiçbir devlet başkanına Kıbrıs Rum kesimi lideri Tassos Papadopulos'a yapılanlar kadar ağır suçlamalar yapılmadığını kaydettiler. 
     Raporun içeriğinden son derece memnun olduklarını kaydeden kaynaklar, ''Gerçekleri olduğu gibi gösteren, oldukça analitik bir rapor. Rapor Türkiye'nin izlediği Kıbrıs politikasını ve bu konudaki siyasi iradenin haklılığını tescil etmiştir'' değerlendirmesinde bulundular. 
     Kıbrıs raporuna dayalı olarak Güvenlik Konseyi'nin bir karar çıkarmasını beklemediklerini ifade eden kaynaklar, bu konuda belki bir başkanlık açıklaması yapılabileceğini, ancak Konsey üyelerinin uzlaşısıyla çıkarılan bu açıklamanın da itirazda bulunan bazı üyeler tarafından sulandırılma ihtimali bulunduğuna dikkat çektiler. 
     Bu bakımdan, Türkiye için su aşamada uygun olan tavrın Konsey üyesi ülkelerin tek tek ulusal açıklamalar yaparak Annan raporuna verdikleri desteği deklare etmeleri olduğunun altını çizen diplomatik kaynaklar, Rusya ve Fransa gibi Kıbrıs konusunda Türkiye aleyhtarı tavır takınan Güvenlik Konseyi üyelerinin bu tavırlarını rapor sayesinde kısa surede değiştirebileceklerine ihtimal vermediklerini ifade ettiler. 
     Aynı kaynaklar, raporun özellikle tecridin kaldırılması konusundaki talebinin uygulamaya sokulması için ABD ve İngiltere'nin başı çektiği Konsey üyeleri ve Pakistan'ın alacağı tavrın ve yapacakları muhtemel ulusal açıklamaların ve buna uygun uygulamaların son derece önemli olduğunu belirttiler. 
     Güvenlik Konseyi'nin nasıl bir tavır alacağının tamamen Rusya'nın tutumuna bağlı olduğuna dikkat çeken diplomatik kaynaklar, Rusya'nın veto etme riskine rağmen bir karar çıkarılmaya çalışılıp çalışılmayacağını şu aşamada kestirmenin güç olduğunu bildirdiler. 
     Rusya'nın bu konuda yapıcı olma tavrını zamana yayacağını tahmin ettiklerini belirten kaynaklar, bu aşamada Rusya'nın tavrını değiştirmeyeceğini varsaymak gerektiğini söylediler. 
     AB Komisyonu'nun genişlemeden sorumlu üyesi Günter Verheugen tarafından hazırlanacak Türkiye ilerleme raporunda kullanılmak üzere Annan raporunda çok iyi unsurlar bulunduğunu da kaydeden kaynaklar, Rumların çözüm için ''hayır'' demekle ellerinde bulundurdukları pek çok kozu kaybetmekle kalmayıp bunları Türk tarafına verdiklerini de ifade ettiler. 
     KKTC'ye uygulanan ekonomik, sosyal ve siyasal tecridin kaldırılması için hem felsefi, hem de siyasi gerekçelerin bugün artık mevcut olduğunun altını çizen Türk diplomatik kaynakları, felsefi gerekçenin bizatihi Annan raporu olduğunu, siyasi gerekçenin de referandum sonuçları olduğunu kaydettiler. 
     
</TEXT>
</DOC>
