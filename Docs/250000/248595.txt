<DOC>
<DOCNO> 248595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/17/siyaset/asiy.html </URL>
<DATE> 2004/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC muradına erdi 
</HEADLINE>
<TEXT>


İstanbul'daki İKÖ Dışişleri Bakanları Toplantısı sonuç bildirgesinden, KKTC'nin İKÖ'de Annan Planı'nda da kullanılan 'Kıbrıs Türk Devleti' ismiyle temsil edilmesi kararı çıktı 

UTKU ÇAKIRÖZER, AYÇA ATAY Fotoğraflar ERCAN ARSLAN 


İKÖ Dışişleri Bakanları'nın 3 gün süren toplantıları, dün sonuç bildirgesinin açıklanmasıyla sona erdi. KKTC'nin İslam Konferansı Örgütü'nde "Kıbrıs Türk Devleti" ismiyle temsil edilmesi kararı alındı. Bildiride Kıbrıs'la ilgili olarak "Üye ülkeler, Kıbrıs Müslüman halkının İKÖ organlarının tüm çalışmalarına, faaliyetlerine ve toplantılarına BM Genel Sekreteri Kofi Annan'ın planında öngörüldüğü adıyla katılmalarına karar verir" ifadesi yer aldı. Böylece Bosna Hersek ve Tayland'dan sonra İKÖ'de gözlemci sıfatı verilen devletlerin sayısı 3'e çıkmış olacak. KKTC, böylece İKÖ üyesi ülkelerle daha yakın ilişki kurma imk nına kavuşacak. 

Bildiriden satırbaşları 
İsrail'in Ortadoğu barış sürecinin zarar görmesinden tümüyle sorumlu tutulduğu bildirgede, Filistin halkının intifadasının destekleneceği bildirildi. Bildirgeden satırbaşları şöyle 
IRAK Yeni geçici hükümete destek sözü verildi. Ebu Gıreyb Cezaevi'ndeki insanlık dışı muamele şiddetle kınandı. ABD-SURİYE ABD'nin Suriye'ye ekonomik yaptırımlar uygulamaya başlamasından duyulan kaygı vurgulandı. TERÖRLE MÜCADELE Üye ülkelere "teröristlere iltica hakkı tanımamaları ve teröristlerin adalete sevk edilmelerine yardımcı olmaları" çağrısında bulunuldu.İSLAM OLİMPİYATI 2005'te Suudi Arabistan'da ilk İslam olimpiyatlarının yapılması kararlaştırıldı. İslami Dayanışma Spor Federasyonu'nun 1. İslami Dayanışma Oyunları'nı düzenleme çalışmalarına devam etmesi onaylandı. 
'Aydınlanmış Ilımlılık' 
Konferans sonunda "İstanbul Deklarasyonu" adı verilen bir başka belge daha yayımlandı. İKÖ'nün kurum olarak ilerlemeyi kolektif bir çerçevede desteklemek için metot ve araçlar bulacağının belirtildiği deklarasyonda, "Bu anlamda Aydınlanmış Ilımlılık kavramını destekliyoruz" ifadesi kullanıldı. 

KİMDİR 
'En uygun' 

İKÖ Genel Sekreterliği'ne seçilen Ekmeleddin İhsanoğlu'nun adı, Arap Hanefi fıkıhçı Ekmelettin'i çağrıştırıyor. Şam'da 1310'da doğan Ekmelettin, Halep'te başladığı öğrenimini Kahire'de tamamladı. Dinsel bilgisiyle Kahire'de ün ve saygı kazandı. 1384'te öldü. "Ekmel" kelimesi de "En kusursuz, en uygun, eksiksiz" anlamına geliyor. 


İKÖ Zirvesi reng renk 

İKO Dışişleri Bakanları Toplantısı'na katılan ülkelerin kadın temsilcileri geleneksel kıyafetleriyle ilgi çekti. Bangladeş heyetinden Ishrat Jahan Ahmet, Burunei Sultanlığı Dışişleri Bakanı Prenses Hajah Masna, Afrika Birliği'nden Janet Amoa, Nijer heyetinden Ayse Luse ve Gine heyetinden bir kadın, İKO Genel Kurulu'na ülkelerinin geleneksel çizgilerini yansıtan kıyafetlerle katıldı. 



</TEXT>
</DOC>
