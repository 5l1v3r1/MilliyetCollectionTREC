<DOC>
<DOCNO> 202058 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/14/son/sontur04.html </URL>
<DATE> 2003/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
ÖSS'ye başvurular yarın sona eriyor... 
</HEADLINE>
<TEXT>

     Öğrenci Seçme Sınavı'na ÖSS 1 Aralık 2003 Pazartesi günü başlayan başvurular, yarın mesai saati bitiminde sona eriyor. 
     Meslek yüksekokullarına sınavsız geçiş hakkından yararlanmak isteyen meslek lisesi mezunu adaylar da, ÖSS için hazırlanmış başvurma belgesiyle başvuru yapabilecek. 
     ÖSS'ye Türkiye Cumhuriyeti ve Kuzey Kıbrıs Türk Cumhuriyeti uyruklu adaylardan, durumları şu koşullardan birine uyanlar başvurabilecek 
     - 2002-2003 eğitim-öğretim yılında ortaöğretim kurumlarından lise ve dengi okullar ile Açıköğretim Lisesi mezun olabilecek durumdaki öğrenciler, - Ortaöğretim kurumlarının son sınıflarında beklemeli durumda olanlar, - Ortaöğretim kurumlarının dışardan bitirme sınavına girenler, - Ortaöğretim kurumlarından mezun olanlar, - Ortaöğrenimlerini yabancı ülkelerde yapanlardan durumları yukarıdaki koşullardan birine uyanlar. 
     
     ÜCRETLER 
     Halen öğrenim gören adaylar, başvurma belgesi ve kılavuzu, öğrenim gördükleri okul müdürlüklerinden, mezun adaylar ise herhangi bir lise müdürlüğünden veya ÖSYM Sınav Merkezi yöneticiliklerinden 4 milyon lira karşılığında alabilecekler. 
     ÖSS'ye girecek adaylar 35 milyon lira, sadece sınavsız geçiş hakkından yararlanmak isteyen adaylar da 6 milyon lira ücret ödeyecekler. Adaylar, ücretlerini, Yapı ve Kredi Bankası, Türkiye Vakıflar Bankası, Ziraat Bankası ve Oyak Bank şubelerinden birine T.C kimlik numaralarını söyleyerek yatırabilecekler. 
     Bu arada, üniversitelerin yabancı dil ile ilgili bölümlerinde okumak isteyen adayların, Yabancı Dil Sınavı'ndan YDS önce ÖSS'ye girmesi gerekiyor. YDS'ye girecek adayların, Nisan 2004'te ayrıca 40 milyon lira daha ödemeleri gerekiyor. 
     Sadece sınavsız geçiş ücreti yatıran adaylar başvuru süresi içinde ÖSS'ye girmeye karar verirlerse, bankaya 29 milyon lira fark yatırabilecekler. 
     
     FOTOĞRAF 
     Adaylar, başvurma belgesini kılavuzdaki açıklamalara uygun dolduracaklar. 
     Adayların ÖSS Kayıt Kartı'na yapıştıracakları fotoğrafın, ''cepheden, son 6 ay içinde, başı açık, adayı kolaylıkla tanıtabilecek şekilde çekilmiş ve net'' olması gerekiyor. Numaralı bile olsa camları renkli gözlükle çekilmiş fotoğraflar kesinlikle kullanılmayacak. Gözlük camı renkli ise bu adaylar gözlüklerini çıkararak fotoğraf çektirecek. 
     Adayların, sınav günü ÖSS Kayıt Kartı'na yapıştırdıkları fotoğraftaki saç, bıyık, makyaj gibi tanınmada önemli rol oynayacak görünüm özelliklerinde bir değişiklik bulunmamasına dikkat etmeleri gerekiyor. 
     Adaylar, başvurma belgesini, sınav ücretini yatırdıklarını gösterir dekontla birlikte okul müdürlüklerine teslim edecek. 
     Başvurma süresi, yarın mesai saati bitiminde sona erecek. 
     
     BAŞVURULAR HANGİ DURUMDA GEÇERSİZ 
     Adayların başvurularının geçerli sayılabilmesi için bazı kurallara dikkat etmeleri gerekiyor. Başvurular, şu durumlarda geçersiz sayılacak 
     - T.C Kimlik Numarası başvurma belgesine doğru yazılıp kodlanmamışsa, - Aday Bilgi Formu kısmında istenen bilgiler tam olarak, kurşunkalemle yazılıp kodlanmamışsa, - Başvurma belgesinin çeşitli kısımlarına yazılan kimlikle ilgili bilgilerde eksiklik ya da tutarsızlık varsa, - Kayıt kartının arka yüzünde ayrılan yere açık adres yazılmamışsa, - Başvurma belgesi aday tarafından imzalanmamışsa, - Kayıt kartına, son 6 ay içinde başı açık, adayı kolaylıkla tanıtabilecek şekilde çekilmiş bir fotoğraf yapıştırılmamışsa veya yapıştırılan fotoğraf, kılavuzda açıklanan nitelikleri taşımıyorsa, - Sınav ücretinin yatırıldığına dair banka dekontu eksikse, - Kayıt kartı üzerinde belirtilen ''onay'' yaptırılmamışsa, - Kılavuzda belirtilen özel durumlar dışında, başvuru belgesi bir lise veya dengi okulu müdürlüğüne ya da ÖSYM Sınav Merkezi Yöneticiliği'ne teslim edilmeyip yurtiçinden postayla gönderilmişse, - Başvuru belgesi, belirlenen süre içinde teslim edilmemişse, - Birden fazla başvuru belgesi teslim edilmişse. 
     ÖSS, 20 Haziran 2004 Pazar günü gerçekleştirilecek. 
     
</TEXT>
</DOC>
