<DOC>
<DOCNO> 233879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/22/son/sonsiy20.html </URL>
<DATE> 2004/04/22/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
AKP'nin istediği oldu... TBMM Genel Kurulu pazartesi de toplanacak... 
</HEADLINE>
<TEXT>

     TBMM Danışma Kurulu'nda üzerinde uzlaşma sağlanamayan AK Parti'nin, ''Kıbrıs'taki referandumda çıkacak sonuca göre Genel Kurul'un Pazartesi günü toplanması'' önerisi, Genel Kurul'da kabul edildi. 
     TBMM Genel Kurul'da gündemdışı konuşmaların ardından, AK Parti'nin, TBMM Genel Kurulu'nun 26 Nisan Pazartesi günü 15.00-19.00 saatleri arasında gündemindeki tasarı ve teklifleri görüşmesini içeren önerisi ele alındı. 
     AK Parti'nin grup önerisi aleyhinde konuşan CHP Grup Başkanvekili Haluk Koç, alışık olunmayan bir öneriyle karşı karşıya olduklarını belirterek, varsayımlara dayanarak gündem oluşturulmasının kabul edilemeyeceğini söyledi. 
     Kıbrıs'ın iki kesiminde 24 Nisan'da yapılacak referandum sonucunda ''evet'' çıkması halinde hazırlanacak uluslararası anlaşmanın TBMM onayına sunulmak istendiğini anlatan Koç, bunun TBMM Başkanlığı'na sunulmasının üzerinden 48 saat geçmeden Dışişleri Komisyonu'nda görüşülmesi için Genel Kurul'un Pazartesi günü toplanmasının amaçlandığını kaydetti. ''Yanlış bir hukuksal taktikle yola çıkıldığını '' dile getiren Koç, geçmiş dönemlerdeki uygulamalarda böyle bir yönteme rastlanmadığını savundu. 
     TBMM'nin ''bilgi sahibi olmadan onay makamına dönüştürülmek istendiğini'' ileri süren Koç, ''9 bin sayfalık metinde her gün yeni bir çelişki ve ulusal çıkarlara aykırı bilgi ortaya çıkıyor. Bize gözünüzü kapayın, vicdanınızı mühürleyin, yeni dünya düzeni gereği görevimizi yapalım deniyor'' dedi. 
     Konunun grup önerisi yerine Danışma Kurulu'nun tavsiyesiyle yapılması gereğini vurgulayan Koç, aksine uygulamaların TBMM İçtüzüğü'ne aykırı olacağını söyledi. Koç, ''Biz böyle bir oldu bitti içinde olmayacağız. Pazartesi günü yapılacak Danışma Kurulu'nda da uluslararası anlaşmanın 48 saat geçmeden komisyonda görüşülmesine karşı çıkacağız. Bu, yanlış kurgulanmış planın ilk adımları...'' görüşünü ifade etti. 
     AK Parti Grup Başkanvekili Haluk İpek ise ''çok önemli günler yaşandığını'' belirterek, ''Kıbrıs konusunda an bile önemli...Referandum sonucu Türkiye'yi ilgilendiriyor. Çünkü, Türkiye garantör ülkedir' dedi. 
     Kıbrıs'ta yapılacak referandum sonucunda Türkiye'nin atması gereken adımlar olacağına dikkati çeken İpek, ''Dünyanın Kıbrıs ile ilgilendiği süreçte TBMM'nin kapalı olması düşünülemez' dedi. 
     Konuşmaların tamamlanmasının ardından AK Parti grup önerisi, kabul edildi. 
     
     SORUŞTURMA KOMİSYONU'NA 2 AY EK SÜRE 
     Bu arada, eski Enerji ve Tabii Kaynaklar bakanları Cumhur Ersümer ile Zeki Çakan hakkında oluşturulan Meclis Soruşturma Komisyonu'nun görev süresinin, 25 Nisan'dan itibaren 2 ay süreyle uzatılması da Genel Kurul'da kabul edildi. 
     Genel Kurul'da daha sonra ''Entegre Devre Topografyalarının Korunması Hakkında Yasa Tasarısı''nın görüşülmesine başlandı. 
     
</TEXT>
</DOC>
