<DOC>
<DOCNO> 225420 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/25/son/sondun11.html </URL>
<DATE> 2004/03/25/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Havacılık Bakanı'nı öldüren 3 kişi itirafta bulundu 
</HEADLINE>
<TEXT>

     Afganistan'da 3 kişi, Havacılık Bakanı Mirveys Sadık'ın öldüğü saldırıyı düzenlediğini itiraf etti. 
     Herat istihbarat müdürü yardımcısı Abdülvahid Tavakuli, Herat Valisi İsmail Han'ın oğlu olan Sadık'ın öldürülmesinin ardından, hükümete bağlı milis komutanı Zahir Nayibzade'nin güçleriyle Han'ın kuvvetleri arasında çıkan çatışmalardan sonra 21 kişinin gözaltına alındığını söyledi. 
     Tavakuli, gözaltına alınanlardan 3'ünün, geçen pazar günü Sadık'ın aracına roketatarlar ve tüfeklerle ateş açtığını itiraf ettiğini belirtti. 
     Abdülvahid Tavakuli, itirafta bulunanların Nayibzade'ye bağlı kişiler olduğunu söyledi, ancak kimliklerini açıklamadı. 
     Ülkenin batısında bulunan Herat'taki çatışmalar Han'a bağlı güçlerin Nayibzade kuvvetlerini kentten sürmesiyle sona ermişti. 
     Çatışmalarda 100'den fazla kişinin öldüğü bildiriliyordu, ancak Afgan hükümetinden dün yapılan açıklamada, doğrulanan ölü sayısının 16 olduğu belirtilmişti. 
     
</TEXT>
</DOC>
