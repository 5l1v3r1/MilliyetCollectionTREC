<DOC>
<DOCNO> 217601 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/25/spor/spo02.html </URL>
<DATE> 2004/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Derbinin biletleri üç saatte bitti 
</HEADLINE>
<TEXT>

   Fenerbahçe-Galatasaray derbisinin biletleri satışa sunulduğu ilk gün kapış kapış gitti 
      
   Kuyruğa girdiler 
   LİGDE lider Beşiktaş ile arasındaki puan farkını üçe indiren ve şampiyonluk umutlarını gün geçtikçe artıran Fenerbahçe'nin, hafta sonunda Galatasaray ile oynayacağı derbi maçına büyük ilgi gösterildi. Biletix tarafından dün satışa çıkarılan biletleri almak için Sarı - Lacivertli taraftarlar sabahın erken saatlerinden gişeler önünde uzun kuyruklar oluşturdular. 
   
   İnternet kitlendi 
   FENERBAHÇE yönetimi Galatasaray maçı nedeniyle fiyatları ikiye katlamasına rağmen biletler üç saat içinde tamamen tükendi. Biletix firması yetkilileri akşam üzeri yaptıkları açıklamada ellerinde bilet kalmadığını açıkladılar. Dünyanın sayılı derbileri arasında gösterilen Fenerbahçe - Galatasaray maçını izlemek isteyenler Biletix'in internet sitesini de kitlediler. 
   
   Biletler kaça satıldı 
   Maraton üst bölüm 52.000.000 TL. 
   Maraton lacivert tribün 52.000.000 TL 
   Numaralı VIP 100.000.000 TL. 
   Numaralı 52.000.000 TL. 
   Migros Tribün 26.000.000 TL. 
   Telsim Tribün 26.000.000 TL. 
   Özel Numaralı 75.000.000 TL. 
   
   Yeni joker aranıyor    GAZİANTEP maçının taktiğini kaptan Ümit Özat'ın üzerine kuran ve bunda da büyük başarı sağlayan Teknik Direktör Daum, şimdi Galatasaray maçındaki jokerini aramaya koyuldu. Takıma izin vermesine rağmen dün Samandıra Tesisleri'nden ayrılmayan Alman teknik adam saatlerce kasetten ezeli rakibinin son maçlarını izledi. 
   İKİNCİ yarının başlamasıyla birlikte Tanju Çolak ile bilimsel bir çalışma yöntemi uygulayan Daum'un, Galatasaray maçında bu programı rafa kaldıracağı öğrenildi. Alman hocanın, yarın oynanacak Villarreal maçını Olimpiyat Stadı'nda izleyerek hem taktiğini belirleyeceği, hem de rakibin son durumunu gözlemleyeceği belirtildi. 
   
   Ali Güneş favori    TEKNİK Direktör Daum'un cezası nedeniyle Gaziantep deplasmanında forma giyemeyen Ali Güneş'e Galatasaray maçında ilk onbirde görev vermesi bekleniyor. Fatih'i henüz hazır görmeyen Alman hoca son haftalarda büyük çıkış gösteren genç oyuncuya şans tanıyacak. Kemal'in yerine ise Selçuk ilk onbirde yeralacak. 
   
   
</TEXT>
</DOC>
