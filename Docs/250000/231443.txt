<DOC>
<DOCNO> 231443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/son/sontur51.html </URL>
<DATE> 2004/04/14/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Dünyada her iki kişiden biri romatizmal hastalıklardan şikayetçi 
</HEADLINE>
<TEXT>

     Ankara Üniversitesi Tıp Fakültesi öğretim üyesi Prof. Dr. Yeşim Kurtaiş, dünyada her iki kişiden birinin romatizmal hastalıklardan şikayetçi olduğunu bildirdi. 
     Romatizma Araştırma ve Savaş Derneği tarafından, Hilton Oteli'nde ''Romatizmal Hastalıklarla Mücadelede Toplumsal Dayanışma Tanıtım Toplantısı'' yapıldı. 
     Toplantıda konuşan Romatizma Araştırma ve Savaş Derneği Başkanı Prof. Dr. Peyman Yalçın, romatizmal hastalıkların insan sağlığı ve yaşam kalitesi üzerinde olumsuz etkiler bıraktığını söyledi. 
     Romatizmal hastalıkların kişilere ekonomik masraf ve psikolojik baskı getirdiğini anlatan Prof. Dr. Yalçın, Türkiye'de romatizmal hastalıklarla ilgili olarak ciddi araştırma yapılmadığını kaydetti. 
     Prof. Dr. Yeşim Kurtaiş ise konuşmasında, sık görülen romatizmal hastalıklardan bahsetti. 
     Romatizmal hastalıklar içerisinde, 100'den fazla rahatsızlık çeşidinin bulunduğunu bildiren Prof. Dr. Kurtaiş, bu rahatsızlıkların bir kısmının hayati organları da etkilediğini ifade etti. 
     Romatizmal hastalıklar nedeniyle günlük işlerin yapılmasında kişilerin zorluk çektiğini söyleyen Prof. Dr. Kurtaiş, bu hastalığın özellikle 70 yaş üstü kişilerde daha fazla görüldüğünü belirtti. 
     ''Romatizmal hastalıklar 70 yaş üzeri kişilerin yüzde 80'inde özürlülüğe neden oluyor'' diyen Prof. Dr. Kurtaiş, romatizmal hastalıklara kadınlarda daha sık rastlandığını bildirdi. 
     Bireylerin eğitimle romatizmal hastalıklara karşı bilinçlendirilmesi gerektiği ifade eden Prof. Dr. Kurtaiş, dünyada her iki kişiden birinin romatizmal hastalıklardan şikayetçi olduğunu söyledi. 
     Prof. Dr. Süreyya Ergin ise romatizmal hastalıkların toplumsal maliyetinin büyüklüğüne dikkati çekerek, 2020 yılında romatizmal hastalıkların yol açacağı işgücü kaybının maliyetinin yaklaşık 100 milyar dolar olacağını kaydetti. 
     
</TEXT>
</DOC>
