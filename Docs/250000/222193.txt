<DOC>
<DOCNO> 222193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/14/son/sondun17.html </URL>
<DATE> 2004/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Kazakistan'da 28 kişi göçük altında kaldı, 16 ceset çıkarıldı 
</HEADLINE>
<TEXT>

     Kazakistan'ın Almatı kenti yakınlarındaki Akbulak yazlık beldesinde şiddetli yağışların yol açtığı sel ve toprak kayması nedeniyle bir binanın çökmesi sonucu ölenlerin sayısı 16'ya çıktı. 
     Kurtarma ekiplerine göre, çöken binadan cesedi çıkarılanlar arasında 4 çocuk ve bir Çinli bulunuyor. 300 kadar kişinin katıldığı kurtarma çalışmaları devam ediyor. 
     Enkazdan yaralı olarak kurtarılan 5 kişiden 3'ünün hastaneye kaldırıldığı ve durumlarının iyi olduğu, 2 kişinin de ayakta tedavi edildiği belirtildi. Bu sabaha karşı yerel saatle 02.15 civarında çöken 2 katlı binada 28 kişinin yaşadığı tahmin ediliyor. 
     Toprak kaymasının bu binayla birlikte bir barakanın çökmesine de yol açtığı belirtiliyor. 
     Afet bölgesinde sellerden zarar gören diğer konutlarda kalan 43 kişi güvenli yerlere nakledildi. 
     Devlet Başkanı Nursultan Nazarbayev, afetten zarar görenlerle yakınlarını kaybeden ailelere başsağlığı ve geçmiş olsun mesajı gönderdi. 
     
</TEXT>
</DOC>
