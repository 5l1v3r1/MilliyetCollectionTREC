<DOC>
<DOCNO> 211176 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/26/yasam/yas04.html </URL>
<DATE> 2004/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Başındaki yazma cinayeti çözdü .. 
</HEADLINE>
<TEXT>

   Yanmış halde bulunan Naciye Atmaca'nın 'töre cinayetine' kurban gittiği, başındaki aşiret eşarbı sayesinde ortaya çıkarıldı... 
      M. NURİ ŞİRİN, LÜTFİ YIKAN Kahramanmaraş DHA 
   
   Pazarcık'ta altı gün önce yakılmış halde bulunan Naciye Atmaca'nın, evli olmasına karşın başka bir erkekle yasak aşk yaşadığı iddiasıyla üç erkek kardeşi tarafından aile meclisi kararıyla öldürüldüğü anlaşıldı. Töre cinayeti, Naciye Atmaca'nın başındaki 'aşiret yazması' sayesinde çözüldü. 
   Karabıyıklı Köyü, Karamağaralar mevkiinde kafasından vurulduktan sonra yakılmış olarak bulunan kadın cesedinin başındaki yazmanın, Gaziantep'teki Barak aşireti tarafından kullanıldığı saptandı. Soruşturma Gaziantep'e kayarken, 7 Ocak'ta kayıp başvurusu yapılan Atmaca'nın, Hacı Tağa 39 ile yasak aşk yaşadığı gerekçesiyle ailesince uyarıldığı saptandı. 
   
   Kovanlar da uydu 
   Atmaca'nın aile meclisi kararıyla öldürülmüş olabileceği ihtimali üzerine erkek kardeşleri Seyyah 42 , Ekrem 39 ve Hüseyin Korkmaz 26 gözaltına alındı. Olay yerinde bulunan boş kovanın, evde yapılan aramada ele geçirilen tabancadan atıldığı belirlendi. Cesedi teşhis edilen Atmaca'nın, üç kardeşince başına tabancayla ateş edilip, üzerine gaz dökülerek yakıldığı anlaşıldı. Çelişkili ifadeler veren kardeşler ve Tağa tutuklandı. 
   
   
</TEXT>
</DOC>
