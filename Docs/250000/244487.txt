<DOC>
<DOCNO> 244487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/01/son/sonsiy15.html </URL>
<DATE> 2004/06/01/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Çiçek "Dokunulmazlıkları Eylül ayında sınırlayalım" 
</HEADLINE>
<TEXT>

     Adalet Bakanı Cemil Çiçek, TBMM'yi Eylül'de olağanüstü toplayarak, yargı önünde eşitliğin sağlanması için dokunulmazlıkların sınırlandırılmasına ilişkin anayasa değişikliklerinin yapılmasını önerdi. 
     Cemil Çiçek, TBMM Adalet Komisyonu'nda ''Devlet Memurları ve Kamu Görevlilerinin Yargılanması Hakkı'nda Kanun''un değiştirilmesine ilişkin yasa teklifinin görüşülmesi sırasında, ideal olanın yargı önünde eşitlik olduğunu ifade etti. Türkiye'de yasalarda çok sayıda ayrıcalıklar bulunduğunu ve bunların kaynağının da anayasa olduğunu ifade eden Çiçek, ''Milletvekili dokunulmazlığı Anayasa'nın 83, bakanların dokunulmazlığı 100, memurların dokunulmazlıkları 129, yargı mensuplarının dokunulmazlıkları ise 140. maddesine dayanmaktadır'' dedi. 
     Her gücün ilk soruşturmayı kendisinin yapmak istediğini kaydeden Çiçek, Anayasa'nın bu dokunulmazlıklarla ilgili düzenlemeleri yaparken kendi içinde bir mantığı bulunmasına karşın kantarın topunun kaçtığını düşündüklerini söyledi. 
     Yolsuzlukların önlenmesi için tüm ayrıcalıkların, dokunulmazlıkların sınırlandırılması gerektiğine işaret eden Adalet Bakanı Çiçek, şöyle konuştu 
     ''Havaalanlarına gidiyorsunuz, 63 grup insanın uçağa biniş şekli farklı. Bizi bu rahatsız etmiyor da bu insanların her birinin yargılama usulü de farklı işte bu bizi rahatsız ediyor. AB'ye uyum yasaları çıkarıyoruz. Dokunulmazlıkları da AB'deki sınırlarına çekelim. Keşke iktidar muhalefet hazırlığımızı yapsak, uyum komisyonunu çalıştırıp ortak bir irade belirlesek. Eylül'de Meclis'i toplayalım ve dokunulmazlıklarla ilgili Anayasa'nın 83, 100, 129 ve 140. maddelerini değiştirelim.'' 
     
</TEXT>
</DOC>
