<DOC>
<DOCNO> 238404 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/08/son/sonspo12.html </URL>
<DATE> 2004/05/08/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Canaydın İnşallah fair play anlayışı bütün spor camiasına yayılır... 
</HEADLINE>
<TEXT>

     Galatasaray Kulübü Başkanı Özhan Canaydın, Uluslararası Fair Play Komitesi'nin CIFP İstanbul'da yaptığı toplantıda, 2002 yılı Davranış Kutlama Mektubu Ödülü'nü aldı. 
     Ataköy Olimpiyatevi'nde gerçekleştirilecek komitenin toplantısına verilen arada, Özhan Canaydın için ödül töreni düzenlendi. CIFP Başkanı Dr.Jöne Kamuti, Canaydın'a ödülünü sundu. 
     Tören sırasında konuşan Türkiye Milli Olimpiyat Komitesi TMOK Başkanı Togay Bayatlı, Canaydın'ın 1 yıl önce bu ödüle layık görüldüğünü, komitenin İstanbul'da yaptığı toplantı sırasında ödülünü kendisine vermek fırsatını bulduklarını belirterek, ''Başkan Canaydın gerçekten bu ödüle layık bir insan. Onu kutluyorum. Umarım diğer başkanlarım da aynı hareketleri yaparlar ve bu ödülleri alırlar'' dedi. 
     Özhan Canaydın ise, Türkiye'de birçok fair play ödülü aldığını kaydederek, ''Hepsinden de büyük keyif ve onur duydum. Ama bu ödül daha anlamlı bir ödül. İnşallah bu fair play anlayışı bütün spor camiasına yayılır. Hepimiz elele, birlikte bu ödülleri Türk halkı ve sporseverleri olarak almaya devam ederiz'' diye konuştu. 
     Galatasaray'ın 2002-2003 futbol sezonunda Fenerbahçe'ye Kadıköy'de 6-0 yenildiği lig maçında ezeli rakibinin attığı golleri alkışlayarak Türkiye Fair-Play Büyük Ödülü'ne de layık görülen Canaydın, CIFP tarafından kendisine verilen Davranış Kutlama Mektubu Ödülü'nü geçen yıl Lozan'da düzenlenen ödül törenine katılamadığından dolayı alamamıştı. 
     
</TEXT>
</DOC>
