<DOC>
<DOCNO> 210883 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/24/son/sonspo14.html </URL>
<DATE> 2004/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ın futbol hariç 2004 bütçesi 26 trilyon, 753 trilyon 
</HEADLINE>
<TEXT>

     Beşiktaş Kulübü'nün yıllık olağan mali ve idari genel kurul toplantısında kulüp yönetim kurulu mali ve idari bakımdan ibra edildi. 
     Lütfi Kırdar Uluslararası Kongre ve Sergi Sarayı Anadolu Salonu'nda gerçekleştirilen toplantıda, kongre üyelerinin konuşması ve kulüp ikinci başkanı Hüsnü Güreli'nin yanıtının ardından, yönetim kurulunun ibra edilmesi için oylama yapıldı. Yapılan oylama sonucunda yönetim kurulu idari ve mali açıdan ayrı ayrı ibra edilirken, denetim kurulu raporu da yine üyeler tarafından kabul edildi. 
     
     2004 YILI BÜTÇESİ 26 TRİLYON LİRA 
     Siyah-beyazlı kulübün 2004 yılı bütçesinin, şirkete devredilen futbol dışında 26 trilyon 7 milyar 300 milyon lira olduğu açıklandı. 
     Bütçe yapılan oylamada, kongre üyeleri tarafından kabul edildi. 
     
     BİLGİLİ ''ÖNÜMÜZDEKİ 3 YILDA DA BEŞİKTAŞ İÇİN ÇALIŞACAĞIZ'' 
     Yönetimin ibra edilmesinin ardından teşekkür konuşması yapan kulüp başkanı Serdar Bilgili, ''Bugüne kadar olduğu gibi önümüzdeki 3 yılda da Beşiktaş'ın ileri gitmesi, Avrupa kulübü olması için, ben ve arkadaşlarım elimizden geleni yapacağız. Bunun için sizlere söz veriyorum'' diye konuştu. 
     Bilgili, daha sonra yeni yönetimde yer almayacak olan ve toplantıya katılan Prof.Dr.Mete Düren ile İbrahim Altınsay'a yaptıkları katkılar nedeniyle teşekkür etti. 
     Bu arada futbol şubesinden daha önce istifa eden Yıldırım Demirören ve Kıvanç Oktay toplantıya katılmazken, son 2 dönemde başkanlığa aday olan Hasan Arat ise toplantıya katıldı. 
     Onursal başkan Süleyman Seba da kongreye telgraf gönderdi. Seba'nın telgrafı okunduktan sonra, üyeler uzun süre alkış tuttu. 
     
     GÜRELİ YANIT VERDİ 
     Beşiktaş Kulübü İkinci Başkanı Hüsnü Güreli, kongre üyelerinin yaptıkları eleştirilere yanıt verdi. 
     Güreli, futbol takımının gençleştirilmesi gerektiği konusunda eleştiride bulunulduğunu hatırlatarak, ''Bu sezon başında Ramazan, Sinan, Okan, Ümit ve Gökhan gibi genç ve yetenekli oyuncuları kadroya kattık. Ayrıca sezon ortasında Altaylı İbrahim Akın'ı aldık. Bu futbolcular Beşiktaş'ın geleceği olacaktır'' diye konuştu. 
     BJK İnönü Stadı'nda deprem hasarı olmadığını ve stadın sağlam olduğunu ve revize edildiğini anlatan Güreli, mayıs ayında kapasite artırımı için çalışmaların başlayacağını ve 15 Ağustos'ta da bu çalışmaların tamamlanarak kapasitenin 8 bin daha fazla olacağını kaydetti. 
     Divan kuruluyla yaşanan soğukluk içinse Güreli, ''Zaman zaman aramızda yanlış anlaşılmalar olmuştur. Ancak bundan sonra divan kurulumuzla el ele, omuz omuza çalışacağız. Bundan kimsenin şüphesi olmasın'' dedi. 
     Öte yandan genel kurulda Yeşilköy Tesisleri'nde Beşiktaş'ın yüzde 3'lük hakkının satılması veya kiralanması konusunda kulüp yönetim kuruluna yetki verildi. 
     Diğer yandan sonradan gelen katılımlarla, kongrede toplam 432 üyenin yer aldığı bildirildi. 
     
</TEXT>
</DOC>
