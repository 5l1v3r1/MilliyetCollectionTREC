<DOC>
<DOCNO> 249487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/20/son/sontur27.html </URL>
<DATE> 2004/06/20/ </DATE>
<TIME> 23.47 </TIME>
<AUTHOR>  </AUTHOR>
<HEADLINE>
Sivas E tipi cezaevinde olay... 
</HEADLINE>
<TEXT>

     Sivas E Tipi Kapalı Cezaevi'nde, başka bir cezaevine sevk edilmek isteyen 4 mahkum, yangın çıkarttı. Yangın kısa süre içinde söndürülerek olay kontrol altına alındı. 
     AA muhabirinin aldığı bilgiye göre, bu akşam 22.15 sıralarında, Sivas E Tipi Kapalı Cezaevi'ndeki adi suçluların kaldığı bir koğuşta, aralarında cinayet suçundan hapis yatan 1 hükümlünün de bulunduğu 4 mahkum, koğuşlarındaki yatak, nevresim, battaniye ve televizyon ile bazı eşyaları ateşe verdi. 
     Mahkumların başka bir cezaevine sevk edilmek istedikleri gerekçesiyle çıkarttıkları yangın yüzünden çok sayıda itfaiye ve ambulans ile takviye güvenlik güçleri cezaevine geldi. 
     Yangın kısa süre içinde söndürülürken, güvenlik güçlerinin de yardımıyla olayın kontrol altına alındığı bildirildi. 
     Olay nedeniyle bazı mahkum yakınları da cezaevi önüne geldi. 
     
</TEXT>
</DOC>
