<DOC>
<DOCNO> 248812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/17/son/sontur26.html </URL>
<DATE> 2004/06/17/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Yeşil kart, ayakta tedavi ve ilaç giderlerini de karşılayacak... 
</HEADLINE>
<TEXT>

     Yeşilkart sahiplerinin ayakta tedavi ve ilaç bedelleri ile yeşilkart sahibinin bebeğinin tedavi giderlerinin de devlet tarafından karşılanmasını öngören yasa tasarısı, TBMM'ye sunuldu. 
     Tasarı, ''Ödeme Gücü Olmayan Vatandaşların Tedavi Giderlerinin Yeşil Kart Verilerek Devlet Tarafından Karşılanması Hakkında Kanun'da değişiklik öngörüyor. 
     Buna göre, hiçbir sosyal güvenlik kurumunun güvencesi altında bulunmayan ve bu Kanunun öngördüğü usul ve esaslar çerçevesinde belirlenecek aylık geliri veya aile içindeki gelir payı asgari ücretin 1 3'ünden az olan ve Türkiye'de ikamet eden Türk vatandaşlarının sağlığa ilişkin şu giderleri devlet tarafından karşılanacak 
     ''Türkiye'deki yataklı tedavi kurumlarında yatarak görecekleri tedavi hizmetlerini ve her türlü masrafları, Türkiye'deki sağlık kurum ve kuruluşlarında ayakta tedavi kapsamında görecekleri muayene, tetkik, tahlil, pansuman, diş çekimi hizmetlerini ve ilaç bedelleri, 90 günün aşılmaması kaydıyla Yeşil Kart hamili anne ve babanın yeni doğan bebeğinin Yeşil Kartı çıkarılıncaya kadar, acil tıbbi müdahale ve tedavi gerektiren ve annenin doğum yaptığı hastanedeki tedavi giderleri ile sevk edildikleri sağlık kurum ve kuruluşlarında uygulanan yatarak ve ayakta tedavileri ve bunların giderleri.'' 
     Ancak, herhangi bir sağlık güvencesi altında olanlara bağımlı olarak sağlık hizmetlerinden yararlanması gerekenler, silah altında bulunanlar ve sağlık güvencesi olan yüksek öğrenim öğrencileri kapsam dışında olacak. 
     Bakanlar Kurulu, sağlık giderinin devlet tarafından karşılanmasında kıstas alınan ''asgari ücretin 1 3 oranındaki miktarı 3 katına kadar artırabilecek. 
     
     YEŞİL KARTI HAK ETMEYENLER 
     Tasarı, ödeme gücü olmayan vatandaşların sağlık giderlerinin karşılanmasını düzenleyen yasa kapsamına girecek durumda olmadığı halde gerçek dışı beyan veya gerçeğin gizlenmesi suretiyle yeşil kart alarak ücretsiz tedaviden yararlananlar ve yararlandırılanlara da yaptırımlar getiriyor. Ayrıca, aylık geliri veya gelir payı miktarı yasa kapsamı dışına çıkmayı gerektirmesine rağmen yeşil karttan yararlanmaya veya yararlandırmaya devam edenlere de yaptırımlar öngörülüyor. 
     Bu kişiler için yapılan harcamalar kendilerinden, velilerinden veya kanunen bakmakla yükümlü bulunan yakınlarından 2 katı olarak geri alınacak ve bu belgeleri kullanan ve düzenleyenler hakkında aynca genel hükümlere göre ceza kovuşturması yapılacak. 
     Yeşil kart sahibine verilen tedavi hizmetlerinin bedellerini gösteren fatura ve benzeri belgelerin gerçeğe aykırı olarak düzenlenmesi suretiyle fazla ödemeye sebebiyet verilmesi halinde ise fazla ödenen meblağ, belgeyi tanzim edenlerden de 2 misli olarak geri alınacak, ayrıca ceza kovuşturması yapılacak. 
     Tasarının geçici maddesi uyarınca, ayakta tedaviye ilişkin hizmet bedelleri ile diş çekimi, ilaç bedelleri ve yeşil kart sahibinin bebeğine yönelik acil tıbbi müdahale ve tedavi giderlerinin devlet tarafından kaşılanması uygulaması 1 Ocak 2005 tarihine kadar Sağlık Bakanlığı'nca belirlenen en çok 3 ilde pilot olarak uygulanacak. 
     
</TEXT>
</DOC>
