<DOC>
<DOCNO> 222019 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/13/son/sonsiy04.html </URL>
<DATE> 2004/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'a 470 seçmenin kaydırıldığı iddia ediliyor... 
</HEADLINE>
<TEXT>

     AK Parti Aksaray İl Başkanlığı, merkeze bağlı İncesu Beldesi'nden 470 seçmenin İstanbul'a kaydırıldığı gerekçesiyle, İl Seçim Kurulu'na itirazda bulundu. 
     AK Parti Aksaray İl Başkanı Şaban Bostan, İncesu Belediye Başkan adayı İsmet Salman'ın talebi doğrultusunda, beldedeki seçmen listelerine ilişkin inceleme yaptıklarını belirtti. 
     Seçmen listelerinin askıya çıkmasından sonra 3 bin 70 olan seçmen sayısının 2 bin 600'e indiğinin belirlendiğini öne süren Bostan, aralarında belediye çalışanları ve eşlerinin de bulunduğu 470 seçmenin ''İstanbul'a kaydırıldığını tespit ettiklerini'' söyledi. 
     Bostan, konuyu İl Seçim Kurulu'na ilettiklerini ve itirazda bulunduklarını vurgulayarak, ''Adalet yerini bulacaktır. Bu yanlışlıktan dönülecektir. Bu usulsüzlüklerin üzerine gidilmesi gerekir'' dedi. 
     İsmet Salman ise ''kaydırılanların önemli bir kısmının kendi seçmenleri olduğunu'' ifade etti, parti avukatları ve yöneticilerinin, konunun takipçisi olacaklarını söyledi. 
     
</TEXT>
</DOC>
