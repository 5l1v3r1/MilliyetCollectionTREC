<DOC>
<DOCNO> 247384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/12/son/sonspo14.html </URL>
<DATE> 2004/06/12/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
"Ankaragücü, istediği futbolcuyu 24 saat içinde transfer edecek güçtedir" 
</HEADLINE>
<TEXT>

     Ankaragücü Kulübü Başkanı Cemal Aydın, ''Ankaragücü, istediği futbolcuyu 24 saat içinde transfer edecek güçtedir'' dedi. 
     Sarı-lacivertli ekibin transferde ağır kaldığı yönündeki eleştirilere cevap veren Aydın, ''Elimizde çok genç bir kadro var, iskeletimizi oturttuk. Ümit Milli Takım'da oynayan Adem Koçak, Umut Bulut ve Emre, A2 Milli Takımı'nda Hüseyin Kartal, Adem Dursun ve kaleci Orkun, geçen yıl çok şans bulamayan Huzeyfe, tecrübeli oyuncularımız Hakan Keleş, Hakan Kutlu, Yılmaz, Desouki, Baidoo ve bunların yanında Mehmet Türkmehmet, Elazığspor'dan gelen Effa ile Büyükşehir Belediyesi Ankaraspor'dan alınan Ayhan ve Cem ile geniş bir kadroya sahibiz'' diye konuştu. 
     Türkiye'den bir veya iki futbolcu transfer edeceklerini belirten Aydın, şunları söyledi 
     ''Brezilya ve Mısır'dan takip ettiğimiz 4 futbolcudan 3 tanesini kadroya dahil edeceğiz. Çalışmalar sürüyor. Bu oyuncular milli olduğundan, maçları seyredilmektedir. Resmi transfer 15 Haziran'da başladığı için 10 gün içinde yabancı transferi çalışmaları sona erecek ve bu futbolcular 22 Haziran'daki sezon açılışına yetişecek. 
     Ankaragücü, gelecek sezon çok daha güçlü bir kadroyla ligde mücadele edecek. Taraftarımız gönlünü rahat tutsun. Türkiye Kupası'nı müzemize getirmeyi hedefledik. Kimse bizim transfer yapamayacağımızı düşünmesin. Bizim için önemli olan, genç oyuncularımızın önünü açmak ve bunları tecrübeli oyuncularla takviye etmektir.'' 
     
     SEZON AÇILIŞI 
     Ankaragücü, sezon açılışını 22 Haziran Salı günü, Beştepe Cemal Aydın Spor Kompleksi'nde yapacak. 
     23 Temmuz'da kampa girecek sarı-lacivertliler, 7 Temmuz'a kadar Ankara'da çalışacak. 10 Temmuz'da Bolu Gerede'ye geçecek başkent ekibi, 24 Temmuz'a kadar hazırlıklarını burada sürdürecek. 31 Temmuz-1 Ağustos tarihlerinde TSYD Ankara Şubesi Turnuvası'na katılacak Ankaragücü, yeni sezon hazırlıklarını tamamlayacak. 
     
</TEXT>
</DOC>
