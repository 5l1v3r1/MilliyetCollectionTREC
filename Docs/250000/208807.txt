<DOC>
<DOCNO> 208807 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/15/son/soneko22.html </URL>
<DATE> 2004/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
TMSF, 1.7 katrilyon lira tahsilat yaptı... 
</HEADLINE>
<TEXT>

     Tasarruf Mevduatı Sigorta Fonu TMSF , daha önce Fon'a devredilen bankalardan dolayı, 30 Kasım 2003 tarihi itibarıyla kümülatif olarak 1 katrilyon 763.6 trilyon lira tahsilat yaptı. 
     TMSF Tahsilat Daireleri'nin 30 Kasım tarihi itibarıyla rapor seti yayımlandı. 
     TMSF'nin kümülatif olarak yaptığı 1 katrilyon 763.6 trilyon lira tutarındaki toplam tahsilatın yaklaşık 1 katrilyon 679.7 trilyon lirası 'hakim ortaklar ve diğer kurumsal', 83.9 trilyon lirası da 'bireysel' tahsilattan oluşuyor. 
     Hakim ortaklar ve diğer kurumsal tahsilatın 639.1 trilyon lirası kredi dosyalarından yapılan tahsilatları, 1 katrilyon 40.6 trilyon lirası da gayri nakdi risk düşümlerini içeriyor. 
     Kredi dosyalarından yapılan tahsilatın yaklaşık 591.1 trilyon lirası nakit tahsilatlar, 46.9 trilyon lirası gayrimenkul alımı, 1.1 trilyon lirası da ayni tahsilattan oluşuyor. 
     30 Kasım 2003 tarihi itibarıyla 1 katrilyon 40.6 trilyon lira olan gayrinakdi risk düşümleri, satılan Fon bankalarında, TMSF garantisinde bulunan risklerden iade-tazmin suretiyle düşümleri gösteriyor. Satış ve rapor tarihi itibarıyla risk tutarları ay sonu kurlarıyla da değerlemeye tabi tutulduğundan, söz konusu tutar, kur farklarından kaynaklanan değişimleri de içeriyor. 
     
     DOSYA DEVİR İŞLEMLERİ 
     Bu arada TMSF'de halen toplam 190,505 dosya bulunuyor. TMSF'nin Tahsilat Dairelerince devir alınan kredilerin banka bilançolarında kayıtlı anapara tutarını ifade eden muhasebe bakiyesi de, 6 katrilyon 944.7 trilyon lira oldu. 
     Raporda, dosya devir adet ve tutar mutabakat ile Pamukbank dosya devir temlik çalışmalarının devam ettiği vurgulandı. 
     TMSF'nin 30 Kasım 2003 tarihine kadar satılan Fon bankaları olan Demirbank, Sümerbank, Bank Ekspres ve Tarişbank'ın toplam gayrinakdi kredileri kapsamında dönem sonu riski 639.9 trilyon liraya indi. 
     Aynı tarih itibarıyla Fon, 37 firmanın yönetimini, 66 firmanın da denetimini elinde bulunduruyor 
     
     TAHSİLAT PROJEKSİYONU 
     TMSF Tahsilat Dairelerinin projeksiyonuna göre Fon, 2004 yılında ise toplam 442.5 milyon dolar tahsilat yapmayı öngörüyor. 
     Raporda, TMSF'nin Birinci ve İkinci Tahsilat Dairelerinin 2018 yılına kadar yapmayı öngördüğü tahsilat miktarları yer aldı. 
     Buna göre TMSF Tahsilat Daireleri, 2018 yılına kadar yaklaşık 8 milyar 128.9 milyon dolar tahsilat yapmayı öngörüyor. 
     
</TEXT>
</DOC>
