<DOC>
<DOCNO> 219711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/04/yazar/tamer.html </URL>
<DATE> 2004/03/04/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Schröder'le Erdoğan'ın maaş farkı 
</HEADLINE>
<TEXT>

   Tayyip Bey, Schröder'in 15 bin euroluk maaşını örnek gösterirken, Almanya'nın kişi başına milli geliri 25 bin dolar olan bir ülke olduğunu unutuyor 
   
   Dünkü Tercüman'ın manşet haberi, Başbakan Recep Tayyip Erdoğan'la yapılmış ilginç bir söyleşiydi. Ülker bayiliğiyle ilgili eleştirileri yanıtlayan Erdoğan, "Hiçbir ticari faaliyetimi durdurmam söz konusu değil. Bu işi 17 yıldır yapıyorum. Namusumla çalışıyor, helal para kazanıyorum. Ticaret yapmazsam bu maaşla geçinemem" demiş. 
   Geçmişte siyasete atılanlardan, en azından kağıt üzerinde kendilerini bu işe adamaları, bazı fedak rlıklar yapmaları beklenirdi. Tabii bana hemen diyebilirsiniz ki Cavit Çağlar siyasete atılırken, sahibi bulunduğu fabrikaları eniştesine, çocuklarına devretti de ne oldu Kamu bankalarının kredilerinde o şirketler kayırılmadı mı Nergis Grubu olarak İnterbank'ı Çukurova Grubu'ndan satın aldıklarında Çağlar, DYP Bursa milletvekili olarak İnterbank Yönetim Kurulu Başkanlığı koltuğuna oturmadı mı 
   Tayyip Bey hiç değilse sağ gösterip, sol vurmuyor. Mış gibi yapmıyor. Göğsünü gere gere, "Ben Ülker bayiisiyim" diyor. 
   
   "3 bin küsur euro " 
   Tayyip Bey'in Tercüman'a verdiği özel söyleşide beni asıl şaşırtan, maaş konusu. Önce Erdoğan'ın sözlerini aktarayım 
   "Milletvekili maaşı arttı. Başbakan olduğum için, 220 milyon lira daha alıyorum. Ticaretten kazancım olmasa bununla geçinemem. Çok yeni bir örnek anlatayım. Geçen hafta Almanya Başbakanı Schröder ile sohbet ederken maaşını sordum. 15 bin euro alıyormuş. Bizimki ne ediyor 3 bin küsur euro. Düşünün işte..." 
   Kendi hesabıma ben, değil az tanıdığım insanlara, yakınlarıma bile "Senin maaşın ne kadar " diye soramam. Erdoğan Schröder'e sorabildiğine göre, demek ki sizi görse size de soracak. Tayyip Bey'in üslubu bu. Kendisine yakıştığını bile söyleyebilirim. 
   
   Öğrenci yardımları 
   Başbakan'a yakışmayan ise, kendi maaşının yetersizliğini kanıtlayabilmek için Schröder'in maaşıyla yaptığı karşılaştırma. Eğer böyle bir karşılaştırma yapılacaksa, Sayın Başbakan'ın Almanya'daki ortalama ücretlerle Türkiye'dekileri, Almanya'daki işsizlik yardımıyla Türkiye'dekini, Almanya'da üniversite öğrencilerine verilen aylık 500 euroluk devlet yardımıyla Türkiye'de devletten ayda 50 euro burs bile alamayan yoksul üniversite öğrencilerini de karşılaştırması gerekmez mi 
   
   Elmalarla armutlar 
   Almanya'da işsiz kaldığınızda bir yıl süreyle maaşınızın yüzde 70'ini alıyorsunuz. 1 yıl dolunca işsizlik yardımına geçiliyor, bir sonraki aşamada ise sosyal yardım kapsamına alınıyorsunuz. Almanya büromuzdan aldığım bilgiye göre uzun süre işsiz kalanlar için geçerli sosyal yardım da ödediğiniz kira, çocuk sayısı, yakıt gideriniz v.s. derken ayda 600 euroyu buluyor. Almanya'da 10 - 15 yıl çalışıp emekli olmuş Türk işçilerinin 350 euro düzeyindeki emekli maaşları da sosyal yardım kapsamında ayda 600 euroya tamamlanıyor. 
   Dahası, Almanya'nın kişi başına milli geliri 25 bin 700 dolar, bizimki TL'nin dolar karşısında değerlenmesi sayesinde zar - zor 3500 dolara yükselebildi. Eh, kişi başına milli geliri 25 bin dolar olan bir ülkenin başbakanıyla, 3500 dolar olan ülkeninki de aynı maaşı almayacak elbette 
   Sayın Başbakan, siz kalkınmakta olan bir ülkenin başbakanısınız. Schröder zengin bir ülkenin başbakanlık koltuğunda oturuyor. Siz, zenginle yoksul arasındaki gelir uçurumunda dünyada en kötü 5. durumda olan ülkeyi yönetmeye talip oldunuz. Elmalarla armutları karşılaştırmak size yakışmıyor. 
   Not Başbakan'ın son artışla 3 bin küsur euro olduğunu belirttiği maaşının TL cinsinden karşılığını merak ediyorsanız 6 milyar 213 milyon lira. 
   
      
   
</TEXT>
</DOC>
