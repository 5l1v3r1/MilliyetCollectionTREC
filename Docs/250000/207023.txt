<DOC>
<DOCNO> 207023 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/07/son/soneko07.html </URL>
<DATE> 2004/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
DİE, enflasyon sepetini kamuoyuna soracak... 
</HEADLINE>
<TEXT>

     Devlet İstatistik Enstitüsü DİE Başkanı Ömer Demir, 2005 yılında kullanılmaya başlanacak olana enflasyon sepetinin güncelleme çalışmalarına önümüzdeki aydan itibaren başlayacaklarını açıklarken, ''Sepete girecek veya sepetten çıkacak malları kamuoyu ile paylaşacağız'' dedi. 
     DİE Başkanı, 2003 yılı Hane Halkı İş Gücü Anketi çalışmalarının tamamlandığını hatırlatarak, enflasyon sepetine girecek malların ağırlıklarının bu anketin sonuçlarına göre şekilleneceğini ifade etti. 
     Enflasyon hesaplamasında kullanılacak yeni sepette yer alacak veya sepetten çıkarılacak malları kamuoyu ile paylaşacaklarını belirten Demir, ancak bunun daha çok bilgi verme amaçlı olacağını kaydetti. 
     Metodolojiye ilişkin hazırladıkları metni uzmanlara, akademisyenlere ve ilgililere göndereceklerini, tartışmaların ardından değerlendirmeyi DİE'nin yapacağını anlatan Demir, sepette yapılacak değişimin enflasyon oranlarında bir değişime yol açacağını düşünmediğini vurguladı. 
     
     SEPETE GİRECEK MALLAR 

     Yeni enflasyon sepeti içinde yer alacak mal sayısı konusunda bir öngörüleri bulunmadığını da anlatan Demir, sepete girecek veya sepetten çıkacak mallar konusunda binde 1 ağırlık kriteri uygulanacağını söyledi. 
     Ağırlığı binde 1'in altına düşen malların sepetten çıkarılacağını, binde 1'in üzerinde ağırlığa sahip malların ise endekse dahil olacağını belirten Demir, sepetteki mal sayısının buna göre şekilleneceğini ifade etti. 
     
     TEFE İLE TÜFE ARASINDAKİ MAKAS 

     TEFE ile TÜFE arasındaki makasın neden bu kadar açıldığının sorulması üzerine de Demir, TEFE'nin düşük olmasını, beklentilerin ilk kırıldığı yerin toptan eşya olmasına bağladı. 
     Demir, TEFE'yi oluşturan bölümünün ekonominin gidişatını perakendeye göre daha iyi görebildiğini anlatırken, toptan eşyacının da sinyali perakendeciden aldığını ve siparişlere göre kendi yönünü gördüğünü kaydetti. 
     Hızlı düşüş ya da yükselme dönemlerinde TEFE ile TÜFE arasındaki makasın açıldığını söyleyen Demir, stabilite dönemlerinde bu iki rakamın birbirine yaklaştığını sözlerine ekledi. 
     
</TEXT>
</DOC>
