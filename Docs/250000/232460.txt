<DOC>
<DOCNO> 232460 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/18/spor/yercan.html </URL>
<DATE> 2004/04/18/ </DATE>
<TIME>  </TIME>
<AUTHOR> Fuat ERCAN  </AUTHOR>
<HEADLINE>
Gineli sihirbaz 
</HEADLINE>
<TEXT>

   
   Kelimenin tam anlamıyla bir "futbol sihirbazı" mübarek. Topu her ayağına aldığında inanılmaz şeyler yapıyor. Takımını zaferden zafere taşıyor. Yattara atıyor, attırıyor, Trabzonspor "şampiyonluk şarkısı" eşliğinde zirveye koşuyor. 
   Ligde "onur savaşı" veren rakibi Elazığspor karşısında ilk yarı etkisiz ve yetersiz kalan Trabzonspor, ikinci yarıda sahneye çıkan Gineli yıldızının muhteşem oyunuyla farkı ve üç puanı buldu. Fatih'in Depnar, Gökdeniz'in de Hacı Arif tarafından yakın markaja alınmasıyla orta sahada kilitlenip kalan oyunu bir türlü açamayan Bordo - Mavili ekip, sıkıntılı bir 45 dakika yaşadı. Yarışta beraberliğin mağlubiyetten farklı bir anlam taşımadığını düşünen Ziya Doğan, son haftalardaki en büyük silahı olan "risk" faktörünü bir kez daha devreye soktu. Orta sahada silik bir görüntü sergileyen D'Haene'yi oyundan alarak forvete Mehmet Yılmaz'ı monte eden ve sahadaki dizilişi değiştiren Doğan, bu yerinde müdahale ile oyunun gidişatını da lehine çevirmiş oldu. Mehmet Yılmaz'ın oyuna girmesiyle Ramazan'ın yakın markajından kurtulan ve kendisine daha rahat bir alan yaratan Yattara, bütün hünerini sahaya yansıtmaya başladı. Fatih'in direkten dönen serbest atışında çaprazdan topa öylesine ustaca vurdu ki, bu dakikaya kadar direnen Oğuzhan'ın yapabileceği bir şey yoktu. Bu golle havasını da bulan yıldız futbolcu, baharda dizginlerinden kurtulmuş tay misali coştukça coştu. Önce kaleci Oğuzhan'a penaltı yaptırdı, ardından Fatih ve Mehmet Yılmaz'a kaçırılması zor iki muhteşem top sundu. Gineli oyuncunun bu şovuna ikinci yarı Fatih ve Gökdeniz de ayak uydurunca Elazığspor teslim bayrağını çekmek zorunda kaldı. Zorlu bir deplasmandan daha üç puanla dönerek galibiyetle halkasına 9. zinciri ekleyen Trabzonspor hedefine bir adım daha yaklaşmış oldu. 
   Karşılaşmanın hakemi Kuddusi Müftüoğlu, oyunun genelinde pozisyonlara oldukça yakındı. Ancak Trabzonspor lehine verdiği penaltı kararı tartışılırdı. 
   
      
   
</TEXT>
</DOC>
