<DOC>
<DOCNO> 228537 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/05/spor/spo04.html </URL>
<DATE> 2004/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğan ava çıktı 
</HEADLINE>
<TEXT>

   Trabzonspor Teknik Direktörü Ziya Doğan, transfer listesindeki isimleri izlemek için İstanbulspor maçı sonrası Avusturya'ya gitti 
      
   Gizli görev 
   BORDO - Mavili takımın teknik patronu Ziya Doğan, İstanbulspor maçının hemen ardından akşam uçağı ile apar topar Avusturya'ya gitti. Burada iki müsabakayı seyredecek olan tecrübeli hoca, transfer listesinde bulunan ve daha önce izleme komitesi tarafından raporları tutulan üç - dört oyuncuyu yakın takibe alacak. Bu isimler konusunda sır vermeyen Doğan'ın bugün Trabzon'a döneceği bildirildi. 
   
   Kritik süreç 
   İSTANBULSPOR önünde iyi bir futbol ortaya koyamamalarına rağmen kazandıkları için mutlu olduğunu vurgulayan Doğan, üst üste Bursaspor ve Elazığspor deplasmanlarında çok kritik iki maça çıkacaklarına dikkat çekti. Önlerine baktıklarını belirten Doğan, "Ligde hiçbir maç kolay değil. Ancak, Trabzonspor, Trabzonspor gibi oynadığında, tek yumruk olduğunda her takımı yener" açıklamasını yaptı. 
   
   Bileği bükülmedi    TURGAY Semercioğlu'nun görevinden ayrılmasının ardından 20. haftada Adana maçında bayrağı devralan Ziya Doğan henüz yenilgi yüzü görmedi. Doğan yönetiminde Trabzon, ikisi Türkiye Kupası olmak üzere, toplam 11 resmi maç yaptı. 10 galibiyet, 1 beraberlik aldı, 90.9'luk bir yüzde yakaladı. Trabzon, 11 maçta 21 gol atarken, kalesinde ise sadece 6 gol gördü. 
   
   Trabzon'da tribün krizi    Aktuğ köpürdü 
   İSTANBULSPOR maçında bazı taraftarların tribünde olumsuz tezahüratlar ve hareketlerde bulunması büyük tepki çekti. Başkan Atay Aktuğ, "Yönetimi protesto eden gruplar, bedava bilet almaya alıştırılmış. Kendilerine istedikleri kadar bilet verilmediği için böyle hareket ediyorlar. Onlara taraftar denemez. Gerçek taraftar onlara dersini verdi" diye konuştu. 
   
   'Ayıklamak gerek' 
   TRABZONSPOR taraftarının takımını koruyup, sahip çıkması gerektiğinin altını çizen Başkan Aktuğ, "Stadda bu tür hareketler yapanlar engellemeli. Bilet konusunda uygulamamız devam edecek. Bu grupların tribünlerden ayıklanması gerekiyor" ifadelerini kullandı. Ziya Doğan da, "Kargaşa, futbolculara kötü yansıdı. Büyük camiaya bu tür sorunlar yakışmıyor" dedi. 
   
   Ulusoy'dan otobüs jesti    TRABZONLU işadamı, Federasyon Başkanı Haluk Ulusoy'un babası Saffet Ulusoy, kulübe bir otobüs hediye etti. Başkan Aktuğ, "Sayın Ulusoy maddi ve manevi olarak sürekli yanımızda yer alıyor. Ona teşekkür ediyoruz. Trabzonspor'u, kulübüne böylesine bağlı işadamları ve taraftarlar ayakta tutacak ve zirveye taşıyacaktır" dedi. 
   
   Tolga'nın özverisi    İSTANBULSPOR maçında Boliç'in dirsek darbesine maruz kalan Tolga Seyhan'ın 90 dakikayı çatlak burunla tamamladığı ortaya çıktı. Karşılaşmanın ardından Özel Karadeniz Hastanesi'nde kontrolden geçirilen genç oyuncunun tedavisi devam ediyor. Kulüp Doktoru Mesut Çelebi, Tolga'nın, Bursa maçında görev alabileceğini açıkladı. 
   
   Özlenen tablo    KARADENİZ ekibi, 28. haftalar itibarıyla son sekiz yılın en iyi istatistiğini yakaladı. Şenol Güneş'in takımı çalıştırdığı 1995 - 96 sezonunda 70 puan toplayarak rekor kıran Trabzonspor, daha sonra hızlı bir düşüş yaşamıştı. Bu sezon ise 28 maçta 59 puan alan Bordo - Mavili takım yükselen çizgisiyle camiaya umut saçıyor. 
   
   
</TEXT>
</DOC>
