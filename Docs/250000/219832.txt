<DOC>
<DOCNO> 219832 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/04/son/sonspo28.html </URL>
<DATE> 2004/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya basını Yan hakem hatalıydı... Cassano Roma'yı taşıdı... 
</HEADLINE>
<TEXT>

     UEFA Kupası'na diğer İtalyan ekibi AC Perugia ile birlikte 3. turda veda etmek zorunda kalan AC Parma, Ankara'da Gençlerbirliği karşısında aldığı 3-0'lık yenilginin faturasını hakemlere kesti. 
     İtalyan basınındaki haberlerde, yan hakem Nelly Viennot'un uyarısı üzerine 36. dakikada Gençlerbirliği lehine verilen penaltı kararının da kaleci Frey'e kırmızı kart gösterilmesinin de yanlış olduğu savunuldu. İtalyanlar, ''hediye'' olarak niteledikleri penaltı ve de AC Parma'nın sahada 10 kişi kalmasının maçın kaderini de belirlediği konusunda birleştiler. 
     La Gazzetta dello Sport, ''Bayanlar, Parma'dan hoşlanmıyor'' başlığını kullanırken, spotta ise ''Bayan yan hakemin bir penaltı hediye ettiği Türkler, daha sonra arayı iyice açtılar'' denildi. AC Parma Teknik Direktörü Cesare Prandelli''nin, ''10 kişi kalmamızın ardından toparlanmak mümkün değildi'' dediğine de dikkat çekildi. 
     Gazete, ekonomik kriz ve borçlarla zaten kötü durumdaki AC Parma'ya, yan hakem Nelly'nin de bir darbe indirdiğini savunarak, şu yorumda bulundu 
     ''Sayın Nelly Viennot, siz Parma'nın Avrupa'da ilerleme umudunu da alıp götürdünüz. Bu davranışınızla, bayanların hakemlik kariyerinde ilerlemesine de olumlu bir katkınız olmadı. Umudu alıp, buna hiç de ihtiyacı olmayan Gençlerbirliği'ne verdiniz. Zira itiraf etmemiz gerekir ki, kaleye şut çekme dışında maç boyunca Türkler daha üstündüler. Ama 36. dakikaya dek tarafların yine de eşit güçte oldukları söylenebilirdi.'' Corriere dello Sport Gazetesi de ''Yan hakem hata yaptı Penaltı ve de Frey'e kırmızı kart'' diye başlık attı. Tuttosport gazetesi ise ''Prandelli için şanssızlık ve yenilgi'' başlığını kullandı. Spotta, ''Yan hakem rakip takıma bir penaltı hediye etti ve Frey'i de oyundan attırdı'' ifadesi yer aldı. 
     
     AS ROMA'DA TUR SEVİNCİ 
     Öte yandan AS Roma'nın Olimpiyat Stadı'nda Gaziantepspor'u 2-0 yenerek UEFA Kupası'nda 4. tura yükselmesi ise sevinçle karşılandı. 
     La Gazzetta dello Sport, ''Cassano Roma'yı Avrupa'ya taşıdı'' başlığını kullandı. Corriere dello Sport ise ''Roma'nın pasaportu Cassano'' diye başlık attı. Oyunculara ilişkin değerlendirmelerde ise ''Emerson'dan futbol dersi'' başlığı altında sunuldu. 
     Gaziantepspor'a ayrılan küçük bir haberde ise, ''Bülent iyi, Yusuf ağır, Jaziri'de iş yok'' başlığı kullanıldı. 
     AS Roma Kulübü Başkanı Franco Sensi'nin maç sonrasında, ilerlemiş yaşına karşın bahane ederek sezon sonunda kulübü elden çıkarmayı belirtmesi de İtalya'da ses getirdi. 
     Tuttosport Gazetesi, AS Roma-Gaziantepspor karşılaşmasına ilişkin haberini, ''Roma ilerliyor, Sensi bırakıyor'' başlığıyla sundu. Corriere dello Sport Gazetesi ise bugünkü manşetini AS Roma Kulübü Başkanı'na ayırdı. 
     ''Sensi bırakıyor'' diye manşet atan gazete, spotta ise Franco Sensi'nin sözlerini aktardı 
     ''Taraftarlarımız rahat olsunlar. Ama sezon sonuna dek birşeyler yapmak durumundayım. Başkanlık görevini sürdürmeye artık gücüm yetmiyor.'' 
     
</TEXT>
</DOC>
