<DOC>
<DOCNO> 215152 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/14/son/soneko14.html </URL>
<DATE> 2004/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
TMSF, Uzan Grubu şirketlerine el konulmasına açıklık getirdi... 
</HEADLINE>
<TEXT>

     Tasarruf Mevduatı Sigorta Fonu TMSF , İmar Bankası ve bağlı şirketler ile ilgili olarak bugün başlatılan işlem konusunda bir açıklamada bulundu. 
     TMSF'den yapılan yazılı açıklamada, "Görevliler tarafından tespit edilen sayısız olay, kamu alacağının tahsili için uygulanan müeyyidelere rağmen, şirketlerden mal ve para kaçırıldığını göstermektedir" denildi. Açıklamada özetle şu ifadelere yer verildi 
     "İmar Bankası hakim ortaklarının, yakınlarının, yöneticilerinin ve onlar adına hareket edenlerin doğrudan veya dolaylı sahip oldukları veya kontrol ettikleri şirketler ile ilgili olarak bugün başlatılan işlem, kamu alacağının tahsili için Bankalar Kanunu'nun ve diğer ilgili kanunların amir hükümlerinin uygulanması mahiyetindedir. 
     İmar Bankası'nın hakim ortakları, bu borçlarını nasıl ve ne zaman ödeyeceklerine dair herhangi bir plan sunmadıkları gibi mutad zeminlerde bir araya gelip konuyu müzakere etmeye bile yanaşmamışlardır. Hakim ortaklar, kamu alacağının tahsili için uygulanan yasal müeyyideler bahane edilerek ve bazı insani duygular sömürülerek, görevli kişi ve makamlara karşı acımasız kampanyalar düzenlerken ve çalışanlarına ücret ödememelerinin sorumluluğunu kamu görevi yapan kişi ve organların omuzlarına yüklemeye çalışırken, ücret dışındaki bazı büyük ödemeleri RTÜK payları gibi yapacak kaynağı rahatlıkla bulabilmektedirler. 
     Görevliler tarafından tespit edilen sayısız olay, kamu alacağının tahsili için uygulanan müeyyidelere rağmen, şirketlerden mal ve para kaçırıldığını göstermektedir. TMSF'nin hazineden borçlanarak sağlayıp mevduat sahiplerine aktardığı 7.5 katrilyon liralık kaynak, İmar Bankası'nın tasarruf sahiplerinden yüksek faiz vaadiyle toplayıp çok büyük kısmını kayıtlara almadan banka dışına çıkardığı, yani bankanın hakim ortaklarının malvarlığına aktardığı meblağı ifade etmektedir." 
     
</TEXT>
</DOC>
