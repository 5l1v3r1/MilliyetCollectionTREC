<DOC>
<DOCNO> 222945 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/17/ekonomi/eko08.html </URL>
<DATE> 2004/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İhalede danışman ayarı 
</HEADLINE>
<TEXT>

   
   Özelleştirmelerdeki danışman firma sıkıntısının çözülmesi için, Kamu İhale Yasası'nda değişiklik öngören tasarı üzerinde çalışmalar başladı. 
   2003 yılbaşından bu yana hiçbir büyük ihalede danışman firma tutulamadığı belirtilirken, Özelleştirme İdaresi ile Kamu İhale Kurumu arasında yapılan görüşmelerden de bir sonuç alınamadığı ifade edildi. 
   Uzun süredir devam eden danışman firma tutmadaki sıkıntı, Telekom'da danışman firma ihalesinin iptali ile su yüzüne çıkarken, Kamu İhale Yasası'nda yapılacak değişiklikle özelleştirmede danışman firma tutulmasının önündeki engellerin kaldırılması gündeme geldi. 
   Dünya Bankası ve IMF ile yapılan görüşmelerde de danışman sorunu gündeme taşınırken, her iki kuruluş da, yasada danışman firma tutulmasına imkan verecek bir değişikliğe sıcak baktığını belirtti. Hazırlıkları devam eden tasarının, yerel seçimler sonrası Meclis gündemine gelebileceği ifade ediliyor. 
   
   
</TEXT>
</DOC>
