<DOC>
<DOCNO> 249313 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/19/son/sontur34.html </URL>
<DATE> 2004/06/19/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Hortum felaketini yaşayan tanık Dışarıda bomba patlamış gibi hissettik 
</HEADLINE>
<TEXT>

     Ankara'nın Çubuk ilçesine bağlı Sünlü Köyü'nde meydana gelen hortum felaketini yaşayan tanıklar, olay anını ''bomba patlamasına'' benzetti. 
     AA muhabirinin görüştüğü tanıklardan Latif Aydost, çocuklarıyla beraber bahçede çalıştığı sırada yağmurla birlikte hızlı bir rüzgarın başladığını ve kendisinin çekinerek çocuklarını eve gönderdiğini söyledi. 
     Yaklaşık iki dakika içinde rüzgarın şiddetinin ürkütücü bir boyuta ulaştığını ifade eden Aydost, evinin rüzgarın estiği yönde olması sayesinde hızla eve ulaştığını, ancak evin içinin de neredeyse dışarıdan farklı olmadığını kaydetti. Aydost, olay anını, ''Dışarıda bomba patlıyor gibiydi. Irak'tan farklı değildi'' sözleriyle anlattı. 
     
     ''HORTUMU SADECE FİLMLERDE GÖRMÜŞTÜK'' 

     Olay esnasında kendisinin de bahçede bulunduğunu dile getiren Ahad Duran da, Esenboğa tarafından şiddetli bir rüzgar estiğini ifade etti. ''Siyah bir bulut, üç dakika kadar evlerin üzerinde uçtu'' diyen Duran, evlerin pencerelerinden eşyaların saçıldığını belirtti. 
     Elektrik direklerinin devrildiğini ve bu yüzden elektriklerin de kesildiğini anlatan Duran, ''Yoksa Allah korusun elektrik kontağı nedeniyle yangın çıkabilirdi'' dedi. 
     Evinin çatısı uçan Alaattin Şişmen ise hortum esnasında ahırda bulunduğunu ve olayın şiddetinin etkisiyle ahırın çöktüğünü kaydetti. Buradan kurtulup eve doğru koştuğunu ifade eden Şişmen, ailesinin evde olmasından duyduğu mutluluğu dile getirdi. 
     Daha önce böyle büyük hortumları ancak filmlerde gördüklerini ve bu bölgede böyle bir olaya tanık olmadıklarını söyleyen Şişmen, ''Allah tekrarından korusun'' temennisinde bulundu. 
     
</TEXT>
</DOC>
