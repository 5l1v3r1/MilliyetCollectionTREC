<DOC>
<DOCNO> 218483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/28/yazar/uras.html </URL>
<DATE> 2004/02/28/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Özelleştirme "devamlı" sorun çıkarıyor 
</HEADLINE>
<TEXT>

   
   Özelleştirmeyi beceremiyoruz. Ya, yanlış şeyleri satışa çıkarıyoruz. Ya, neyi sattığımızı bilmiyoruz. Ya, alıcı bulamıyoruz. Ya, ucuza satıyoruz... Ya da, sattığımızı alıcıya teslim edemiyoruz. 
   Tekel'i özelleştirmeye kalktık. Sigara bölümünü satamadık. İçki bölümüne "Nurol - Tütsab - Özaltın - Limak Konsorsiyumu" talip oldu. 292 milyon dolara içki bölümü konsorsiyuma satıldı. 
   Ama geliniz görünüz ki Tekel'in içki bölümü uzun süre alıcıya "devir - teslim" edilemedi... Nihayet dün devir sözleşmesi imzalanabildi. Gecikmenin iki nedeni var 
   1 Türk İş'e bağlı Tek Gıda İş Sendikası, "Tekel Alkollü İçkiler Sanayi ve Ticaret AŞ"nin özelleştirilmesinin iptali için Ankara 1. İdare Mahkemesi'ne başvurdu. 
   2 Özelleştirme ihalesiyle neyin satılacağının ihale öncesi açıkça belirlenmediği anlaşılıyor. Çünkü marka ve işletmeler yanında işletmelerde mevcut hammadde ve ürün stoklarının da devredilip devredilmeyeceği tartışılmaya başlayınca kafalar ve işler karıştı. 
   Tek Gıda İş Sendikası uzmanı avukat Tülay Özerman'a göre Tekel Alkollü İçkiler Sanayi ve Ticaret AŞ'nin devrindeki gecikme "şirket varlıklarının, satış rakamının üzerine çıkmasından kaynaklandı." 
   Tülay Özerman'ın açıklamalarına göre, 
   1 Tekel'in içki bölümünün sabit duran varlıkları, bilançoda 315 milyon dolar olarak görünüyor. 
   2 Bilançoya göre 130 milyon dolarlık stok var. 
   3 Yeni Rakı, Tekirdağ gibi içki piyasasında önem taşıyan markaların değeri satışta dikkate alınmadı. 
   4 Tekel'in içki satışlarından yıllık cirosu 470 milyon dolar idi. 
   5 Satış kapsamındaki 13 fabrikanın 11'ine son 5 yılda 258 milyon dolar yatırım yapılmıştı. 
   6 Özelleştirilen 13 fabrikada çalışan 3 bin dolayındaki işçinin 38 milyon dolar tutarındaki kıdem tazminatını ve bu fabrikaların borçlarını devlet üstlendi. 
   7 Ve de işte böyle bir tabloda Tekel'in içki bölümünün 292 milyon dolara satışına karar verildi. 
   Dün imzalanan devir sözleşmesine göre konsorsiyum 292 milyon dolarlık satış bedelinin yarısını peşin ödeyecek, kalanını iki yılda, iki eşit taksitte verecek. Her ne kadar imzalar atıldı, iş bağlandı ise de bu konudaki iddiaları ve tereddütleri Özelleştirme İdaresi'nin cevaplaması beklenir. Çünkü Türkiye'de kamuoyunda "özelleştirme işlemleriyle ilgili genel tereddüt" devam ediyor. Bugüne kadarki başarısızlıklar ve kötü deneyimler halkın kuşkusunu artırıyor. 
   Özelleştirmede "Kim ne der ise desin - Biz yaptık oldu" şeklinde bir politika izlemeye imkan yok. Bu tür politika sadece özelleştirmeyi yapanları yaralamaz, özelleştirmeden mal alanları da güç duruma düşürür. Gelecek özelleştirme çabalarını engeller. Özelleştirme İdaresi Tekel'in içki bölümünün devrindeki gecikmenin nedenlerini açıklamak zorundadır... Tek Gıda İş Sendikası'nın ortaya attığı soruları cevaplamak zorundadır... Bunlar yapılır ise kamuoyundaki tereddütler giderilmiş olur... 
   
      
   
</TEXT>
</DOC>
