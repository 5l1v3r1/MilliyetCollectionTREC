<DOC>
<DOCNO> 206860 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/06/son/sontur12.html </URL>
<DATE> 2004/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Dokunulmazlık dosyaları yarın gündeme geliyor... 
</HEADLINE>
<TEXT>

     TBMM Anayasa-Adalet Karma Komisyonu yarın saat 11.00'de toplanacak. 
     Yasama Dokunulmazlığını Araştırma Komisyonu'nun raporunu tamamlamasının ardından Karma Komisyon Başkanı Burhan Kuzu yarın toplantı yapma kararı aldı. Karma Komisyonu'nun gündeminde 66 milletvekili hakkında 114 dokunulmazlığın kaldırılması istemini içeren dosya bulunuyor. 
     Komisyonun yarın yapacağı toplantıda, ad çekilerek beşer üyeli hazırlık komisyonları oluşturulacak. Hazırlık komisyonu kendine gizli oyla bir başkan ve sözcülük görevini de yapacak bir katip seçecek. Dosyaları inceleyecek olan hazırlık komisyonları gerekirse milletvekillerini dinleyecek. Hazırlık komisyonları raporlarını göreve başlamasından itibaren en geç bir ayda verecek, rapor Karma Komisyonda da bir ayda sonuçlandırılacak. 
     Karma Komisyon hazırlık komisyonunun raporları üzerinden dokunulmazlığın kaldırılması veya kovuşturmanın milletvekilliği veya bakanlık sıfatının sona ermesine kadar ertelenmesine karar verecek. Karma Komisyon raporu, kovuşturmanın ertelenmesi şeklinde ise Genel Kurul'da okunacak. Rapor, 10 gün içinde yazılı itiraz olmazsa kesinleşecek. Rapor dokunulmazlığın kaldırılması şeklinde ise veya itiraz edilmişse Genel Kurul'da görüşülecek. Kovuşturma ertelenmiş ve bu karar Genel Kurul tarafından kaldırılmamışsa dönem yenilenmiş olsa bile milletvekilliği sıfatı devam ettiği sürece milletvekili hakkında kovuşturmaya yapılamayacak. 
     
</TEXT>
</DOC>
