<DOC>
<DOCNO> 206402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/04/son/sonspo17.html </URL>
<DATE> 2004/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbulspor'da Aykut Kocaman'ın yerine Ömerli getirildi... 
</HEADLINE>
<TEXT>

     Maddi sorunlar nedeniyle büyük sıkıntı yaşayan İstanbulspor, ikinci yarı hazırlıklarına bugün başladı. 
     Ataköy Tesisleri'nde yapılan ve yaklaşık 1.5 saat süren çalışmada, istifa eden teknik direktör Aykut Kocaman'ın yerine takımı kaleci antrenörü Fahrettin Ömerli çalıştırdı. Kocaman'ın yerine takımın başına getirilen Ömerli'nin yardımcılıklarını ise Fuat Burak ile İsmet Kamak'ın yapacağı bildirildi. 
     Antrenmanda futbolcular kondisyon ve pas çalışması yaptı. Grip olan futbolcular Mehmet, Faruk, Behram ile tedavisi süren Tolga ve ülkesinden yarın dönecek olan Saidou dışında tüm oyuncular antrenmana katıldı. 
     Antrenmanın sonunda futbolcular ve teknik heyet, tesislerde hep birlikte kuru fasulye, pilav yedi. 
     
     ÖMERLİ ''ŞOKTAYIZ'' 
     İstanbulspor'un yeni çalıştırıcısı Fahrettin Ömerli, takım olarak büyük bir şok yaşadıklarını söyledi. 
     Antrenmanın başında çevresine topladığı futbolculara, ''Biz işimizi yapalım. İnşallah bundan sonrası iyi olur'' diyen Ömerli, idman sonrası basına yaptığı açıklamada ise ''Hepimiz şoktayız. Aykut Kocaman'ın istifasını hiçbirimiz beklemiyorduk. İş şimdi bize düştü'' diye konuştu. 
     Fenerbahçe'ye transferi gündemde olan Mehmet Yozgatlı ise takım olarak tüm yetkileri kaptan Saffet'e verdiklerini ifade ederek, ''O artık 'tamam' dediğinde Futbol Federasyonu'na şikayetlerimizi yapacağız. Takımın artık devredilmesi gerektiğini düşünüyoruz. Aksi halde durum daha da kötüye gidecektir'' şeklinde konuştu. 
     
     SELÇUK'TAN ERKEN MESAİ 
     Sezon başında Fenerbahçe'ye transfer olan Selçuk, erken mesai yaptı. 
     Takımının yarın başlayacağı ikinci yarı hazırlıkları öncesinde bugün eski takımı İstanbulspor'un tesislerine gelen Selçuk, tek başına koşu yaptı. 
     
</TEXT>
</DOC>
