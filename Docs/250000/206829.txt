<DOC>
<DOCNO> 206829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/06/son/sonspo09.html </URL>
<DATE> 2004/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Ahmet Yıldırım 2 yıl daha Beşiktaş'ta 
</HEADLINE>
<TEXT>

     Beşiktaş, iç transferde Ahmet Yıldırım'la 2 yıllığına daha anlaştı. 
     Ahmet, Akaretler'deki kulüp binasında, İkinci Başkan Hüsnü Güreli ile yönetici Haşmet Bedii Kürüm'ün de katıldığı törende, kendisini sezon sonundan itibaren 2 yıl daha siyah-beyazlı renklere bağlayan sözleşmeye imza attı. 
     Beşiktaş Kulübü İkinci Başkanı Hüsnü Güreli, Ahmet Yıldırım ile yola devam ettikleri için mutlu olduklarını belirterek, ''Ahmet, Türkiye'deki tüm futbolcular için örnek olacak biri. Son derece profesyonel ve işini iyi yapıyor. Her takım onun gibi bir oyuncuyu kadrosunda görmek ister'' dedi. 
     Beşiktaş'tan ayrılmayı hiç düşünmediğini kaydeden Ahmet Yıldırım da ''Kulübümde çok mutluyum. Tek düşüncem, takım arkadaşlarımla birlikte Beşiktaş'ı daha başarılı günlere taşıyabilmek'' diye konuştu. 
     Bu arada Beşiktaş'ın, iç transferde yarın da Tümer'le sözleşme imzalayacağı bildirildi. 
     
</TEXT>
</DOC>
