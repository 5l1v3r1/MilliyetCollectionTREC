<DOC>
<DOCNO> 239380 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/son/sonsiy10.html </URL>
<DATE> 2004/05/12/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
ANAP, YÖK'e ve İmam-hatiplere yüklendi 
</HEADLINE>
<TEXT>

     ANAP Genel Başkanı Nesrin Nas, ''İmam hatipler nasıl önümüzde bir sorunsa YÖK de idari, mali özerkliğin, bilimsel araştırmanın önünde bir engel olarak duruyor'' dedi. 
     Nas, Atılım Üniversitesi öğretim üyelerinin düzenlediği sohbet toplantısına katıldı. Burada konuşan Nas, Türkiye'nin gündeminin kolay kolay normalleşmediğini ifade ederek, makro ekonomik göstergelerdeki düzelmelerin mutlaka devlet etme ve siyaset yapma anlayışında köklü bir değişiklikle desteklenmesi gerektiğini söyledi. 
     Arjantin'de de makro ekonomik göstergelerdeki düzelmelere rağmen, bu anlayışlarda değişiklik olmaması sonucunda mali kriz yaşandığını ifade eden Nas, ''Ekonominin içsel yapısını artıracak adımlar atmadan böyle krizlerden kaçamayız'' dedi. 
     2003 yılının dünyadaki gelişmeler paralelinde yapısal reformların yapılması için uygun bir yıl olduğunu ancak hükümetin bunu değerlendiremediğini savunan Nas, ''2003 iyimserlik nutuklarıyla ağustos böceği gibi boşa geçirildi. Üretimin altyapısını rehabilite edebilecek önlemler alınmadığı için bugün bu noktaya geldik'' diye konuştu. 
     YÖK Yasa Tasarısı'na da değinen Nas, hükümetin imam hatip meselesini çözmek yerine yarayı daha da kaşıyarak açtığını ileri sürdü. Üniversitelerin bilimsel ve mali özerkliklerini kısıtlayan yapının bir an önce değiştirilmesi gerektiğini belirten Nas, ''İmam hatipler nasıl önümüzde bir sorunsa YÖK de idari, mali özerkliğin, bilimsel araştırmanın önünde bir engel olarak duruyor'' dedi. 
     Nesrin Nas, ''Tasarı yasalaşırsa Cumhurbaşkanı'nın tavrının ne olmasını bekliyorsunuz'' sorusu üzerine, yapılan değişikliklerin Anayasa değişikliğini de zorunlu kıldığını belirterek, ''Cumhurbaşkanı'nın şimdiye kadar ki tutumundan yola çıkarsak Meclis'e iade edebileceğini düşünüyorum'' yanıtını verdi. 
     
</TEXT>
</DOC>
