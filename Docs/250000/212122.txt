<DOC>
<DOCNO> 212122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/30/yazar/cemal.html </URL>
<DATE> 2004/01/30/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Geçit yok 
</HEADLINE>
<TEXT>

   
   Başbakan Erdoğan'ın Washington ziyareti başarılı mı geçti Evet. Niye Çünkü Kıbrıs ve Avrupa Birliği açılarından istenen sonuç alındı. 
   Neydi istenenler 
   Kıbrıs'ta çözüm için destek... 
   AB'den tarih için destek... 
   İkisi de sağlandı. 
   Ayrıca Irak'la ilgili genel bir mutabakatın varlığı ortaya çıktı. 
   Her şey oldu, bitti mi 
   Elbette bitmedi. 
   Ama bir şeyler değişiyor. 
   Hem de ciddi biçimde. 
   Kıbrıs'la ilgili olarak Türkiye'de bir zihniyet devrimi yaşanıyor. Çok uzun yıllar çözümsüzlüğü çözüm olarak benimsemiş, özellikle sivil ve askeri bürokraside kökleşmiş bir anlayış artık çöküyor. Türkiye bu yüzden Kıbrıs'ta ilk kez oyun için değil, gerçekten müzakere için ve çözüm iradesi ile müzakere masasına oturulacağını açıklıyor. 
   Washington'daki büyükelçilerini - istemesine rağmen - yıllar yılı değiştiremeyen başbakanlara tanık olmuş bu ülkede bir hükümet, Kıbrıs'ta çözüm kararlılığına sahip olduğunu, bu bakımdan siyasi iradenin kendinde olduğunu açıklayarak yola koyulmuştur. 
   Bu çok önemli bir değişim. 
   Bu nedenle kafalar karışmış durumda. Değişimin ne anlama geldiği, gelebileceği henüz tam kavranabilmiş değil. 
   Jetonlar kolay düşmüyor 
   Ezberi bozulanlar var. Eski kalıplarla, köhnemiş klişelerle düşünenler, yaşanan gerçeği ister istemez ıskalıyorlar. Hatta, daha hala 27 Mayıs hayalleri görenler, askerin müdahalesinden medet umanlara dahi rastlanabiliyor. 
   Yazık 
   Başbakan Erdoğan'ın Washington ziyaretini sıradanlıktan kurtarıp başarılı kılan da Kıbrıs'a ilgili bu değişim aslında. Kıbrıs topunun Washington'da Türk sahasından çıkarılıp Rum sahasına atılmasının nedeni, Başbakan Erdoğan'da çözüm için 'siyasi irade'nin görülmüş olmasıdır. 
   Bu açıdan, Erdoğan - Bush görüşmesinden sonra Beyaz Saray sözcüsü McLlelan'ın yaptığı açıklamadaki şu sözler çok açık 
   "Başbakan Erdoğan'ın Davos'ta ortaya koyduğu güçlü kararlılıktan sonra Kıbrıslı Rum dostlarımıza, Genel Sekreter Annan'ın planı zemininde, belirli bir tarihte çözümü karşılıklı referanduma da götürmek dahil bir anlaşmaya ulaşılmasına uyum gösterilmesi için gereken adımları atmaları gerektiği çağrısında bulunuyoruz." 
   Öte yandan, BM Genel Sekreri Kofi Annan da, Davos'tan sonra dün yaptığı ikinci bir açıklamada da Türkiye'nin çözüm için kararlılığının altını çizdi ve bundan duyduğu memnuniyeti belirtti. 
   ABD'den, BM'den sonra Türkiye'ye bir destek açıklaması da AB'den geldi. Genişlemeden sorumlu direktör Verheugen, Alman parlamentosunun AB İşleri Komisyonu'nda yaptığı konuşmada, Kıbrıs'ta çözümle ilgili olarak Türkiye'den ilk kez kararlılık çıktığını, bunu olumlu bulduklarını, şimdi topun 'karşı taraf'ta olduğunu belirtti. 
   İşler Kıbrıs'ta nihayet rayına oturuyor. 
   Böyle olduğu içindir ki, Amerikan yönetiminin Türkiye'ye AB'den tarih konusunda destek vereceği Washington'da Başbakan Erdoğan'a bir kez daha belli edildi. 
   İşte bu iki nokta, Kıbrıs ve AB'den tarih konularındaki olumlu gelişmeler, Başbakan Erdoğan'ın Washington ziyaretini başarılı olarak nitelemek için yeterli. 
   Ama şunu da belirtmek lazım 
   Kıbrıs sorunundan kurtulmak ve AB'den tarih almak, hiç kuşkusuz, Türk - Amerikan ilişkilerini birçok açıdan daha da geliştirir, iki ülke arasındaki işbirliğini iyiye götürür. 
   Kimileri buna karşı olabilir. 
   Ama ben değilim. 
   Bu arada, Kıbrıs sorununun çözülmesi ve Türkiye'nin AB yolunda yürümesi, sadece Türk - Amerikan ilişkilerini olumlu etkilemez. Bu gelişme aynı zamanda Doğu Akdeniz ve Ege'de barışı sağlam kazığa bağlayacağı için Rumlar, Yunanlılar ve Türklerin ortak çıkarına hizmet eder. 
   Bütün bu nedenlerle 
   Kıbrıs'ta 1 Mayıs'a kadar çözümü dinamitlemek isteyenlere geçit vermeyelim. 
   
   Dip not 
   Dünkü yazımda, Radikal gazetesindeki bir makalesi nedeniyle adını geçirdiğim emekli Tuğgeneral Nejat Eslen'den dün bir e - mail aldım. Aynen yayımlıyorum 
   "Sayın Cemal, 
   Cevap hakkım doğdu galiba. Çünkü biz sizin yazdığımız gibi statükocu ve demokrasi karşıtı değiliz. Siz sadece demokratikleşme ve hukuk değerlerine sahip çıkıyorsunuz. Biz ise devletin Anayasa'da yer alan tüm değerlerini yani bağımsızlığı, egemenliği, bölünmezliği, demokrasiyi, sosyal hukuk devletini, Atatürkçü milliyetçiliği, laikliği, toplumun huzurunu ve refahını, çağdaşlaşmayı, eşitliği ve ulusal dayanışma değerlerinin tümünü savunuyoruz. Devletin tüm değerlerini savunuyoruz. İşte farkımız bu. İşte bunun için biz devletçiyiz. Saygılarımla. E. Tuğg. Nejat Eslen" 
   
      
   
   
</TEXT>
</DOC>
