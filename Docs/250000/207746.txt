<DOC>
<DOCNO> 207746 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/10/son/sonspo16.html </URL>
<DATE> 2004/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Vestel ile Süreyya Ayhan'ın yolları ayrıldı... 
</HEADLINE>
<TEXT>

     Avrupa Şampiyonu Milli Atlet Süreyya Ayhan ile bu yıl için anlaşma sağlayamayan Vestel, Ayhan'a başarılarından dolayı teşekkür etti. 
     Vestel Pazarlama AŞ Genel Müdürü Levent Hatay, yaptığı yazılı açıklamada, Süreyya Ayhan ile birlikteliklerinin sona erdiğini belirterek, ''Süreyya ile atletizm sporu Türkiye'de popülerlik kazandı, ülkemizin bu alanda dünya çapında tanıtımı gerçekleşti. Milli gururumuz Ayhan'a Vestel Grubu adına yürekten teşekkür ediyoruz'' dedi. 
     Ayhan ile başlattıkları atletizmi destekleme kararını, kaynaklarını bu branşın tabana yayılması için kullanarak önümüzdeki dönemde de sürdüreceklerini kaydeden Hatay, bu yıl ''Toplumsal Sorumluluk Projesi'' başlatacaklarını açıkladı. 
     Hedeflerinin atletizm sporunun ülke çapında daha geniş kitlelere yayılması olduğunu belirten Levent Hatay, ''2003 yılı başında, 3 yıl sürecek atletizme destek projesini başlatmıştık. Bu sürecin ilk ayağı olan bireysel sponsorluk projesini başarıyla tamamladık. 2004 yılında olimpiyatlarda başarı şansı olan, ancak finansal açıdan desteğe ihtiyacı bulunan sporcuları destekleyeceğiz. Hedefimiz büyük, koşmaya devam edeceğiz'' ifadelerini kullandı. 
     
</TEXT>
</DOC>
