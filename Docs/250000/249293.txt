<DOC>
<DOCNO> 249293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/19/son/sontur14.html </URL>
<DATE> 2004/06/19/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
ÖSS öncesi öğrencilere uyarılar... 
</HEADLINE>
<TEXT>

     Üniversite adayı 2 milyona yakın öğrencinin katılacağı Öğrenci Seçme Sınavı'na ÖSS saatler kala, uzmanlar, özellikle, sınav heyecanına karşı gereksiz ilaç kullanılmaması uyarısında bulundu. 
     Ege Üniversitesi Tıp Fakültesi Psikiyatri Anabilim Dalı öğretim üyesi Prof. Dr. Ahmet Çelikkol, AA aracılığıyla adaylara, ''Heyecanlanmaktan korkmayın. Sınava giren her öğrencinin bu açıdan sizinle eşit koşullarda bulunduğunu bilin'' dedi. 
     Prof. Dr. Çelikkol, ''Aşırı heyecanınız olsa bile sınav başladıktan birkaç dakika içinde geçeceğini bilin. Heyecan giderici ilaç almayın, buna ihtiyacınız yok. İlaç, konsantrasyonunuzu azaltabilir'' uyarısında bulundu. 
     Artık kitapların bırakılması ve fazla gıda tüketiminden kaçınılması gerektiğini belirten Çelikkol'un, üniversite adaylarına önerileri şöyle 
     ''Sınavdan korkmayın. Bundan sonraki hayatınızın da yarışma ve sınavlar içinde geçeceğini bilin. Başarısızlıktan da korkmayın. Çünkü başarı varsa, başarısızlık da söz konusudur ve bu, hiçbir şeyin sonu değildir. Her zaman önünüzde yeni fırsatlar olacaktır. Önemli olan, bundan yılmamaktır. Kapasitenizi gerçekçi değerlendirin. 'Belki şansım yardım eder, kapasitemin üzerinde puan alırım' diye düşünmeyin.'' 
     
     ''YIKICI OLMAYIN'' 
     Çelikkol, ailelere ise ''Çocuğunuzdan, kapasitesinin üzerinde başarı beklemeyin. Gerçekçi bir beklenti içinde olduğunuzu bilsin. Onun veya sizin beklediğiniz puanı tutturamazsa, negatif bir tutum takınmayacağınızı hissettirin. Yıkıcı olmayın'' önerisinde bulundu. 
     Anne-babaların, çocuklarına özgüven artırıcı davranmaları gerektiğini ifade eden Çelikkol, şöyle dedi 
     ''Onu her koşulda sevdiğinizi ve seveceğinizi, yanında olacağınızı hissettirin. Çocuğunuz yeterince başarılı değilse, bütün kusuru onda aramayın. Kendi davranışlarınızı, çocuğunuza tanıdığınız fırsatları gözden geçirin. Ders çalışma zamanı bitmiştir. Çocuğunuza en olumlu, dinlendirici, kaygı giderici ortamı hazırlayın. Sınavdan, başarısızlıktan söz etmeyin. Kaygı ve gerginliğinizi yansıtmayın. Çocuğunuzda zaten var olan gerginliği artırmayın. Onu, kesinlikle başkalarıyla kıyaslamayın.'' 
     
     ENFEKSİYONLARA DİKKAT 
     EÜ Enfeksiyon Hastalıkları ve Klinik Mikrobiyoloji Anabilim Dalı öğretim üyesi Prof. Dr. Münir Büke ise yaz aylarında özellikle sindirim sistemi enfeksiyonlarının sık görüldüğünü hatırlatarak, öğrencileri uyardı. 
     Bu dönemde aşırı sıvı tüketiminin, mide asidinin koruyucu etkisinin azalmasına ve buna bağlı olarak bağırsak enfeksiyonlarının artmasına yol açabildiğine işaret eden Prof. Dr. Büke, ''Unutulmamalıdır ki mide asidi, mikroorganizmaların geçişinde önemli bir bariyerdir. Ağız yoluyla geçen hastalıkların yüzde 99'dan fazlasını önlemekte önemli rol oynar. Bundan dolayı asidin azalması, önemli bir baraj görevini ortadan kaldırmakta, mikroplar ve parazitlerin bağırsağa geçerek, hastalık yapmasına neden olmaktadır'' dedi. 
     Prof. Dr. Büke, bu nedenle taze meyve ve sebzeler ile el temizliğine dikkat edilmesi gerektiğini hatırlattı. 
     Üniversite adaylarının, stres kaynaklı mide ağrıları nedeniyle antiasit ilaçları gelişigüzel kullanmamalarını öneren Büke, bu ilaçların da mide asidinin azalmasına yol açtığını söyledi. 
     Büke, sınava kadar olan sürede adayların dışarıdan fazla yemek yememeleri, evde hazırlananları tercih etmeleri et tüketiminden çok meyve, sebze, yoğurt gibi gıdalara yönelmelerinin yararlı olacağını kaydetti. 
     
</TEXT>
</DOC>
