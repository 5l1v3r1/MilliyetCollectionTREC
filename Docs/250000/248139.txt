<DOC>
<DOCNO> 248139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/15/son/sonspo11.html </URL>
<DATE> 2004/06/15/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Doğan İstediğimiz oyuncuları alamadık... 
</HEADLINE>
<TEXT>

     Trabzonspor, yeni sezon öncesi hazırlık çalışmaları yapmak üzere Bolu'nun Gerede İlçesi'ne gitti. 
     Uçakla bu sabah Ankara'ya giden bordo-mavililer, karayoluyla Gerede'ye geçecek ve akşam yapacağı antrenmanla yeni sezon öncesi hazırlık çalışmalarına başlayacak. 
     12 günlük kamp çalışması gerçekleştirecek olan bordo-mavililer, dış transferde yalnızca 1 oyuncu alınması ve milli takımlardan dönen futbolculara izin verilmesi nedeniyle Gerede'ye 12 kişilik bir futbolcu kadrosuyla hareket etti. 
     
     DOĞAN ''İSTEDİĞİMİZ OYUNCULAR ALAMADIK'' 
     Teknik direktör Ziya Doğan, istedikleri oyuncularının şu ana dek alınmadığını, ancak bunu polemik haline getirilmemesi gerektiğini söyledi. 
     Havaalanında gazetecilerin sorularını yanıtlayan Doğan, en kısa zamanda takımı oluşturmak isteğinin olduğunu belirterek, ''Çünkü az bir zamanımız kaldı. Bir oyuncunun takım oyununa alışması için çok erken katılmasını ben de yönetim kurulu da arzuluyoruz. Ama maalesef biz böyle çok yıldız oyuncuya değil de, takım oyunu oynayan oyunculara yönelmek zorundaydık. Avrupa'da transfer paraları yüksek, kulübün menfaatlerini düşünüyoruz. Bu doğrultuda çalışıyoruz zaman içinde eksiklikleri gidereceğiz'' dedi. 
     Yönetim kurulu ve transfer komitesinin gecesini gündüzüne katarak çalıştıklarını ifade eden Doğan, şöyle devam etti 
     ''Ben de o çaba içinde oldum. Ama takımı tamamlamak için çok yüksek bedel de ödemek durumunda kalabilirdik. İmkanlar doğrultusunda en uygunu bu şekilde oldu. Ben de tabii ki tam manasıyla takımın kadrosu oluşturup oraya transferleri kapatmış olarak gitmek istiyordum ama elden gelen birşey yok. Sezona erken başlayacağız diye futbolcuya 2 mislisini vermeye gerek yok.'' Geçen yıl stoper mevkiinde alternatifsiz olduklarını vurgulayan Doğan, şöyle konuştu 
     ''Bu sene o mevkide 1-2 oyuncuyla ilgilendik. Ancak şu anda D'Haene'yi tekrar bünyemize katmak durumunu hissettim. Sağ tarafta, ön libero ve stoperde alternatif olarak çağırdım. İstediğimiz oyuncuları alamadık ancak bunu polemik haline getirmemek lazım. Yönetim kurulu ve ben tatil imkanı bulamadık. Ama şu anda piyasa çok yüksek. Piyasanın belli şekle gelmesi için bekleyeceğiz. Zamanımız yoktu ancak ilk başta çok yüksek ücretler vererek Beşiktaş, Galatasaray ve Fenerbahçe gibi transferler yapamayız. Bünyemize uygun oyuncular aradığımız için ister istemez onların belirli seviyede transfer ücretlerinin belirlenmesi doğrultusunda beklemek zorundayız.'' Doğan, milli takım kamplarında bulunan oyuncuların dinlenme olanağı bulamadığını ve bu nedenle futbolculara izin verdiğini de kaydederek, ''Kamp, 23 Haziran'da tam manasıyla başlayacak. İlk resmi maçımızı da 28 Temmuz'da Avrupa Şampiyonlar Ligi'nde oynayacağız. Bunun için sezonu erken açmamız gerekiyor. Bünyemize katmak istediğimiz oyuncuları bugün yarın bitirme aşamasına geldik. Yeni transferler de kadromuza katıldıktan sonra iyi bir çalışma ortamı yakalayacağımızı umut ediyorum. En iyi şekilde hazırlanıp, ligde ve Avrupa Şampiyonlar Ligi'nde arzuladığımız sonuçlar almak istiyoruz'' diye konuştu. 
     Kafile başkanı olan kulüp futbol şubesi sorumlusu Erda Aygün, Gerede kampında takıma yeni katılımlar sağlamak için transfer çalışmalarının bulunduğunu belirterek, ''İzin verdiğimiz milli oyuncular ve yapacağımız transferlerle birlikte iyi bir kamp dönemi geçireceğimizi düşünüyoruz'' dedi. 
     Gazetelerde, Bana yanlış yapılırsa, takımdan ayrılırım. Boş mukavelenin içi dolacak biçiminde açıklama yapan Fatih'in açıklamaları konusunda dün yönetim olarak görüştüklereni ancak futbolcuya herhangi bir ceza verilmesi yönünde bir kararlarının bulunmadığını kaydetti. 
     Aygün, Fatih'in açıklamalarının saptırıldığına inandığını da bildirdi. 
     
     İZİNLİ OYUNCULAR 
     Teknik direktör Ziya Doğan, Gerede kampı öncesi bazı oyunculara izin verdi. 
     Bordo-mavili takımda Erdinç, Volkan, Augustine ve Petkoviç'e 18 Haziran'a, Hüseyin'e 20 Haziran'a, Tolga ve Mehmet Yılmaz'a ise 23 Haziran'a kadar izin verildi. 
     Belçika'da bulunan D'Haene'in ise gribal enfeksiyon geçirdiği ve iyileşmesinin ardından kampa katılacağı bildirildi. 
     
</TEXT>
</DOC>
