<DOC>
<DOCNO> 215505 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/16/son/sonspo10.html </URL>
<DATE> 2004/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Lav Takım olarak tersinden kalkmış gibiydik 
</HEADLINE>
<TEXT>

     Konyaspor Teknik Direktörü Tevfik Lav, kötü oynadıkları Gaziantepspor maçında takım olarak ''tersinden kalkmış'' gibi olduklarını söyledi. 
     Lav, Süper Lig'in ikinci yarısında yakaladıkları çıkışı sürdürebilmek için mutlak galibiyet parolası ile çıktıkları maçtan boynu bükük ayrıldıklarını kaydetti. 
     Hızlı adamlarıyla Türkiye'nin en iyi kontratak futbollarından birini oynayan Gaziantepspor gibi bir takıma 1-0 yenik düşmelerinin ardından risk aldıklarını ifade eden Lav, ikinci yarıda 4'lü santrfor ile oynamalarına karşın kontrataklardan yedikleri 2 golle maçı 3-0 kaybettiklerini anlattı. 
     Bu maçı her şey yolunda giderken meydana gelen ''iş kazası'' gibi gördüğünü vurgulayan Lav, şunları söyledi 
     ''Sahada 1-2 kişi değil, takım olarak iyi oynamadık. Kötü oynadığımız maçta takım halinde tersinden kalkmış gibiydik. İstediğimiz pası atamadık. Mücadele edemedik, kaybedilen topun peşinden koşmadık. Topun olduğu bölgede biz yoktuk. Kısacası maçta işler rayından çıktı ve düzen tutturamadık. Oyun kurmakta zorlandık.'' Lav, son haftalarda girdikleri yoğun maç trafiğinde kondisyon açısından yorgun düştüklerini belirterek, ''Asıl önemlisi, Türkiye Kupası'ndan haksız şekilde elenmemizle sonuçlanan Trabzonspor maçının psikolojik yorgunluğu bizi olumsuz etkiledi'' dedi. 
     Artık, geriye bakmanın ve alınan bu mağlubiyete üzülmenin bir anlamı olmadığını ifade eden Lav, hedefledikleri noktaya ulaşmaları için kısa sürede toparlanmaları gerektiğini bildirdi. 
     Lav, takımın olumlu düşünen futbolculardan kurulu olduğunu ve bu nedenle yenilginin olumsuz etkisinden çabuk kurtulacaklarına inandığını vurgulayarak, ''Önümüzde Galatasaray maçı var. Deplasmanda oynayacağımız maça iyi hazırlanmalıyız'' diye konuştu. 
     
</TEXT>
</DOC>
