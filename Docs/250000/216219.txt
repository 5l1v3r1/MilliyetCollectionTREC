<DOC>
<DOCNO> 216219 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/19/son/sondun35.html </URL>
<DATE> 2004/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Mel Gibson'ın babasından şok sözler "Musevi soykırımı abartıldı" 
</HEADLINE>
<TEXT>

     Ünlü yönetmen ve aktör Mel Gibson'ın ''Tutku'' adlı filmi ''Hz. İsa'nın ölümünden Musevileri sorumlu göstermekle'' eleştirilirken, Gibson'ın babası da Musevi soykırımının abartıldığını iddia ederek, bu tartışmalara ''tuz biber ekti.'' Hz. İsa'nın son saatlerinin anlatıldığı film ABD'de piyasaya çıkmadan bir hafta önce Gibson'ın babası Hutton Gibson, WSNR radyo programına telefonla katılarak, aslında Musevi soykırımının sanıldığı kadar büyük sayılarda gerçekleşmediğini, Avrupa'daki Musevilerin önemli kısmının, Avustralya ve ABD gibi ülkelere kaçtığını savundu. 
     Hutton Gibson, ''Belki hepsi kurmaca değil, ama büyük bir kısmı öyle'' derken, Auschwitz gibi toplama kamplarında gaz odaları ve krematoryumların, bahsedildiği kadar çok sayıda insanı yok etme kapasitesine sahip olmadığını iddia etti. 
     Baba Gibson, ''Siz ölü bir bedenden kurtulmanın ne kadar zor olduğunu biliyor musunuz Bu bedenin yakılması da çok zor. Bir litre benzin ve 20 dakika gerekir. Şimdi 6 milyon insandan bahsediliyor. Almanların elinde bunu gerçekleştirecek kadar petrol yoktu. Zaten bu yüzden savaşı kaybettiler'' dedi. 
     Mel Gibson'ın 85 yaşındaki babası, geçen yıl da New York Times'a benzer açıklamalar yaparak infial yaratmıştı. 
     Filmiyle ilgili tartışmaların yoğunlaştığı bir sırada Mel Gibson da, ünlü röportaj gazetecisi Diane Sawyer'ın programına çıkarak, New York Times'ın ''babasını kullandığını'' ileri sürdü. 
     Sawyer'ın konuyu tekrar tekrar gündeme getirme çabalarına karşılık Gibson, ''O benim babam. Bu konuyu orada bırakmalısınız'' dedi. 
     Musevi soykırımı konusunda kendisinin ne düşündüğü sorulan Gibson, Nazi rejimi altında masum ve savunmasız Musevilerin acımasızca, kamplarda toplanıp öldürüldüğüne inandığını ve bunun büyük bir insanlık suçu olduğunu söyledi. 
     Gibson'ın babası ise WSNR radyosuna verdiği demeçte, Musevilerin, tek bir dünya dini ve tek bir dünya hükümeti yaratmaya çalıştığını, bu işin içinde Musevi bankerler, ABD Merkez Bankası ve Vatikan'ın da bulunduğunu ileri sürdü. 
     ABD'de 25 Şubat'ta gösterime girecek film, Hz. İsa'nın dünyadaki son 12 saatini anlatıyor. Filmi önceden izleme imkanı bulan Musevi liderleri, Hz. İsa'nın çarmıha gerilmesinde Musevilerin rolünün sergilenmesinden ve bunun bütün dünyada anti-semitik duyguları artırmasından duyulan endişeyi dile getirdiler. 
     
</TEXT>
</DOC>
