<DOC>
<DOCNO> 229393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/son/sontur17.html </URL>
<DATE> 2004/04/07/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Maliye, 10 bin liralık vergi borcu için tebligat yaptı... 
</HEADLINE>
<TEXT>

     Kayseri'de bir eczanenin 5 yıl öncesine ait 10 bin liralık vergi borcu, işyerine gönderilen vergi memuru tarafından tebliğ edildi. 
     AA muhabirinin aldığı bilgiye göre, Hürriyet Mahallesi'nde eczane işleten Ayşe Onur, vergi memurunun getirdiği ''vergi tebligat'' zarfını, imza karşılığı aldı. Eczaneye gelen vergi memurunun getirdiği zarfı açan eczacı, ''ödeme emri'' başlıklı kağıtta gördüğü rakamı görünce şaşırdı. 
     Mimarsinan Vergi Dairesi'nce düzenlenen evrakta, 1999'a ait olan, gelir ve kurumlar vergisinden yüzde 10 oranında kesilen ''fon vergisi''nin 10 bin lira eksik ödendiği ve bu miktarın en kısa süre içinde vergi dairesine yatırılması isteniyordu. 
     10 bin liralık vergi borcu için bir memurun işyerine kadar gelmesine ve imza karşılığı resmi evrakı kendisine teslim etmesine çok şaşırdığını belirten Eczacı Ayşe Onur, şunları söyledi 
     ''Kayseri'de en çok vergiyi, noterler ve eczacılar ödemektedir. 5 yıl öncesine ait 10 bin liralık vergi borcumu da vergi dairesine gidip ödeyeceğim. Elimde birkaç adet madeni 10 bin lira var. Vezneye önce madeni 10 bin lirayı vereceğim. Kabul etmezlerse, 100 bin lira verip, üzerini isteyeceğim. Maliye 10 bin liranın hesabını yapıyorsa, ben de 100 bin lira verip 90 bin liramı geri isteyeceğim.'' 
     
     ''MİKTARA BAKILMAKSIZIN TEBLİGAT YAPILIR'' 
     Mimarsinan Vergi Dairesi yetkilileri de AA muhabirinin olayı bildirmesi üzerine, Hürriyet Eczanesi'nin vergi borcunu bilgisayardan araştırdılar. Yapılan incelemede, eczanenin 5 yıl öncesine ait eksik ödenen vergi borcunun 10 bin lira değil 100 bin lira olduğu, kayıtlar direk bilgisayardan çıktığı için borcu olan mükellefe, miktara bakılmaksızın tebligat yapıldığını söylediler. 
     
</TEXT>
</DOC>
