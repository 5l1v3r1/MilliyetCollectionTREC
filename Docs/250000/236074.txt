<DOC>
<DOCNO> 236074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/30/siyaset/siy03.html </URL>
<DATE> 2004/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
HAYAL KIRIKLIĞI 
</HEADLINE>
<TEXT>


Avrupa Konseyi Parlamenterler Meclisi, KKTC'li parlamenterlerin genel kurul ve komisyon çalışmalarına katılmasına 'hayır' dedi 

Güven Özalp 


Kıbrıs'ta referandum sonucuyla doğan olumlu hava, Avrupa Konseyi Parlamenterler Meclisi'nde AKPM yerini "kemikleşmiş" yaklaşıma bıraktı. AKPM, Kıbrıslı Türk parlamenterlerin genel kurul ve komisyon çalışmalarına katılmalarını kabul etmedi. 
Reddedilen teklif, KKTC'li parlamenterlerin AKPM Genel Kurulu ile komisyon çalışmalarına düzenli olarak katılmalarını, oy kullanamasalar da görüş belirtmelerini öngörüyordu. 

Lobi reddettirdi 
Yunan ve Rum diplomasisinin yoğun lobi çalışması sonucunda öneri reddedilirken, kararda "Kıbrıs Türk toplumunun seçilmiş temsilcileriyle, Rum delegasyonuna dahil olmaları koşuluyla yakın işbirliğinde bulunması kararlaştırılmıştır" ifadeleri kullanıldı. Kıbrıs oturumu sırasında Avrupa Konseyi'nde gözlemci sıfatıyla bulunan ve çalışmalara katılma hakkı bulunmayan Kıbrıslı Türk parlamenterlerden birinin genel kurula seslenmesi önerildi. Ancak bu yaklaşım da Yunan ve Rum parlamenterlerin yoğun itirazıyla karşılaştı. AKPM Başkanı Peter Schieder bu öneriyi oya sundu, ancak sonuç olumsuz oldu. 

Dünyaya akıl verdiler 
AKPM'nin başta AB ve Avrupa Konseyi olmak üzere, uluslararası topluma, Kıbrıslı Türkleri izolasyondan kurtarmak için kendi genel kurulunda reddettiği açılım için çağrı yapması dikkat çekti. BM'den bugüne kadar aldığı yaptırım kararlarını gözden geçirmesi istenen kararda, Rumların referandumda "hayır" demesinin derin "düş kırıklığı" yarattığı, adanın bölünmüşlüğünü pekiştirdiği ve yeni birleşme girişimlerini uzun süre için olanaksız hale getirdiği kaydedildi. Karar, 23 ret oyuna karşı 47 oyla kabul edildi. 

Kıbrıs Tüzüğü 
Beklentiler karşılanmadı 


Kıbrıs Tüzüğü'nü önceki gün ele alan AB'nin daimi temsilcilerinden oluşan COREPER'in üzerinde anlaşmaya vardığı formül, KKTC'nin ekonomik izolasyonuna son verilmesi beklentilerini karşılamadı. Rumların birleşme planını reddetmelerinin cezasının Türklere çektirilmeyeceği sözleri tüzükte karşılığını bulmadı. Kabul edilen formüle göre, üçüncü ülke vatandaşlarının Yeşil Hat'tan Güney'e geçişinde tek yetkili Rum kesimi oldu. KKTC'ye uygulanan ihracat - ithalat ambargosundaysa yine Rum kesimi yetkili konumuna getirildi. Vaatlere karşın limanlarından ihracat yapmasına izin verilmeyen KKTC'nin sadece narenciye ürünlerinin Yeşil Hat'tan Rum kesimine geçişine izin verildi. 
Ancak AB Komisyonu, AB Konseyi'nin talebi doğrultusunda, Kıbrıslı Türklerin izolasyonunu hafifletmek amacıyla, iki ay içinde yeni öneriler getireceğini, Kıbrıslı Türklere AB pazarının doğrudan açılımına olanak için hukuki temellerin incelendiğini, bunun yakın gelecekte gerçekleşeceğini vaat etti. 

Talat Tüzük tatmin etmedi 
KKTC Başbakanı Mehmet Ali Talat, tüzük için özetle şunları söyledi "Bir önceki tüzükten daha ileride, bu bir gerçek. Ancak beni tatmin etmiyor. Rum yönetiminin bizi idare etmekle ilgili hiçbir idaresi olamaz. Halbuki bu tüzüğe göre AB, Rum yönetiminin onayı alınarak bizimle iş yapacak. Rum yönetiminin her aşamada onayının istenmesi bizim açımızdan kabul edilebilir bir durum değildir. Beklentimiz, Rum yönetimini bizim adımıza konuşabilir konumdan uzaklaştırmalarıdır." KKTC Dışişleri Bakanı Serdar Denktaş da, tüzük konusunda hayal kırıklığına uğradığını belirtti. 


</TEXT>
</DOC>
