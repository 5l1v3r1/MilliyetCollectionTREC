<DOC>
<DOCNO> 207860 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/11/yazar/guclu.html </URL>
<DATE> 2004/01/11/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Bilgisayar hırçınlaştırıyormuş 
</HEADLINE>
<TEXT>

   
   Sağlık Bakanlığı'nın yaptığı bir araştırmaya göre bilgisayar, çocukları hırçınlaştırıyormuş. Daha da önemlisi içine kapanık asosyal kişiler haline getiriyormuş. 
   Benzeri tartışmalar yurtdışında, özellikle de ABD'de yıllardır yapılıyor. Televizyonlar konusunda da benzeri suçlamalar hep oldu. Olmaya da devam ediyor. 
   Peki öğrencileri, hırçın, saldırgan, asosyal hale getiren televizyon ve bilgisayarlar mı, yoksa teknoloji harikası bu ürünlerin yanlış kullanımı mı Soruya kısa yoldan şu ya da bu cevabını vermek çok zor. Ama araştırmaların da ortaya koyduğu gibi televizyon ve bilgisayarların, özellikle çocukları derinden etkilediği kesin. Söz konusu etkinin pek çok olumsuz yönünün bulunduğu da tartışılmaz. 
   Peki sorun yaratan nedenlerin tespiti ve asgariye indirilmesi konusunda neler yapılıyor 
   İşte bu noktada üzerinde en çok durulması gereken konu bu. Ancak bu yönde, olumlu bir şeyler söylemek neredeyse olanaksız... 
   Önce televizyonları ele alalım 
   Şidetin ve kültürel yozlaşmanın, her türlüsü var. Hem de çocukların televizyon başında olduğu saatlerde. Peki bu konuda ne yapılıyor Hemen hemen hiçbir şey. Ne Radyo Televizyon Üst Kurulu RTÜK ne de televizyon kanallarının kendileri, olan bitenlere seyirci kalmanın ötesinde bugüne kadar bu yönde etkili bir adım atabilmiş değiller. Umarız bundan sonra bir şeyler yapılır... 
   Bilgisayarlara gelince Özelikle internet ve sanal oyunlar öylesine hızla gelişti ki alınan her türlü önlem yetersiz kaldı. 
   Kazandırdığı artı değerler saymakla tükenmez ama ya araştırmaların da ortaya koyduğu gibi çocukları olumsuz yönde etkileyen unsurlar ne olacak En başta da porno siteler ve çocukları saatlerce ekran başına kilitleyen çet ve sanal oyunlar .. 
   Beğenmediğiniz yayın olduğunda televizyonunuzu kapatın ya da başka kanala geçin önerisindeki gibi çocuğunuzun bilgisayar başındaki saatlerini kontrol altına alın temennisi de çok sağlıklı bir çözüm alternatifi değil. 
   O halde ne yapılmalı 
   Hemen her konudaki teknolojik kirlililği ne tek başına devlet kontrolü ile önlemek mümkün ne de ailelerin yarattığı baskıcı ortamla. 
   Bu konuda yapılacak en büyük hata, baskıcı ve yasakçı bir ortamın yaratılması olur. Baskı da yasak da ilgiyi daha da artırmanın ötesine geçemez. En iyi çözüm yolu bilinçlendirmekten ve temel yayıncılık ilkelerinin denetiminden geçiyor. 
   Eğer çocuklarımıza, saatlerce ekran başında kalmanın sakıncalarını iyi anlatabilirsek, vakitlerini daha keyifli geçirebilecekleri farklı ortamlar yaratabilirsek, bu koyacağımız yasaklardan çok daha etkili olacaktır. Ama bu demek değil ki RTÜK yasasında yer alan ilkeler ihlal edilmeye devam edilsin. Bu demek değil ki sanal dünyaya yönelik yasal düzenlemelerin gerçekleştirilmesi geciktirilmeye devam etsin... 
   Çocuklarda ilginin tek noktaya yoğunlaşması hep sorun yaratmıştır. Günboyu kitap okuyan, spor yapan ya da oyun salonlarından çıkmayanlarda da farklı etkiler hep tartışıla gelmiştir. Hiç kitap okumayan çocuklar kadar olmasa da kafasını kitaptan kaldırmayan çocuklara yönelik şikayetler de hep söz konusu olmuş, kitapların içerikleri de hemen her dönemde tartışmaları beraberinde getirmiştir. 
   Özetin özeti Çocuklar, nadide çicekler gibi hemen her şeyeden çok çabuk etkileniyorlar. Işıksız yapamıyorlar. Ama fazlası da gözlerini kamaştırıyor, Önlerini göremiyorlar. Neyin doğru, neyin yanlış olduğunu ayırt edemiyorlar. Teknolojinin sunduğu olanaklar, onlar için bulunmaz bir fırsat. Ama iyi değerlendirildiğinde... 
   
      
   
</TEXT>
</DOC>
