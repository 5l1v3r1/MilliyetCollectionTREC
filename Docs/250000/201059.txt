<DOC>
<DOCNO> 201059 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/10/yazar/akyol.html </URL>
<DATE> 2003/12/10/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
YÖK'te yeni dönem 
</HEADLINE>
<TEXT>

   
   YENİ YÖK Başkanı Prof. Erdoğan Teziç'le telefonda görüştüm, kutladım, başarılar diledim. Haklı olarak, bu aşamada konuşmak istemiyordu. Sadece şunu söyledi 
   - Akademik değerlere öncelik veren bir yönetime inanıyorum. Sorunlara müzakerelerle, katılımla, üniversite kavramına yakışır bir tavırla yaklaşmak gerekir. 
   Prof. Teziç'in bu sözleri fevkalade önemli. 
   Kemal Gürüz'ün 'savaşçı' ve 'şahsi' yönetiminden sonra, böyle bir yönetim anlayışına gerçekten ihtiyaç vardı. 
   Prof. Teziç, YÖK Başkanlığı kesişince hemen Galatasaray Üniversitesi'ndeki meslektaşı Prof. Necmi Yüzbaşıoğlu'na telefon açmış 
   - Öğrencilerime söyle, onları bırakmayacağım, derslere devam edeceğim... 
   Ankara'nın bilinen 'devlet havası'na hapsolmadan, akademik camiadan ve öğrenci ikliminden kopmadan YÖK Başkanlığı yapabilmek için Prof. Teziç bunu çok güzel düşünmüş. Onun akademik değerlere verdiği önemin de bir işaretidir bu... 
   
   Prof. TEZİÇ, daha önce İstanbul Üniversitesi'nde Anayasa Hukuku öğretim üyesi idi. Alemdaroğlu'nun baskıcı yönetimine tahammül edememiş, Prof. Aysel Çelikel ve Toktamış Ateş gibi o da İÜ'den ayrılmıştı. 
   Sonra Galatasaray Üniversitesi'nin rektörü oldu. Alemdaroğlu'nun gazabına uğrayan rahmetli Prof. Bülent Tanör'ü Galatasaray Üniversitesi'ne alarak ona sahip çıktı. 
   Felsefi olarak akademik değerlere öncelik veren Prof. Teziç, böylece baskıcı yönetimin ne olduğunu 'bilfiil' de gözlemlemiş oldu. 
   "Kamusal alan, bireysel hak ve özgürlüklerin sınırı, türban yasağı" gibi konularda Sayın Teziç'ten hayli farklı düşünüyorum, ben bu konulara daha 'liberal' bakıyorum. Bu konular gündeme geldiğinde Sayın Teziç'i eleştirebilirim de. 
   Zaten bu konular bilimin hüküm veremeyeceği, felsefi ve sosyolojik duyarlıklarla ilgili bir alandır. Özgürce tartışıldıkça hem uzlaşmanın yolları açılır, hem siyasi kültürümüz zenginleşir. 
   
   HUKUKİ bir yasağı, ideolojik savaş ilanı haline getirmeden, makul bir yorumla uygulamak başkadır, yasağın özellikle de akademik camiada tartışılmasının bir özgürlük alanı olduğunu kabul etmek başkadır. 
   Onun için, çağımızda "militan demokrasi" değil, "liberal demokrasi" geçerlidir. 
   "Kimyacı" Gürüz ve "operatör" Alemdaroğlu bu hukuki ve demokratik ayırımı yapamamıştı. 
   Saygın bir Anayasa Hukuku profesörü olan Prof. Teziç'in, yasakları uygularken, akademik camiada özgür araştırma ve tartışmayı geliştireceğine, bilimsel etik konusunda kimseyi kayırmayacağına inanıyorum. 
   Üniversite Öğretim Üyeleri Derneği Başkanı Prof. Kadir Erdin, YÖK Başkanlığı'na Prof. Teziç'in atanmasından duyduğu memnunluğu belirtirken diyor ki 
   - Siyasal iktidarla diyalog ve işbirliği yapılarak gerçek bir reform yasasının çıkmasının yolu açılmalıdır Sayın Teziç'in bunu yapacağını umuyorum. 
   Böyle bir yaklaşım Prof. Teziç'in yönetim anlayışına uygun olduğu gibi, hükümete de saygı duyulan bir isim olması, üniversite reformunu kolaylaştıracaktır. 
   Öğrenme ve öğretme özgürlüğüne sahip, akademik değerlerin egemen olduğu bir üniversite için Sayın Prof. Teziç'e başarılar diliyorum. 
   
      
   
   
</TEXT>
</DOC>
