<DOC>
<DOCNO> 234863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/son/sondun64.html </URL>
<DATE> 2004/04/26/ </DATE>
<TIME> 20.14 </TIME>
<AUTHOR>  </AUTHOR>
<HEADLINE>
Barnier "BM Genel Sekreteri, Kıbrıs için girişimlerine devam etsin" 
</HEADLINE>
<TEXT>

     Fransa Dışişleri Bakanı Michel Barnier, BM Genel Sekreteri Kofi Annan'ın Kıbrıs sorununun çözümü konusundaki çabalarına devam etmesi çağrısında bulundu. 
     AB genel işleri konseyi toplantısı sırasında basın toplantısı düzenleyen Barnier, ''Yıllarca yine bir referandum olsun diye beklememiz gerekmiyor. Kıbrıslıların geleceği Avrupa'da'' dedi. 
     Barnier, genel işler konseyi toplantısına girmeden önce gazetecilerin sorusu üzerine yaptığı açıklamada, Kıbrıs'ta Rumların referandumda hayır demesini ''büyük bir hayal kırıklığı'' olarak değerlendirdi ve AB'nin Kıbrıslı Türklerin ekonomik gelişmesine katkıda bulunmasının gerektiğini bildirdi. 
     AB dönem başkanı İrlanda'nın Dışişleri Bakanı Brian Cowen, referandum sonuçlarıyla ilgili olarak, halkların verdiği karara AB'nin saygı gösterdiğini belirtti, bununla birlikte adadaki iki toplumun da menfaatleri için Kıbrıs konusundaki çözüm arayışlarının devam edeceğini söyledi. 
     İrlandalı Bakan, Kıbrıslı Türklerin ekonomik kalkınması için AB'nin yardımda bulunacağını söyledi. 
     
     RUMLARDAN ÖNERİLER 
     Bu arada, Kıbrıslı Rumların, AB Komisyonu'nun hazırladığı Kıbrıs tüzüğüne KKTC lehinde bazı önerilerde bulunduğu öğrenildi. 
     Diplomatik kaynaklardan alınan bilgiye göre, Rumlar, 1 Mayıs'tan önce kabul edilmesi beklenen tüzüğe, yeşil hattaki geçiş noktalarının sayısının artırılmasını önerdiler. 
     Rumların ayrıca, KKTC'yle yapılacak ticarette, tarım ürünleri, madencilik ve balıkçılık alanlarını da kapsaması, ham maddelere de yer verilmesi yolunda öneride bulundukları bildirildi. 
     Kıbrıs Rum yönetimi bugün yaptığı açıklamada, AB'nin KKTC'ye yapacağı ekonomik yardıma karşı çıkmayacağını açıklamış, ancak bunun AB kurallarına uygun olarak gerçekleşmesi gerektiğini bildirmişti. 
     Diplomatik kaynaklar, referandum sonucu AB'den büyük tepki gören Rum yönetiminin, KKTC'ye yönelik bu tür ufak jestler yaparak, Birliğin tepkisini yumuşatmayı hedeflediği görüşünü savunuyorlar. 
     AB müktesebatının KKTC'de askıya alınmasını öngören Kıbrıs tüzüğünün bugün beklenen onaylanması, 28 Nisan'da büyükelçiler seviyesinde yapılacak toplantıya ertelendi. 
     
</TEXT>
</DOC>
