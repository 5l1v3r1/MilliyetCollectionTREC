<DOC>
<DOCNO> 213214 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/05/yasam/yas01.html </URL>
<DATE> 2004/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Şofbenden 'alkol koması' 
</HEADLINE>
<TEXT>

   Banyoda bayılan Sevim Aydın'a, SSK'da 'alkole bağlı depresyon' teşhisi konuldu. Şişli Etfal'de ise, şofben gazından ölmek üzere olduğu anlaşıldı 
      MUTLU BOZDAĞ İstanbul 
   
   Beyoğlu'nda, ailesi tarafından banyoda baygın halde bulunan Sevim Aydın 20 , kaldırıldığı SSK hastanesinde konulan yanlış tehiş nedeniyle ölümden döndü. 
   Kulaksız Doymazdere Sokak 18 numarada önceki akşam yaşanan olay, iddiaya göre şöyle gelişti Sevim Aydın, duş almak için banyoya girdi. Uzun süre çıkmaması üzerine durumdan şüphelenen annesi Fatma Aydın, genç kızı banyoda baygın halde buldu. Aydın, yakınlarının da yardımıyla hemen SSK Okmeydanı Hastanesi'ne kaldırıldı. Nöbetçi doktor, Aydın'ın rahatsızlığının 'alkole bağlı depresyon' olduğunu, bu yüzden SSK Erenköy Ruh ve Sinir Hastalıkları Hastanesi'ne sevk edeceklerini söyledi. Ailenin, "Kızımız alkol kullanmaz, bugüne kadar hiçbir ailevi sorunu da olmadı" itirazına rağmen, Aydın'ın sevk yazısı yazıldı. Çabaları sonuçsuz kalan ve Aydın'ın psikiyatri bölümüne sevk edilmesine anlam veremeyen ailesi, kızlarını Şişli Etfal Hastanesi'ne götürdü. 
   
   "Ne tahlil istedi ne muayene etti" 
   Aydın'a acil serviste yapılan ilk muayene sonucu, şofben gazı zehirlenmesi teşhisi konuldu. Kan gazı ölçümü yapılan genç kıza, derhal oksijen verildi. 
   Tersane işçisi baba Erdal Aydın, SSK'ya isyan ederek yaşadıklarını şöyle anlattı "SSK'daki nöbetçi doktor, hiçbir tahlil istemedi, muayene etmedi. Kızımı nasıl ve ne şekilde bulduğumuzu anlatmaya çalıştıysak da, 'Alkol komasına girmiş, depresyon geçiriyor' dedi. Kızımız bugüne kadar alkol içmediği gibi, bizimle de en küçük bir sorunu olmadı. Bu yüzden Şişli Etfal Hastanesi'ne götürünce doğruluğumuz ortaya çıktı. Buradaki doktor, 'Biraz daha geç getirseydiniz ölebilirdi' diyerek bize kızdı." 
   Aydın, Okmeydanı SSK Hastanesi'nde görev yapan nöbetçi doktor hakkında şik yetçi olacaklarını da sözlerine ekledi. 
   
   
</TEXT>
</DOC>
