<DOC>
<DOCNO> 230902 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/son/sondun48.html </URL>
<DATE> 2004/04/13/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
ABD, düzeni Irak polisi ve askeriyle sağlayacak 
</HEADLINE>
<TEXT>

     ABD Genelkurmay Başkanı Hava Orgeneral Richard Myers, son günlerde Irak'taki Amerikan birliklerine karşı artan saldırılarda Iraklı güvenlik güçlerinin düzensizliklerinin görüldüğünü, ancak ''ABD'nin Irak'ta düzeni Irak polisi ve askeriyle sağlayacağını'' söyledi. 
     Bahreyn'de bulunan Myers, basın-yayın mensuplarına demecinde, Amerikalı askeri polis uzmanlarının eğittiği 200 bin mevcutlu Irak polis ve asker gücünün polis örgütleri, sivil savunma örgütleri, sınır devriyeleri, ulusal ordu yapılanması ve küçük birimlerin korunmasında görev aldıklarını belirtti. 
     Myers, ''Bu birliklerin veriminde düzensizlikler oldu. Ancak bazı hallerde mükemmel olmasa da çok iyi oldukları durumlar oldu'' dedi. 
     Myers, Felluce kentinde yeni Irak ordusundan bir taburun ABD ordusuyla işbirliği yapmayı reddettiğini, ancak ABD tarafından eğitilen Irak sivil savunma kuvvetlerinin ABD deniz piyadeleri ile birlikte iyi çalıştıklarını anlattı. 
     General Myers, ''Irak sivil hükümetiyle yeni ordu birlikleri arasında emir-komuta-yürütme zincirini henüz kuramadıklarını ve mümkün olduğu kadar çabuk bunu kurmaya çalıştıklarını'' belirtti. 
     
     ASKERİN MORALİ 
     Myers, Amerikan askerinin Irak'ta ''uzayan görev karşısında moralinin korunmasına çalışıldığını, değişen koşullarda görevlerini müdrik olmaları gerektiğini'' de ifade etti ve ''Güvenlik durumu değiştiğinde buna ayak uydurmak zorundasınız'' dedi. 
     ABD ordusunun Ortadoğu kuvvetlerinin başkomutanı olan ''Merkez Komutanı'' Orgeneral John Abizaid de, eski Irak ordusunda görev yapan üst düzey komutanlara yeni Irak ordusunda tekrar iş vereceklerini bugün söyledi. 
     Abizaid gazetecilere yaptığı açıklamada, yeni kurulmakta olan Irak ordusu ve polisinde görev yapan bazı polis ve askerlerin son ayaklanmalar sırasında ayaklanmacılara karşı harekete geçmediğini, bazılarının görev yerlerini terk ettiğini, bazılarınınsa ayaklanmacılara katıldığını belirtti. 
     Orgeneral Abizaid ve Irak'taki ABD birliklerinin başkomutanı Korgeneral Ricardo Sanchez, ''güçlü ve güvenilir'' bir Irak ordusu ve polisinin oluşturulmasının zaman alacağını da kaydetti. 
     Irak'ta 130 bin olan Amerikan askeri sayısı 115 bine düştüğü için 10 bin takviye istendi. 25 bin mevcutlu 1. Zırhlı Tümen, Sünni ve Şiilerin artan direnişi karşısında ''ek süre'' Irak'ta kalma emri aldı. 
     
</TEXT>
</DOC>
