<DOC>
<DOCNO> 202541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/16/son/sonspo35.html </URL>
<DATE> 2003/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan ödül verdi, duygusal anlar yaşandı 
</HEADLINE>
<TEXT>

     Başbakan Recep Tayyip Erdoğan, ''Sporcularımızın ortaya koyduğu performansların, barışa, dostluğa, kültürlerarası etkileşime yaptığı katkıyı, göğsümüz kabararak izliyoruz'' dedi. 
     Başbakan Erdoğan, beraberinde Başbakan Yardımcısı Mehmet Ali Şahin ve bazı milletvekilleriyle birlikte, uluslararası yarışmalarda başarı kazanan sporcular için düzenlenen ödül törenine katıldı. 
     Erdoğan, Karayolları Genel Müdürlüğü Konferans Salonu'nda düzenlenen törende yaptığı konuşmada, bu yıl içinde başarılı sporcular için düzenlenen 4. törene katılmasının, kendisi için farklı bir anlam taşıdığını belirterek, ''Sportif başarılarımızı, millet olarak dünya kültürüne armağan ettiğimiz yeni değerler, yeni güzellikler olarak görüyoruz. Sporun her dalında bundan böyle katılacağımız yarışma ve müsabakalarda, milletimize yakışan vakar ve güzellik içerisinde hedeflerinize koşarken, Türk milletini hatırlayınız. 70 milyonun tek yürek halinde sizinle birlikte yarıştığını ve mücadele ettiğini düşününüz'' diye konuştu. 
     Erdoğan, şöyle devam etti 
     ''Sizler bu ülkenin barış ve dostluk platformundaki büyükelçilerisiniz. Bugüne kadar olduğu gibi bundan sonra da bizim gururumuz olmaya devam edin. Sonuna kadar hak etmiş olduğunuz bu ödüller için sizleri bir defa daha kutluyor, alınlarınızdan öpüyorum. Spordan gelen bir başbakan olarak da devletin sporun hizmetine sunduğu imkanların hızla geliştirileceğinin müjdesini vermek istiyorum. İnanıyorum ki önümüzdeki on yıllar, Türkiye namına daha nice sportif başarının tarihe geçtiği bir dönem olacaktır.'' Erdoğan, sporda bugüne kadar yapılan yatırımların yanı sıra altyapıya yönelik olarak, yeni sponsorluk yasasıyla devlet-millet kaynaşmasını yaratacaklarını sözlerine ekledi. 
     Başbakan Yardımcısı Mehmet Ali Şahin de törende yaptığı konuşmada, ''Bayrağımızı göndere çektirip, dünyaya İstiklal Marşı'nı dinleten sporcularımızla gurur duyuyor ve teşekkür ediyorum'' dedi. 
     Ülkede sporun gelişmesi için 1 yılda başta spor mevzuatı olmak üzere önemli adımlar attıklarını ve çalışmalarının devam ettiğini ifade eden Şahin, ''Spora siyaseti karıştırmama çabası içindeyiz. Sporda yeniden yapılanma ile ilgili tasarı en kısa zamanda TBMM'ye sevkedeceğiz. Sponsorlukla ilgili yasada da değişikliklere gidilecek'' diye konuştu. 
     Futbolda, tribünlerde yaşanan şiddet olaylarına yönelik bir yasa taslağını TBMM'ye sevkedeceklerini vurgulayan Şahin, herkesin özgürce spor yapabileceği bir ülke yaratmayı hedeflediklerini söyledi. 
     Gençlik ve Spor Genel Müdürü Mehmet Atalay ise başarılı sporcuları kutlayarak, ''Bu ödüller sizleri teşvik edecek ve başarıların devamı gelecek. Buna inanıyorum'' diye konuştu. 
     
     ÖDÜLLER BAŞBAKANIN ELİNDEN 
     Başbakan Erdoğan, törene katılan sporculardan bazılarının ödüllerini verdi. 
     Erdoğan, ABD'de kampta bulunduğu için törene katılamayan şampiyon milli atlet Süreyya Ayhan'ın plaket ve ödülünü babası Yaşar Ayhan ve annesi Semiha Ayhan'a verdi. 
     Uluslararası arenada başarılara imza atan Elvan Abeylegesse Atletizm , Bahri Tanrıkulu Tekvando , Semih Saygıner Bilardo , Halil Mutlu yerine federasyon başkanı Kenan Nuhut Halter , Trabzon Lisesi Futbol , Voleybol Bayan Milli Takımı, Sinan Şamil Sam Boks , Onur Derebaşı ve Ayda Ünver Yelken , ödüllerini Başbakan Erdoğan'ın elinden aldılar. 
     
     DUYGUSAL ANLAR 
     Zihinsel engelli sporcular Caner Ekin Yüzme ve Hatice Güleç'in Cimnastik ödüllerini almak üzere Erdoğan'ın yanına gelmeleriyle birlikte, salonda duygusal anlar yaşandı. 
     Ödülünü almak üzere sahneye çıkan Dünya Özel Olimpiyat Oyunları'nda ikinci olan yüzücü Caner Ekin, gözyaşları içinde Erdoğan'ın boynuna sarılarak uzun süre bırakmadı. Başbakan Erdoğan, Caner Ekin'i birkaç kez öperek kutlarken, tören için salonu dolduran sporcular ve konuklar da gözyaşlarını tutamadılar. 
     Sevinçlerini gözyaşlarıyla ifade eden iki sporcunun aldığı ödülleri ise sıralamada en altta olan miktarlar oldu. Dünya Özel Olimpiyat Oyunları'nda, yüzmede gümüş madalya kazana Caner Ekin'e, 2,5 Cumhuriyet Altını karşılığı 278 milyon lira, aynı oyunlarda cimnastikte gümüş madalya kazanan Hatice Güler'e ise 0.3125 Cumhuriyet Altını karşılığı 24 milyon 700 bin lira para ödülü verildi. 
     
     2 TRİLYON 516 MİLYAR LİRALIK ÖDÜL 
     Törende, 234'ü sporcu, 455 kişi ve kulübe, 22 bin 597 Cumhuriyet Altını karşılığı, toplam 2 trilyon 516 milyar liralık para ödülü dağıtıldı. 
     Törende en çok ödülü, 600 Cumhuriyet Altını karşılığı olan 66 milyar 840 milyon lira ile Dünya ve Olimpiyat Şampiyonu milli halterci Halil Mutlu aldı. 
     
</TEXT>
</DOC>
