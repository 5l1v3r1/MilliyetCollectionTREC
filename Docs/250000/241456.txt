<DOC>
<DOCNO> 241456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/20/son/sonspo15.html </URL>
<DATE> 2004/05/20/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Fikret Orman, Beşiktaş için 10 Teknik Direktör adayı ile görüşüyor 
</HEADLINE>
<TEXT>

     Beşiktaş Kulübü başkan Adayı Fikret Orman, bugüne kadar 10 teknik direktörle görüştüklerini ve bu konuda bütün alternatifleri değerlendirmek istediklerini bildirdi. 
     Orman, 30 Mayıs'ta yapılacak olan kongre öncesinde ziyaret ettiği Sakarya Beşiktaşlılar Derneği'nde gazetecilerin sorularını yanıtladı. 
     Orman, Lucescu'nun istifasıyla ilgili bir soruyu, ''Lucescu ile ayrılmamızdaki neden, çizdiğimiz vizyona uymayışıdır. Yanlış da yapmamıştır, ama netice itibariyle futbol başarıya endekslidir'' diye yanıtladı. 
     Yeni teknik direktör konusunda diğer adaylar gibi kendisinin de çalışması olduğunu ifade eden Orman, ''Yaklaşık 10 teknik direktörle görüşüyoruz. Bu konuda bütün alternatifleri değerlendirmek istiyoruz. kararımızı da zamanı gelince açıklayacağız'' dedi. 
     Orman, Beşiktaş menajeri Sinan Engin'in, Alaattin Çakıcı ile görüşmesinin hatırlatılması üzerine de, ''Beşiktaş Kulübü'nün adının bu olaya karışmasından üzüntü duyuyorum, ama benim gündemimde bu yok. Ben 1 Haziran'daki Beşiktaş'ı tarif ediyorum'' diye konuştu. 
     Seçimde listelerin birleşmeyeceğini ve 4 adayın da seçime katılacağını belirten Orman, seçilmesi halinde arama-tarama, sağlık, hakem hocası, yeni stat, eski Beşiktaşlı futbolcular için huzurevi, üniversite ve basın ekibi projelerini hayata geçireceklerini sözlerine ekledi. 
     
</TEXT>
</DOC>
