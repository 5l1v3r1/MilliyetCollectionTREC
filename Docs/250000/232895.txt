<DOC>
<DOCNO> 232895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/19/son/sonspo36.html </URL>
<DATE> 2004/04/19/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Özerhun Türkiye Kupası finalinde kötü oynadık... 
</HEADLINE>
<TEXT>

     Efes Pilsen Genel Menajeri Engin Özerhun, 19. Türkiye Kupası finalinde kötü oynadıklarını belirterek, ''İyi savunma yapamadık ve kaybettik'' dedi. 
     Özerhun, AA muhabirine yaptığı açıklamada, 4 uzun oyuncularının sakat sakat mücadele ettiğini ifade ederek, ''Bu mazeret olamaz ama oyunumuzu olumsuz etkiledi. Ülkerspor gibi çok ribauntla oynayan bir takım karşısında ribaunt alamadık. Ribauntlardan sonra ikinci atışlar da sayıyla sonuçlandı'' diye konuştu. 
     Efes Pilsen'in savunmasıyla rakiplerine üstünlük kurduğunu vurgulayan Engin Özerhun, ''Dünkü maçta iyi savunma yapamadık. Rakibin iyi şutörleri var. Onları teke tek savunmada durduramayınca üstünlüğü rakibe kaptırdık. Ligde biz Ülkerspor'u 2 kez yendik ama onlar da bu sezon bizi 2 kez yenip, 2 kupa aldılar'' dedi. 
     Özerhun, play-off maçlarına kadar 2 haftalık bir sürelerinin olduğunu kaydederek, ''Bu sürede Prkacin, Nikolic, Kaya ve Ermal'in tedavileri sürecek. Play-off maçlarında sağlık sorunu yaşamak istemiyoruz. Amacımız lig şampiyonluğunu kazanmak'' diyerek sözlerini tamamladı. 
     
</TEXT>
</DOC>
