<DOC>
<DOCNO> 229327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/son/sonsiy03.html </URL>
<DATE> 2004/04/07/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
DEHAP, Anayasa Mahkemesi'nde yarın savunma yapacak 
</HEADLINE>
<TEXT>

     DEHAP'ın kapatılması istemiyle açılan davada, Genel Başkan Tuncer Bakırhan ile parti avukatları, Anayasa Mahkemesi'nde yarın sözlü savunma yapacaklar. 
     Sözlü savunma Anayasa Mahkemesi'nde yarın saat 10.00'da başlayacak. 
     Sözlü savunmanın ardından dava dosyasında herhangi bir eksiklik bulunmadığı tespit edilirse inceleme için raportöre verilecek. Raportörün raporunu tamamlamasının ardından, Anayasa Mahkemesi Heyeti, davayı karara bağlayacak. 
     Yargıtay Cumhuriyet Başsavcısı Nuri Ok, 25 Mart'ta Anayasa Mahkemesi'nde sözlü açıklamalarda bulunmuştu. Ok, DEHAP'ın temelli kapatılmasını, söz ve eylemleriyle partinin kapatılmasına neden olanlara da 5 yıl siyasi yasak getirilmesini talep etmişti. 
     Yargıtay Cumhuriyet Başsavcılığı, DEHAP'ın, ''teşkilat kurmadığı il ve ilçelerde teşkilat kurmuş gibi yazılı beyanda bulunarak demokratik Cumhuriyet, eşitlik ve hukuk devleti ilkelerine aykırı davrandığı ve hukuk kurumlarına olan güvenin sarsılmasına neden olduğu'' ve ''terör örgütü PKK KADEK ile bağlantı içinde olduğu, bu şekilde Anayasa'nın 68 4. maddesinde ifade edilen 'devletin ülkesi ve milletiyle bölünmez bütünlüğüne' aykırı eylemlerin odağı haline geldiği'' gerekçeleriyle DEHAP hakkında iki kapatma davası açmıştı. 
     Anayasa Mahkemesi, bu davaları birleştirmişti. 
     
</TEXT>
</DOC>
