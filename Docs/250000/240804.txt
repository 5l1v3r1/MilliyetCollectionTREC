<DOC>
<DOCNO> 240804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/17/son/sonyas09.html </URL>
<DATE> 2004/05/17/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
"Karadeniz kadını kaymakla güzelleşiyor" 
</HEADLINE>
<TEXT>

     Vichy Sağlıklı Cilt Kontrol Merkezi'nin Karadeniz Bölgesi'nde yaptığı taramada, kadınların yüzde 60'ının cildinin lekeli olduğu ve ciltlerini nemlendirmek için kaymak kullandıkları bildirildi. 
     Loreal Aktif Kozmetik Departmanı Kategori Müdürü Sibel Ayata, AA muhabirine yaptığı açıklamada, 20 Nisan'da İstanbul'dan yola çıkan ''Vichy Sağlıklı Cilt Kontrol Merkezi'nin, Türkiye'nin 7 bölgesinde 26 kentte 40 gün boyunca uzman dermatologlar ve eczacılar eşliğinde cilt taraması yapacağını söyledi. Bulundukları Kayseri'de de amaçlarının halkı cilt sağlığı hakkında bilinçlendirmek olduğunu ifade eden Ayata, şu bilgileri verdi 
     ''Ülkemizde ne yazık ki cilt sağlığı konusunda hala bir takım yanlış inanışlar ve uygulamalar var. Özellikle kadınlarımız cilt sağlıklarını nasıl koruyacaklarını bilmiyorlar. Bugüne dek Karadeniz Bölgesi'ndeki 8 ilde 6 bin kadının cilt taramasını yaptık. Bunların yüzde 60'ının cildinin lekeli olduğu ortaya çıktı. Üstelik bu bölgede kadınların hala ciltlerini nemlendirmek için kaymak kullandıkları belirlendi. Kullanılan kaymağın cilde fazla bir yararı yok.'' Günde 250-300 kişinin cilt taramasını yaptıklarını belirten Ayata, erkeklerin de kadınlar kadar cilt taramasına ilgi gösterdiğini kaydetti. 
     
</TEXT>
</DOC>
