<DOC>
<DOCNO> 249449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/20/son/sonspo05.html </URL>
<DATE> 2004/06/20/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Kırkpınar Yağlı Güreşleri ve Kültür Etkinlikleri yarın başlıyor... 
</HEADLINE>
<TEXT>

     Edirne Belediyesi'nce organize edilen 643. Tarihi Kırkpınar Yağlı Güreşleri ve Kültür Etkinlikleri Haftası yarın başlayacak. Tarihi yağlı güreş müsabakaları ise 25 Haziran Cuma günü start alacak. 
     A.A muhabirinin edindiği bilgiye göre yarın Deveci Han Kültür Merkezi'nde Kültür ve Turizm Bakanlığı Geleneksel El Sanatları Sergisi'nin açılışıyla başlayacak hafta, saat 17.30'da tören kortejinin belediye önünden Saraçlar Caddesi'ndeki Atatürk Anıtı'na dek yürümesiyle sürecek. 
     Anıta çelenk konulmasından sonra saygı duruşunda bulunulması ve İstiklal Marşı'nın okunmasıyla buradaki tören sona erecek. 
     Tören kortejinin 25 Kasım Stadı'na dek sürecek yürüyüşüne, Edirne Valisi Fahri Yücel, Edirne Belediye Başkanı Hamdi Sedefçi, Kırkpınar Ağası Mustafa Altunhan, başpehlivanlar, Türkiye Halk Oyunları Yarışması'na katılmak üzere Edirne'ye gelen halk oyunları ekipleri de katılacak. 
     25 Kasım Stadı'ndaki açılış töreninden sonra Selimiye Meydanı'nda saat 20.00'de Kocaeli Bölgesi Tiyatrosu'nun gösterisi sunulacak. 
     Hafta boyunca ücretsiz halk konserleri, minder güreşi, yüzme, okçuluk, satranç ve atletizm yarışmaları, şiir dinlentisi, Halk Oyunları Federasyonu büyükler stilize dal Türkiye finali, Karagöz ve kukla gösterileri, Trakya Ev Yemekleri Yarışması, toplu evlendirme töreni, Gümülcine Klasik Türk Sanat Müziği Topluluğu konseri, Bulgaristan Varna Orkestrası gösterisi ve ünlülerin benzeri yarışması gibi etkinlikler yapılacak. 
     
     643. RANDEVU 
     Bu arada Türkiye başpehlivanının belli olduğu yağlı güreş müsabakaları ise 25 Haziran Cuma günü başlayacak. 
     Sarayiçi mevkiindeki Er Maydanı'nda saat 14.00'te yapılacak açılış töreniyle güreşler start alacak. Bu yıl bine yakın pehlivanın güreşler için kayıt yaptırması bekleniyor. Minikler, tozkoparan, teşvik, küçük, deste, büyük orta, başaltı ve baş boylarında yapılacak güreşler, 27 Haziran Pazar günkü başpehlivanlık final güreşiyle tamamlanacak. 
     Güreşlerde derece alan sporculara Devlet Bakanlığı, Edirne Belediyesi, Kırkpınar Ağası ile çeşitli kuruluşlarca hediyeler verilecek. Başpehlivanlık güreşini kazanan pehlivan ise ''Altın Kemer'' kazanacak. 
     Edirne Belediye Başkanı Hamdi Sedefçi, dünyanın en eski spor organizasyonlarından biri olan Tarihi Kırkpınar Yağlı Güreşleri'ni düzenlemenin mutluluğunu yaşadıklarını belirterek, şöyle konuştu 
     ''21-27 Haziran tarihleri arasında dünyanın gözlerini üzerine toplayacak bir Edirne efsanesi Tarihi Kırkpınar Yağlı Güreşleri ve Kültür Etkinlikleri Haftası, yarışmalar, çeşitli aktiviteler, sergiler ve sanatçıların oluşturduğu organizasyonla kültürel, sanatsal ve sportif etkinliklere sahne olacak. 643. Tarihi Kırkpınar Yağlı Güreşleri ve Kültür Etkinlikleri Haftası'nın coşkusu, 25-27 Haziran tarihleri arasında Sarayiçi Er Meydanı'nda yapılacak Kırkpınar Yağlı Güreşleri ile doruğa çıkacaktır. Türkiye'nin her bölgesinden, dünyanın birçok ülkesinden ilimize gelecek, yerli ve yabancı konuklara muhteşem bir organizasyona evsahipliği yapacak olan Edirne'mizdeki bu coşkuya herkesin ortak olmasını diliyorum.'' 
     
     KIRKPINAR'IN TARİHÇESİ 
     Çeşitli rivayetler olmasına karşın, Edirne Belediyesi'nce yapılan araştırmalara göre, ''1346 yılında Orhan Gazi'nin Rumeli'yi ele geçirmek için düzenlediği seferler sırasında, kardeşi Süleyman Paşa 40 askerle Bizanslılara ait Domuzhisarı üzerine yürür. Basınla burasını ele geçirirler. Öteki hisarların da ele geçirilmesinden sonra 40 kişilik öncü birlik geri döner ve şimdi Yunanistan topraklarında kalan Samona'da mola verir. 40 cengaver burada güreşe tutuşurlar. 
     Saatlerce süren güreşlerde, adlarının Ali ve Selim olduğu rivayet edilen iki kardeşin bir türlü yenişemedikleri görülür. Daha sonra bir Hıdrellez gününde, Edirne yakınlarındaki Ahıköy Çayırı'nda aynı çift yeniden güreşe tutuşurlar. Tüm gün güreşmelerine karşın bir türlü yenişemeyen pehlivanlar, gece boyunca da mum ve fener ışığında güreşi sürdürürler. Ancak solukları kesilerek oldukları yerde can verirler. Arkadaşları onları aynı yerdeki incir ağacının altına gömerek oradan ayrılırlar. Yıllar sonra ise aynı yere gittiklerinde, iki pehlivanın mezarlarının bulunduğu yerde gür bir pınarın akmakta olduğunu görürler. Bundan sonra halk oraya ''Kırkpınar'' adını verir. 
     Kırkpınar çayırlığı bugün Yunanistan'ın Somana Köyü merası içinde kalmış durumda. Balkan Savaşı ve 1. Dünya Savaşı sonunda Kırkpınar Güreşleri Edirne ili Mustafapaşa yolu arasındaki ''Virantekke'' denilen yerde düzenlendi. Cumhuriyet'ten sonra 1924 yılında güreşler Edirne'nin Sarayiçi mevkiinde yapılmaya başlandı. Kırkpınar Güreşleri, 1928 yılına dek ağalar tarafından düzenlenmiş, ancak 1928 yılında ülkede meydana gelen ekonomik sıkıntılar nedeniyle ağalığa talip çıkmayınca güreşlerin organizasyonu Kızılay ve Çocuk Esirgeme Kurumu tarafından yapıldı. 1946 yılından itibaren ise güreşlerin düzenlenmesi işi Edirne Belediyesi'ne verildi. 
     
</TEXT>
</DOC>
