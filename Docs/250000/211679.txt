<DOC>
<DOCNO> 211679 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/28/son/sondun22.html </URL>
<DATE> 2004/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Hutton ilk suçlamayı BBC'ye yöneltti 
</HEADLINE>
<TEXT>

     İngiltere Savunma Bakanlığı bilim adamlarından silah uzmanı Doktor David Kelly'nin ölümünü aydınlatmak amacıyla yaptığı soruşturmanın sonuçlarını açıklayan Yüksek Mahkeme Yargıcı Lord Hutton, ilk suçlamayı BBC TV kanalına yöneltti. 
     BBC'nin, hükümetin Irak dosyasına bazı istihbarat bilgilerini abartarak aldığına dair ''Today'' programında yayımlanan haberiyle hükümetin dürüstlüğüne yönelik bir saldırıda bulunduğunu belirten Hutton, raporun girişinde ayrıca, BBC'nin köstebeği olmakla suçlanan ve daha sonra hayatını kaybeden Kelly'nin ölümünün bir intihar olduğundan emin olduğunu vurguladı. 
     Ölümde ikinci ya da üçüncü şahısların etkisinin bulunmadığına dair delillerin kendisini tatmin ettiğini belirten Hutton, halkın da tanık ifadelerini tam olarak duymasını istediği için sorgulama sürecini televizyonlardan yayınlattığını hatırlattı. 
     Daha sonra Kelly'nin profesyonel geçmişi konusunda vardığı yargılara geniş biçimde yer veren Lord Hutton, Kelly'nin kendi alanında son derece değerli bir uzman olarak tanındığına dikkati çekti. 
     BBC'nin Irak'ın kitle imha silahlarının 45 dakika içinde devreye gireceğine dair hükümetin abartılı bir bilgiyi kamuoyuna açıkladığına dair iddiasının son derece ciddi olduğunu belirten Lord Hutton, Kelly'nin BBC muhabiri Andrew Gillighan ile görüştüğünü, ancak bilim adamının ölümüne kadar da BBC'nin gerçek kaynağının kendisi olmadığına inandığını kaydetti. 
     Başbakan Tony Blair'in belli noktalarda Kelly'nin adının çevresinde kopan olaylarla ilgilendiğini ve tartışmalara da katıldığını belirten Lord Hutton, Kelly'nin de adının açıklanacağından haberdar olduğu sonucuna vardığını bildirdi. 
     Hutton, Savunma Bakanlığı bilim adamlarından Doktor David Kelly'nin BBC muhabiri Andrew Gillighan ile yaptığı görüşmenin, Kelly'nin amirlerinden izin almadan yaptığı bir görüşme olduğunu belirtti. 
     Kelly'nin ölümünü aydınlatmak amacıyla yaptığı soruşturmanın sonuçlarını açıklayan Hutton, BBC'nin haberinin yayınlanmasının ardından basının, bu yayın kuruluşunun Savunma Bakanlığı içindeki köstebeğinin adının ortaya çıkarılması için yoğun çaba harcadığını ve Savunma Bakanlığı'nın bilim adamının isminin açıklanması konusunda gönüllü olmadığını kaydetti. 
     Doktor Kelly'nin ölümünden sonra polis tarafından yapılan soruşturmayı da ''tatmin edici'' olarak niteleyen Hutton, uzmanların verdikleri raporların da Kelly'nin intiharı sırasında hiçbir ruhi bunalım içinde bulunmadığına işaret ettiğini bildirdi. 
     Hutton, Dr. Kelly'nin, amirlerine BBC muhabiri Ardnew Gillighan ile buluştuğunu itiraf ettiğine işaret etti ve daha sonra hükümetin olayları başlatan Irak dosyasıyla ilgili hükümlerini açıkladı. Kelly'nin memurlarla ilgili olarak hazırlanmış iç yönetmeliği çiğnediğini, daha sonra durumun vahametini fark ettiğini belirten Lord Hutton, basının da hatalı olduğunu bilerek bazı yayınları ısrarla yapmakta hatası bulunduğunu vurguladı. 
     Lord Hutton, dosyanın hükümetle istihbarat örgütlerinin üyelerinden oluşan ortak komite tarafından hazırlandığını ve yine bu komitenin onayıyla kamuoyuna açıklandığını hatırlatırken, BBC muhabiri Andrew Gillighan'ın dosyada yer alan bilgelerin abartıldığına dair iddiasını doğrulayacak bir delile rastlamadığını vurguladı. Lord Hutton, Irak'ın kitle imha silahlarının 45 dakika içinde devreye girebileceğine dair dosyada yer alan iddianın da ''güvenilir'' bir kaynaktan geldiğini söyledi. 
     
     BBC YÖNETİMİ HATALARLA MALUL 

     Lord Hutton, soruşturma sonucunda, Dr. Kelly'nin BBC muhabirine ''hükümetin dosya içeriğini abarttığına dair'' bilgiler verdiği yolunda bir delile rastlamadığını da belirtirken, Gillighan'ın da haberinde önemli hatalar yaptığını kabul ettiğine dikkati çekti. 
     Yargıç Hutton, BBC yönetimini de Gillighan'ın haberinin doğruluğunu tam olarak kontrol etmeden muhabirini desteklemekle suçladı ve BBC'nin yayın sisteminin ''hatalarla malul olduğu'' hükmüne vardığını açıkladı. 
     BBC'nin, hükümetin haberin yayınlanmasından sonra yaptığı itirazları göz önünde tutarak sorgulamakta da yetersiz kaldığını söyleyen Hutton, yayın kuruluşunun yöneticilerinin böyle bir durumda detaylı bir inceleme yapmış olmaları gerektiğini de kaydetti. 
     
</TEXT>
</DOC>
