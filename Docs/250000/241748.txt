<DOC>
<DOCNO> 241748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/21/son/sonspo32.html </URL>
<DATE> 2004/05/21/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Beşiktaşlı Tümer Şahsi tercihim yerli hocadan yana... 
</HEADLINE>
<TEXT>

     Beşiktaşlı futbolcu Tümer Metin, Beşiktaş'ın bu duruma gelmesinde sorumluluğun kişi ya da taraflarda aranmaması gerektiğini belirterek, ''Beşiktaş camiası olarak futbolcusundan, yönetimine hepimiz sorumluyuz'' dedi. 
     Avrupa Koleji'nin düzenlediği panelde öğrencilerin sorularını yanıtlayan Tümer Metin, ligin ilk yarısını çok iyi tamamladıklarını, bu duruma nasıl geldiklerine kendisinin de şaşırdığını söyledi. 
     ''Kuşkusuz hepimizin hatası vardı'' diyen Tümer, şunları kaydetti 
     ''Medyada yer alan söylentilerin aksine, ben Samsunspor maçında ligden koptuğumuzu düşünmüyorum. Çünkü ligin bitimine daha 16 hafta vardı. Bunu iyi değerlendirseydik, şampiyon olabilirdik. Ligde en büyük yarayı, Fenerbahçe derbisinden 2 hafta önceki Gençlerbirliği maçında aldık.'' Futbolculara paralarının zamanında ödenmemesinin takımı olumsuz etkilediği görüşüne katılmadığını ifade eden Tümer, ''Böyle bir sorun var ama medyada abartıldığı gibi değil. Beşiktaş büyük bir camia ve bugüne kadar kimsenin parası kalmamıştır'' diye konuştu. 
     
     ''TERCİHİM YERLİ HOCA'' 

     Tümer, kişisel tercihinin Türk çalıştırıcıdan yana olduğunu belirterek, ''Yerli hocayla anlaşmak daha kolay. Yabancı hocalarla futbolcular arasında bir kopukluk olduğunu düşünüyorum'' dedi. 
     Görevinden ayrılan teknik direktör Mircea Lucescu'nun kendisine fazla şans vermemesi konusunda, ''Bu, onun bileceği iş. Oynatıp oynatmamak onun takdiri'' diyen Tümer, İlhan Mansız'ın ayrılmasının da takımı kötü etkilediğini söyledi. Tümer, ''O, takım için büyük bir güçtü. Rakibin oyun düzenini bozan bir santrfordu'' diye konuştu. 
     ''En çok kimlerle birlikte oynamak istersiniz '' sorusuna Tümer, ''Sergen ile oynamaktan büyük zevk alıyorum. İlhan Mansız ile de çok uyumluyduk. Milli takımda ise Hakan Şükür ve Emre Belözoğlu ile oynamak güzel'' yanıtını verdi. 
     Panel sonunda Avrupa Koleji Yönetim Kurulu Başkanı Talip Emiroğlu, Tümer'e bir plaket verdi. 

     
</TEXT>
</DOC>
