<DOC>
<DOCNO> 235929 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/29/son/sonspo13.html </URL>
<DATE> 2004/04/29/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Ulusoy Türk halkını alacağımız sonuçlarla sevindirmeye devam edeceğiz 
</HEADLINE>
<TEXT>

     Futbol Federasyonu Başkanı Haluk Ulusoy, A Milli Futbol Takımı'nın Ersun Yanal yönetimindeki ilk maçında, özel karşılaşmada Belçika'yı deplasmanda 3-2 yenmesi üzerine ilerisi için umutlu konuşarak, ''İlk hedefimiz olan 2006 Dünya Kupası'na katılacağız'' dedi. 
     Haluk Ulusoy, ''Türkiye bizi izlemeye devam etsin ve Türk halkı bizlere inansın. Alacağımız sonuçlarla onları sevindirmeye devam edeceğiz. Büyük başarılara imza atacağız'' diye konuştu. 
     Önlerindeki ilk hedefin 2006 yılında Almanya'da düzenlenecek 18. Dünya Kupası'na katılmak olduğunu vurgulayan Ulusoy, ''Öncelikli hedefimiz bu. Gurbetçilerimizin çokluğu nedeniyle Almanya'da evimizde gibi olacağımız için bu şampiyonaya mutlaka katılmak istiyoruz. Futbol Federasyonu olarak teknik heyet ve futbolculara her zaman olduğu gibi bütün desteğimizi vereceğiz. Teknik heyet ve futbolcularımıza güveniyoruz. 2006 Dünya Kupası'na katılacağız.'' dedi. 
     Son dönemde özel maçlarda genelde başarılı sonuçlar alamayan A Milli Takım'ın Belçika karşısında sergilediği oyun ve aldığı galibiyetten duyduğu memnuniyeti dile getiren Ulusoy, 18. Dünya Kupası elemelerinin başlayacağı eylül ayında Türk halkının muhteşem bir Türk Milli Takımı izleyeceği müjdesini verdi. 
     
</TEXT>
</DOC>
