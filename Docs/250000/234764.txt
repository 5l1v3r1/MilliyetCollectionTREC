<DOC>
<DOCNO> 234764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/spor/axspo01.html </URL>
<DATE> 2004/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucescu yolcu 
</HEADLINE>
<TEXT>


Başkan Serdar Bilgili de Rumen teknik adamın arkasından desteğini çekti. Siyah Beyazlı kulüpte Lucescu'nun görevden alınmasına an meselesi gözüyle bakılıyor 


İstifa baskısı 
BEŞİKTAŞ'TA farklı Fenerbahçe yenilgisiyle Şampiyonlar Ligi umutlarının törpülenmesi şok etkisi yarattı. Yöneticiler faturayı Lucescu'ya yüklerken, Başkan Serdar Bilgili'nin de tecrübeli hocadan desteğini çektiği bildirildi. Siyah - Beyazlı yönetimin bir durum değerlendirmesi yaparak, Mircea Lucescu'yu görevden alacağı iddia edildi. 

Kredisi kalmadı 
DERBİ öncesi yaptığı açıklamalarla tepki toplayan Lucescu'nun, Fenerbahçe karşısında alınan ağır mağlubiyet sonrası kredisi tamemen tükendi. Yönetimin bugünkü yönetim kurulunda Lucescu'nun durumunu masaya yatıracağı bildirildi. Baskılara karşı koyamayan Bilgili'nin de, Rumen hoca ile görüşerek, istifasını isteyeceği öğrenildi. 

Bilgili'ye ağır protesto 

Siyah-Beyazlı taraftarlar, Güreli'ye "Sen oyna" tezahüratları yaptılar. Bir grup seyirci de, Başkan'a küfür ederek, istifa çağrısında bulundu 

ORHAN YILDIRIM 

"Hüsnü gol gol gol"... 
BEŞİKTAŞLI taraftarlar, 3-0 yenik duruma düşülmesinin ardından Başkan Serdar Bilgili ve yönetime sert tepki gösterdi. Öncelikle sezon başında kapalı tribüne loca yapılmasını protesto eden taraftarlar "Yönetim açığa loca yapsana" diye gönderme yaparken, bu durumdan sorumlu tuttukları İkinci Başkan Hüsnü Güreli için de "Sen oyna Hüsnü, sen oyna. Hüsnü gol gol gol" temposunu tuttular. 

"Maçtan sonra Laila'ya" 
BAŞKAN'A da taraftarlar, "Bilgili uyuma, maçtan sonra Laila'ya" şeklinde bağırdılar. Zaman zaman da tribünlerde "Pascal Nouma" tezahüratı yaptılar. Maç sonrası protokol tribünün önünden geçen kızgın Beşiktaşlı taraftarlar, Süleyman Seba lehine bağırdı. Bilgili ağır küfürlerle istifaya davet edilirken, İlhan'ı kasteten taraftarlar "Başka satacak bir şey kaldıysa, onu da biz alalım" tepkisini gösterdiler. 

Teşvik primi tepkisi 

Güreli'nin çıkışı 
SİYAH - Beyazlı Kulübün İkinci Başkanı Hüsnü Güreli, teşvik primi konusunun hukukta yeri olmadığının altını çizdi. Cildindeki problem nedeniyle sakal bırakan Güreli, futbol yöneticileri olarak teşvik primi konusunda dikkatli olmaları gerektiğini belirtip, "İspat edilemeceyek bir şeyi konuşmak bence Türk futboluna zarar verir" dedi. 

'Leke sürülmemeli' 
TÜRKİYE'NİN bir hukuk devleti olduğunu hatırlatan Hüsnü Güreli, sözlerini şöyle sürdürdü "Biz futbol yöneticileri olarak şuna dikkat etmeliyiz. Bir olay hukuk devletinde tanımlanmamışsa, bu tür şeylerle şampiyon olacak takımın başarısına leke sürülmemeli. Bu konuda yorum yapmak, altında başka anlamlar aramak herkesi zan altında bırakır". 

Beşiktaş'tan tebrik 

Brezilyalı Zago, maç sonunda Fenerbahçe otobüsüne bindi, başta Daum olmak üzere tüm futbolcuları kutladı. Menajer Sinan Engin, "Söyleyecek bir şey yok kötü oynadık" dedi 


Örnek davranış 
BEŞİKTAŞ, Fenerbahçe'ye 3 - 1 yenilip şampiyonluk şansını mucizelere bırakmasına karşın, ezeli rakibini İnönü'den kutlayarak yolladı. Maç sonunda Fenerbahçe kafilesi polis eskortları eşliğinde hareket etmeye hazırlanırken, otobüse sürpriz bir misafir geldi. Beşiktaşlı Zago, Fenerbahçe otobüsüne binip, önce Daum, ardından da tüm futbolcuları galibiyet nedeniyle tebrik etti. 

Sinan Engin şaşkın 
SİYAH - Beyazlı takımın menajeri Sinan Engin, 90 dakika boyunca kötü oynadıklarını dile getirdi. Engin, "Fenerbahçe'nin de çok iyi olduğunu söyleyemeyiz. Ancak kazanmayı başardılar. Şampiyonluk umudumuz azaldı. Ama sonuna kadar şansımızı sürdüreceğiz" dedi. İbrahim Üzülmez ise ikinci yarıda gol yemelerinin artık hastalık haline geldiğini dile getirdi. 

Sıcak sohbet 

YUSUF KOBAL 

Engin sataştı 
BEŞİKTAŞ Menajeri Sinan Engin, Fenerbahçe Teknik Direktörü Christoph Daum'u maç öncesinde kucaklaştı, hatırını sordu. Saha içinde samimi bir şekilde karşılaşan ikiliden ilk sözü alan Alman çalıştırıcı oldu. Daum, Engin'e, "Gazetelerden okudum. Beni arıyormuşsun" diye sordu. Sinan Engin de hocaya "Taktiğinizi soracaktım" diye karşılık verdi. 

'Fener yaramış' 
ENGİN, Daum'a, "Hocam gördüm ki, maça profesyonel oyuncularla gelmişsiniz. Hani PAF takımı ile gelecektin" diye takıldı. Fenerbahçe Teknik Direktörü de bu söz üzerine, "Ben o kadar amatör müyüm " diye karşılık verdi. Sinan Engin'in sohbet sırasında ayrıca Daum'a, "Fenerbahçe yaramış, çok yakışıklı olmuşsun" demesi dikkat çekti. 

Ahmet Dursun golle başladı 

BEŞİKTAŞ'IN sözleşmesini feshettiği Ahmet Dursun, Çin'deki yeni takımı Tianjin Teda'da ilk kez forma giydi, ilk golünü attı. 35 bin kişi önünde oynanan hazırlık maçında Avustralya'nın South Melbourne takımını 2-1 yenen Çin ekibi, 1-0 yenik duruma düşmesinin ardından 19. dakikada Ahmet Dursun'un sağdan yapılan ortayı plaseyle ağlara göndermesiyle beraberliği sağladı. İkinci yarıda bir gol daha bulan Teda, sahadan 2-1 galip ayrıldı. Oyunda 45 dakika kalan Ahmet'te kondisyon eksikliği gözlenirken, sinirli hareketleri de dikkat çekti. Çin'de lig 16 Mayıs'ta başlayacak. 

'İstiyorsanız istifa edeyim ' 

Lucescu Hak ettiler 
BEŞİKTAŞ Teknik Direktörü Mircea Lucescu'nun basın toplantısında oldukça sinirli olduğu dikkati çekti. Rumen çalıştırıcı, bir gazetecinin "istifa edecek misiniz" sorusu karşısında "İki yıllık sözleşmem var. Ama siz istiyorsunuz edeyim" cevabını verdi ve salondan ayrıldı. Lucescu maç için ise "Fenerbahçe galibiyeti hak etti ve liderliğini sürdürdü. İyi maç oldu. Bol pozisyon ürettik. Ancak savunmada inanılmaz üç hata yaptık ve yenildik" diye konuştu. 

Dereli'ye tepki 
İLK golde kaleci Cordoba'ya faul yapıldığını öne süren Lucescu, "Cordoba'yı devre arasında iğne yaparak oynatmak zorunda kaldık. Ancak o pozisyonda topu yumruklasa faule de maruz kalmazdı" dedi. Selçuk Dereli'ye yüklenen Lucescu, şöyle devam etti "Bu sene bütün olaylar negatif işledi. Ali Güneş topu eliyle çeldi, kart görmedi. Giunti ise elini vücudunun yanına koymasına rağmen kartla cezalandırıldı. Bunlara anlam veremiyorum. Artık sezonun bitmesini bekliyoruz." 


</TEXT>
</DOC>
