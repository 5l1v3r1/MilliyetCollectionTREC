<DOC>
<DOCNO> 202012 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/14/son/sondun40.html </URL>
<DATE> 2003/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush kısa konuştu Saddam adalet önüne çıkacak 
</HEADLINE>
<TEXT>

     ABD Başkanı George Bush, Irak'ta devrik lider Saddam Hüseyin'in Amerikan kuvvetleri tarafından yakalanmasının, Saddam için ''yolun sonunu'' gösterdiğini bildirdi. 
     Saddam'ın yakalanmasıyla ilgili olarak yaklaşık 4 dakika süren bir ulusa sesleniş konuşması yapan Bush, konuşmaya, ''Dün, yani 13 Aralık'ta Bağdat yerel saatiyle akşam 20 30'da TSİ 19 30 Amerikan askeri güçleri Saddam Hüseyin'i canlı yakaladılar'' sözleriyle başladı. 
     Başkan Bush, Saddam'ın Tikrit kentinin dışındaki bir çiftlik evinde ele geçirildiğini ve operasyonun kayıp verilmeden gerçekleştiğini belirterek, ''Şimdi, Irak'ın eski diktatörü, milyonlara sağlamayı reddettiği adalet önüne çıkacak. Yakalanması, özgür Irak'ın ayağa kalkması için hayati önem taşıyor ve Saddam için yolun sonunu gösteriyor'' dedi. 
     Bush, Irak'ta son şiddet olaylarından sorumlu Baasçılar için geri dönüş olmayacağını, Irak halkının büyük çoğunluğunun özgür kadın ve erkekler olarak yaşamak istediğini, Irak'ta işkence odaları ve gizli polisin sonsuza dek ortadan kalktığını söyledi. 
     Irak halkı için de bir mesajı olduğunu belirten Bush, ''Bir daha Saddam Hüseyin rejimi yüzünden korkmak zorunda kalmayacaksınız. Özgürlüğü seçen bütün Iraklılar, kazanan tarafın yanında yer almış oldular. Koalisyonun amaçları, sizin amaçlarınızla aynı Ülkenizin egemenliği, kültürünüzün asaleti ve her bir Irak vatandaşı için daha bir yaşam fırsatı. Irak'ın tarihindeki karanlık ve acı dönem sona erdi. Umutlu bir gün geldi. Bütün Iraklılar, şimdi bir araya gelsin ve şiddeti bir kenara bırakıp Irak'ın yeniden imarı için çalışsın'' diye konuştu. Dün gerçekleştirilen başarının, Irak'ta hizmet veren Amerikan askerlerine yönelik takdirin bir ifadesi olduğunu söyleyen Bush, operasyonda, Irak topraklarında Saddam'ın ayak izlerini bulan istihbarat analistlerinin mükemmel iş çıkardığını da belirtti. Bush, Amerikan silahlı kuvvetlerine de teşekkür ve tebriklerini iletti. 
     Ancak Bush, Amerikan halkına seslenirken, itidali elden bırakmadı ve ''Saddam'ın yakalanması şiddetin sonu demek değildir. Halen özgürlüğü kabul etmek yerine masumları öldürmeyi seçen teröristlerle yüz yüzeyiz. Bunlar, Amerikan halkına doğrudan tehdittir ve yenileceklerdir'' dedi. 
     Bush, sabır, kararlılık ve etkili eylemlerle teröristlerin hücre hücre temizleneceğini belirterek, terörizme karşı savaşın ''farklı bir savaş'' olduğunu ve ABD'nin, bu savaşı kazanıncaya kadar durmayacağını söyledi. ABD Başkanı, konuşmasını, ''Tanrı Irak halkını ve Amerika'yı korusun'' diyerek bitirdi. 
     
     SADDAM ARTIK IRAKTA DEĞİL 

     Öte yandan, ABD'nin CBS televizyonu, Tikrit'te yakalandığı açıklanan devrik Irak lideri Saddam Hüseyin'in Irak dışına çıkarıldığını iddia etti. 
     CBS'in Tikrit'teki muhabiri, ''askeri kaynaklardan'' edindiği bilgiye göre, Saddam Hüseyin'in artık Irak'ta olmadığını duyurdu. 
     Irak'taki Amerikan güçlerinin komutanı General Ricardo Sanchez, öğle saatlerindeki açıklamasında, Saddam Hüseyin'in dün gece yakalanarak ''emin bir yere'' götürüldüğünü, koalisyon güçlerinin denetiminde gizli bir yerde tutulduğunu söylemişti. 
     
</TEXT>
</DOC>
