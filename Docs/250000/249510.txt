<DOC>
<DOCNO> 249510 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/21/ekonomi/aeko.html </URL>
<DATE> 2004/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Akaryakıtta 2.5 milyar dolarlık kaçak 
</HEADLINE>
<TEXT>


Emniyet'in raporuna göre, piyasaya yılda 3 milyon ton kaçak akaryakıt giriyor. Bu miktarın yarattığı vergi kaybı ise 2.5 milyar dolar 

TOLGA ŞARDAN Ankara 

Emniyet Genel Müdürlüğü Kaçakçılık ve Organize Suçlarla Mücadele Daire Başkanlığı KOM , akaryakıt kaçakçılığından devletin her yıl yaklaşık 2.5 milyar dolar kaybının olduğunu açıkladı. KOM Dairesi, 2003 yılı faaliyet raporunda, Türkiye'deki akaryakıt kaçakçılığıyla ilgili gelişmeleri gözler önüne serdi. Yurt genelinde yapılan operasyonlarda elde edilen bilgilerin değerlendirildiği 'Akaryakıt Kaçakçılığı' raporunda, akaryakıt üzerinden alınan yüksek vergiler ile kaçak akaryakıtın normal piyasa fiyatının altında satılmasının önemli etken olduğuna dikkat çekildi. 

Büyük rant var 
Akaryakıt kaçakçılığından elde edilen rantın çok büyük olması nedeniyle, çıkar amaçlı suç örgütlerinin organize şekilde ve teknik donanımlı araçlar kullanarak kaçakçılık gerçekleştirdiği vurgulanan raporda, şöyle deniliyor "Nüfus, araç sayısı ve sanayideki büyümeye karşın akaryakıt ürünlerinin resmi tüketiminin artmaması, tüketimin bir bölümünün kaçak yollardan karşılandığı olasılığını güçlendiriyor. Akaryakıt dağıtım şirketlerinin pazarladığı miktar 17 milyon tondur. Akaryakıt ürünlerinin PAM Petrol Araştırma Merkezi incelemelerinde yüzde 17.5 oranında kaçak akaryakıt girdiği kabul edilirse, 2001 - 2002'de asgari 3 milyon ton 5 milyar litre kaçak akaryakıt ürününün piyasaya girdiği kabul edilir." 

En fazla kaçak İstanbul'da oluyor Yapılan hesaplamaya göre devletin her yıl 2.5 milyar dolarlık vergi kaybı oluyor. Emniyet, 2000'de gerçekleştirilen kalite kontrol analizlerinde yüzde 22, 2001'de yüzde 16, 2002'de yüzde 17.5 ve 2003'de yüzde 18.1 oranında standartlara uymayan numune belirledi. ABD'nin Irak'a müdahalesi nedeniyle 2003'de Irak'tan ham petrol ithalatı durdurulduğundan, kaçakçılık yaşanmadı. 
Kaçak akaryakıtta 2002 ve 2003'de ilk sırayı Van aldı. Ancak ele geçirilme miktarında ise İstanbul ilk sırayı kaptırmadı. 2003'de kaçak motorin ele geçirme oranı 2002'ye göre yüzde 52 artarak 1.2 milyon litreye ulaştı. Son iki yılda İstanbul'da 670 bin litre kaçak motorin ele geçirildi. 


</TEXT>
</DOC>
