<DOC>
<DOCNO> 210228 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/21/son/sontur31.html </URL>
<DATE> 2004/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Unakıtan'dan 2003 tablosu Bütçe açığı 40,5 katrilyon 
</HEADLINE>
<TEXT>

     ANKARA Milliyet 

Maliye Bakanı Kemal Unakıtan, 2003 yılı bütçe açığının, gelirlerde beklenen rakamlara ulaşılamaması nedeniyle 40.5 katrilyon lira olarak gerçekleştiğini bildirdi. 2004 yılı bütçe rakamlarının buna göre revize edileceğini kaydeden Unakıtan, gelir ihtiyacının karşılanması için "zam, yeni vergi ya da yatırımlardan kısma" yoluna gitmeyeceklerini bildirdi. Unakıtan, vergi oranlarında artış olup olmayacağı konusunda da, "Millete ek yük getirmeyecek şekilde nerelerden tasarruf yapabiliriz, onun çalışması içindeyiz" dedi. 
     Unakıtan, TBMM'de düzenlediği basın toplantısında, 2003 yılı bütçe gerçekleşmeleri konusunda bilgi verirken, başlangıçta 100 katrilyon 782 trilyon lira olarak öngörülen daha sonra 101 katrilyon 890 trilyon lira şeklinde revize edilen "gelir" toplamının, yıl sonu itibarıyla 99 katrilyon 521 trilyon lira olarak gerçekleştiğini bildirdi. 86 katrilyon 800 trilyon lira öngörülen vergi gelirlerinin 84 katrilyon 330 trilyon lira gerçekleşmesinin, gelirde beklenen rakamlara ulaşılmasının temel nedeni olduğunu bildiren Unakıtan, başlangıçta 145 katrilyon 950 trilyon, revize edildikten sonra da 142 katrilyon 730 trilyon lira gerçekleşmesi hedeflenen giderlerin ise toplamda 140 katrilyon 6 trilyon lira da kaldığını açıkladı. 83 katrilyon 1 trilyon lira tahmin edilen faiz dışı bütçe harcamasının 81 katrilyon 397 trilyon lira olarak gerçekleştiğini kaydeden Unakıtan, 7 katrilyon 999 trilyon lira öngörülen yatırımların 7 katrilyon 20 trilyona indirildiğini, yatırımlarda sağlanan hızlanma ile bu rakamın 7 katrilyon 185 trilyon olarak gerçekleştiğini belirtti. 
     Unakıtan, geçen yıl devletin faiz harcamalarında 7 katrilyon lira tasarruf sağladığını, 65 katrilyon 450 trilyon faiz ödemesi öngörülürken, bu rakamın 58 katrilyon 609 trilyon lirada kaldığını söyledi. 
     Unakıtan, özellikle karayollarında mevcut makinaları kullanıma sokarak yatırım yaptıklarını, bu nedenle mali büyüklüklere yatırımların yeterince yansımadığını, rakamları ince eleyip sık dokuduklarını ifade etti. 
     17 katrilyon 852 trilyon lira öngörülen faiz dışı fazlanın, yüzde 5'i genel bütçeden olmak üzere yüzde 6.5 olarak hedeflendiğini anımsatan Unakıtan, henüz kesin olmamakla birlikte, genel bütçede yüzde 4.91, toplamda da 17 katrilyon 4 trilyon lira gerçekleştiğini belirtti. 
     
     Zam olmadı, vergi düştü 

     Unakıtan, sorular üzerine, gelirde yaşanan düşüşü, doların beklenen seviyeye çıkmaması nedeniyle KDV, faizlerin düşmesi nedeniyle stopaj vergisi, petrol doğalgaz ve elektrik gibi kalemlerde zam yapılmaması nedeniyle başlangıçta hesaplanan vergi miktarına oluşamadıklarını anlattı. Unakıtan, "Bunlar güzel şeyler, vatandaşa olumlu yansıyor" derken, maaş zamları nedeniyle doğan 3 katrilyon liralık kaynak ihtiyacını, bütçede bazı kalemlerden yüzde 10 indirim yaparak karşılayacaklarını, bunun yasa tasarısının hazır olduğunu, ancak yıl içinde bu indirimlerin de gözden geçirilmesiyle yatırımlarda düşüşün engelleneceğini anlattı. Unakıtan, "Şundan emin olun ki yeni vergi, yeni zamlar yapmamak için azami gayret içindeyiz" dedi. 
     Unakıtan, "Hem zam hem vergi yok, hem de yatırımlardan kısmayacaksınız, gelir ihtiyacını nereden karşılayacaksınız" sorusuna, "Maliye idaresindeki incelikten kaynaklanıyor. Ben size hep söylüyorum, değerimi bilin diye" espriyle karşılık verdi. 
     Unakıtan, ısrarlı sorular üzerine, millete yük getirmeden nerelerde tasarruf yapabileceklerinin çalışması içinde olduklarını söylerken, "Biraz sabredin Şubat'a az kaldı göreceksiniz" dedi. 
     
     Hedef gerçekçi olmalı 

     Unakıtan, CHP İstanbul milletvekili Kemal Derviş'in, "Büyümenin gerçekleşmesi gerektiği" yolundaki sözlerinin anımsatılması üzerine, "Derviş'in zamanında ne kadarmış" diyen Unakıtan, "Büyüme olmadan ekonomi iyi olmaz. Türkiye yüzde 7'leri de gördü, ama önemli olan sürdürülebilir büyümeyi yakalamak. Ateşi bir inip bir çıkan insan gibi ekonomi de sağlıklı olmaz. Biz istikrarlı hedefler peşindeyiz, büyük hedefler değil, olabildiğince makul gerçekçi hedefler peşindeyiz" dedi. 

     
</TEXT>
</DOC>
