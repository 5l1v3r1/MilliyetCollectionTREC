<DOC>
<DOCNO> 226529 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/29/son/sondun13.html </URL>
<DATE> 2004/03/29/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Gül "Seçimler halkın 15 aylık hükümete desteğini gösterdi" 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, yerel seçim sonuçlarının, ''15 aydır iktidarda olan AK Parti hükümetine halkın büyük destek verdiğini gösterdiğini'' belirtti. 
     Bakan Gül, dörtlü Kıbrıs görüşmeler süreci İsviçre'nin Burgenstock kasabasında devam ederken, seçim sonuçlarını telefonla A.A muhabirine değerlendirdi. 
     Seçimlerin ufak tefek bazı aksıklıklar dışında huzur içinde geçtiğini hatırlatan Gül, demokrasinin güzel yanının bu olduğunu söyledi. AK Parti'nin seçimlerde aldığı oy oranının halkın 15 aylık hükümete verdiği desteğin bir göstergesi olduğunu belirten Gül, 15 aylık iktidarın halk tarafından onaylandığını, oylarını artırarak gösterdiklerini de kaydetti. 
     Oylarını yüzde 25 artırdıklarını ifade eden Gül, bunun, Türk halkının kendilerinden beklentilerini artırmış olduğunu yansıttığını bildirdi. AK Parti'nin Güneydoğu ve Trakya dahil her bölgede büyük bir oy oranı kazandığına dikkat çeken Gül, bunun kendilerine büyük bir sorumluluk yüklediğini belirtti. 
     Gül, partisinin kendi seçim bölgesi Kayseri'de yüzde 70'lere varan bir oy oranı almasını da değerlendirerek, Kayseri gibi gelişmiş bir sanayi kentinde bu oyu almanın kendisine büyük gurur verdiğini söyledi. Gül, bir partinin bir ilde yüzde 70'lerde oy almasının dikkat çekici bir durum olduğunu da kaydetti. 
     
</TEXT>
</DOC>
