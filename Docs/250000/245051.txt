<DOC>
<DOCNO> 245051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/03/son/sonsiy18.html </URL>
<DATE> 2004/06/03/ </DATE>
<TIME> 21.36 </TIME>
<AUTHOR>  </AUTHOR>
<HEADLINE>
Hollanda'nın Ankara Büyükelçisi'ne göre Türkiye AB'yi değiştirecek 
</HEADLINE>
<TEXT>

     Hollanda'nın Ankara Büyükelçisi Sjoerd Gosses, ''Türkiye'nin AB'ye üyeliğinin, temelde AB'yi değiştirecek tek üyelik olduğunu'' söyledi. 
     Gosses, Dışişleri Mensupları Eşleri Dayanışma Derneği'nin DMEDD girişimiyle, Hollanda'nın Ankara Büyükelçiliği Konutu'nda ''Türkiye ve Hollanda-Avrupa'da İki Ortak'' konulu bir konferans verdi. 
     AB'ye son üye olan 10 ülkenin Birlik'te çok büyük bir etki yaratmadığını, bu ülkelerin entegrasyonunun ''AB'yi gerçekten değiştirmediğini'' belirten Gosses, Türkiye'nin üyeliğinin ise gerek nüfusu ve kültürü gerekse dini ve tarihsel özellikleriyle ''AB'yi değiştirecek tek üyelik olduğunu'' kaydetti. 
     Bu değişimin fayda getirici özellikte olduğunu ifade eden Gosses, Avrupalılarla diyalog içinde olmanın önemini vurgulayarak, son zamanlarda bu diyalogun hayata geçirilmesinden duyduğu memnuniyeti dile getirdi. 
     Gosses, Türkiye'de artık insanların sadece AB'ye girmekten değil, modernizasyondan konuştuğunu, yapılan reformların AB'ye girmek adına değil, modernleşme hedefi doğrultusunda yapıldığını ve gençlerin bu alanda katalizör rolü oynadığını belirtti. 
     Hollanda Büyükelçisi, Türkiye'de sadece üst düzeyde değil, toplumun her katmanında görülen değişiklikleri ''inanılmaz, mükemmel'' olarak niteleyerek, Türkiye'nin AB üyeliği konusunda iyimser olduğunu söyledi. 
     Ülkesinde Türkiye'ye karşı yoğun bir ilginin bulunduğunu belirten Gosses, ''bilgi, bilgeliğin başıdır'' sözünden hareketle, Avrupalıların Türkiye'yi yeterince iyi bilmelerinin ve Türkiye'nin tanıtılmasının önemine değindi. 
     Konferansın ardından DMEDD üyeleri, Büyükelçi Gosses'e kitap hediye ettiler. Konferansa Bağımsız Cumhuriyet Partisi BCP Genel Başkanı Mümtaz Soysal ve TBMM İnsan Haklarını İnceleme Komisyonu Başkanı Mehmet Elkatmış da izleyici olarak katıldı. 
     
</TEXT>
</DOC>
