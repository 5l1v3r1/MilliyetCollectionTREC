<DOC>
<DOCNO> 236971 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/03/son/sonspo39.html </URL>
<DATE> 2004/05/03/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Milan'ın şampiyonluğu manşetlerde... 
</HEADLINE>
<TEXT>

     İtalya Birinci Futbol Ligi'nin Serie A bitimine iki hafta kala, dün AS Roma'yı 1-0 yenerek şampiyonluğunu garantileyen AC Milan'da, büyük sevinç yaşanıyor. 
     Binlerce kırmızı-siyahlı taraftar, kendilerini meydanlara atıp şampiyonluğu kutlarken, İtalyan spor gazeteleri de manşetlerini AC Milan'a ayırdı. 
     Başbakan Silvio Berlusconi'nin dün maç sonrasında teknik direktör ve oyuncuları, soyunma odasında teker teker kutladığı belirtildi. Aynı zamanda AC Milan'ın da başkanı olan Berlusconi'nin, ''Size garanti veriyorum. Bundan 20 yıl sonra da AC Milan'da teknik direktörlük görevinde yine aileden biri olacak'' dediği bildirildi. 
     
     LA GAZZETTA ''MILAN GÖKLERDE'' 

     La Gazzetta dello Sport, ilk sayfayı oyuncular tarafından havaya kaldırılmış Carlo Ancelotti görüntüsüyle süsleyerek, ''Milan göklerde'' diye manşet attı. 
     Spotta ise ''Roma'yı yendiler ve 17. kez şampiyon oldular. Ancelotti'nin ekibi, sezon bitimine 2 hafta kala bayram etti. Ama karşılaşmada Roma'nın bir penaltısı da verilmedi'' denildi. İç sayfalarda ise Milanlı oyuncu ve taraftarların sevinç görüntülerine de bol bol yer verildi. 
     
     CORRİERE DELLO SPORT ''MİLAN'DA BAYRAM'' 

     Corriere dello Sport gazetesi de ilk sayfada La Gazzetta'daki aynı fotoğrafı kullanarak, ''Milan'da bayram'' diye manşet attı. 
     Spotta ise dev maç şu cümlelerle özetlendi 
     ''Kırmızı-siyahlılar 17. kez şampiyon oldular. Shevchenko'nun bir golü Roma'yı çökertti. Ama zafere, hakem Messina'nın Totti'ye yapılan müdahaleye penaltı vermemesinin gölgesi düştü. Sarı-kırmızılı taraftarlar, sahayı patlayıcı ve yanıcı madde yağmuruna tuttular. Kaleci Dida da isabet aldı. Maç birkaç kez durdurulmak zorunda kaldı.'' 
     
     TUTTOSPORT ''ATTİLA ANCELOTTİ'' 

     Tuttosport gazetesi ise manşetini teknik direktör Carlo Ancelotti'ye ayırdı. 
     Tuttosport, Ancelotti'nin başarısını Hunların ünlü imparatoru Attila'nın bir zamanlar Avrupa'yı darmadağın edişine benzetti. ''Attila Ancelotti'' diye manşet atan Tuttosport, Ancelotti'nin ekibinin bu sezon bir kasırga gibi estiğini vurgulayarak, şampiyonluğu hak etmiş olduğunu belirtti. 
     
     AC MİLAN HEM ŞAMPİYON OLDU HEM REKOR KIRDI 

     AC Milan, 17. kez şampiyon olurken, Carlo Ancelotti de teknik direktör olarak ilk kez şampiyonluk sevinci yaşıyor. 
     Tarihinde 1901, 1906, 1907, 1951, 1955, 1957, 1959, 1962, 1968, 1979, 1988, 1992, 1993, 1994, 1996 ve 1999 yıllarında olmak üzere 16 kez şampiyonluk ipini göğüsleyen AC Milan, bu yıl elde ettiği başarıyla 17. kez şampiyon oldu. Bu şampiyonluk, AC Milan'ın Silvio Berlusconi döneminde elde ettiği 7. şampiyonluk oldu. 
     Serie A'da 1994-1995 sezonundan itibaren 3 puan sisteminin esas alındığı dönem itibarıyla, bir sezonda en fazla puan toplayan takım olma unvanı artık AC Milan'a ait. 
     Söz konusu rekor, daha önce 75 puanla, 2000-2001 sezonunda şampiyon olan AC Roma'ya aitti. AC Milan'ın puanı ise ligin bitimine 2 hafta kala 79'a yükselmiş bulunuyor. 
     Milan'ın Ukraynalı golcüsü Andry Shevchenko da bu yıl Milan formasıyla ilk kez şampiyonluk sevinci yaşıyor. Shevchenko, Serie A'da 3. kez gol kralı olma yolunda da ilerliyor. Shevchenko, gol krallığı yarışında halen 22 golle ilk sırada yer alıyor. Shevchenko'yu 20 golle Roma kaptanı Totti takip ediyor. 

     
</TEXT>
</DOC>
