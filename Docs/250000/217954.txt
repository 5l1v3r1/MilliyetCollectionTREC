<DOC>
<DOCNO> 217954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/26/son/sondun25.html </URL>
<DATE> 2004/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuzey Kore "Nükleer programı tamamen durdurmaya hazırız" 
</HEADLINE>
<TEXT>

     Kore yarımadasındaki nükleer krizle ilgili olarak Pekin'de devam eden 6'lı görüşmelerin ikinci turunda Kuzey Kore, nükleer programını tamamen durdurma önerisinde bulundu. 
     Çin heyeti üyesi ve Dışişleri Bakanlığı sözcüsü Liu Ciençao, gazetecilere bilgi verirken, ikinci turun ikinci gününde Çin, Rusya, ABD, Japonya, Güney Kore ve Kuzey Kore temsilcilerinin Kore yarımadasının nükleer tehlikeden arındırılmasına ilişkin ilk aşama eylemleri ve ilgili önlemleri ele aldıklarını belirtti. 
     Liu, Kuzey Kore'nin önerisinin taraflarca ''önemli bir adım'' olarak değerlendirildiğini ve tarafların Kuzey Kore'nin konuyla ilgili taleplerini anlayışla karşıladığını söyledi. Liu, Kuzey Kore'nin nükleer programını durdurması hakkında ayrıntılı düzenlemeler için tarafların görüşmeleri sürdüreceklerini söyledi. 
     Sözcü Liu, görüşmelerde taraflar arasında Kuzey Kore'ye enerji yardımı yapılması konusunda anlaşmaya varılması durumunda, Çin'in bu ülkeye enerji yardımı yapmaya hazır olduğunu ifade etti. 
     Çin Dışişleri Bakanlığı'nın haftalık olağan basın toplantısında da sözcü Can Çiyüe, Çin'in bugüne kadar Kuzey Kore'ye verdiği yardımların 6'lı görüşmelerle bir ilgisi olmadığını, sadece komşu bir ülkenin ekonomik zorluklarını aşmasına yardım etmeyi amaçladıklarını belirtti. 
     Öte yandan, 6'lı görüşmelere katılan heyet üyeleri ve ülkelerin Pekin'deki büyükelçileri Çin Devlet Müşaviri Tang Ciaşüen Tang Jianxuan ile bir araya geldiler. 
     Sadece Kore yarımadasının Soğuk Savaş'ın gölgesinde yaşadığını söyleyen Tang, görüşmelerin iyi bir başlangıç yaptığını ve taraflardan azami esnekliği göstermelerini beklediklerini kaydetti. 
     Pekin'deki 6'lı görüşmelerin yarın da devam edeceği bildirildi. 
     Sözcü Liu, bir soru üzerine, ''Bazı gazetecilerin Cumartesi günü için uçak bileti ayırttıklarını duydum, ama görüşmelerin ne zaman biteceği konusunda bir şey diyemem' diye konuştu. 
     
</TEXT>
</DOC>
