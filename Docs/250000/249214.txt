<DOC>
<DOCNO> 249214 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/19/son/sondun03.html </URL>
<DATE> 2004/06/19/ </DATE>
<TIME> 07.25 </TIME>
<AUTHOR>  </AUTHOR>
<HEADLINE>
ABD'de yurtiçi güvenlik için 32 milyar dolarlık bütçe... 
</HEADLINE>
<TEXT>

     ABD kongresinin alt kanadı olan Temsilciler Meclisi, gelecek mali yılda yurtiçi güvenliğin artırılması çabalarına 32 milyar dolar ayrılmasını öngören bütçe teklifini, 400'e karşı 5 oyla kabul edilirken, havayolu güvenliği tartışmalarda önemli yer tuttu. 
     Amerikalı milletvekilleri, aynı çerçevede ticari uçaklara konulan bütün kargonun havaalanlarında zorunlu olarak metal detektöründen geçirilmesi konusunu da konuşurken, bu teklif reddedildi. 
     Yurtiçi güvenlik bütçesinin yürürlüğe girmesi için, kongrenin üst kanadı olan 100 sandalyeli Senato tarafından da onaylanması gerekiyor. ABD Temsilciler Meclisi, 435 sandalyeden oluşuyor. 
     ABD'de bütün yolcu bagajları ve kargonun belli bir bölümü, patlayıcılara karşı metal detektöründen geçiriliyor. Massachusetts milletvekili Ed Markey, buna karşılık halen yolcu uçaklarında kargonun büyük kısmının kontrol edilmediğine işaret etti. Markey, ''İsrailliler kargoyu tarıyor. İngiltere, Hollanda, Avustralya, Singapur, İspanya, Hong Kong, İtalya kargolarını tarıyor. Amerikan havayolu şirketleri de bunu yapabilir'' dedi. 
     Kongredeki tartışma sırasında, 1988 yılında İskoçya'da düşürülen Pan Am 103 uçağı sık sık hatırlatıldı. Bu uçak, kargoya verilen patlayıcılı paket yüzünden düşmüştü. Ancak bazı kongre üyeleri, kargonun da detektörden geçmesinin, zaten zorda olan Amerikan havayolu şirketlerini tehlikeye atacağını savunuyor. Temsilciler Meclisi Tahsisler Komitesi üyesi Harold Rogers, ''bütün yolcu uçaklarındaki kargonun tamamının taramadan geçirilmesinde hemfikiriz. Ancak şu anda bu kapasitemiz yok. Bu yıl yapamayız. Zannettiğimizden daha çok zaman alacak. Yeterli makinalar ise mevcut değil'' dedi. 
     Kargonun taramadan geçmesini savunan Connecticut Milletvekili Christopher Shays, ticari uçaklara binen Amerikalılar'ın, güvende olduklarını sandıklarını, ancak yanıltıldıklarını savundu. Shays, ''diyelim ki bir iki hafta sonra gökyüzünde 6 uçak havaya uçtu. O zaman kendi seçim bölgelerimize gidip, kusura bakmayın, kargo taramasına para ayıramadık mı diyeceğiz '' dedi. 
     ABD'nin 11 Eylül terörist saldırılarından sonra oluşturduğu Yurtiçi Güvenlik Bakanlığı'nın gelecek mali yıla ait bütçesi, Temsilciler Meclisi'nde tartışılırken, ABD Başkanı George W. Bush'un önerdiğinden 896 milyon dolar daha artırıldı. Bu ek paranın daha çok havaalanı ve ticari uçakların güvenliğiyle ilgili çabalara ayrılması öngörülüyor. Temsilciler Meclisi, 2005 yılı savunma harcamaları için önerilen 400 milyar dolarlık bütçe teklifini de görüşmeye hazırlanıyor. 
     
</TEXT>
</DOC>
