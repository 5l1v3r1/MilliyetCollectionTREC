<DOC>
<DOCNO> 237979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/07/ekonomi/aeko.html </URL>
<DATE> 2004/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Kazancı yok, Ferrari'si var 
</HEADLINE>
<TEXT>


İstanbul'daki bin 70 lüks otomobil sahibinden 800'ü Maliye'ye gelir beyan etmedi. İstanbul Defterdarlığı bu mükellefleri incelemeye aldı 

Nedim Şener 

Geçen yıl, değeri 100 bin euro ve üzeri olan lüks otomobil satın alan bin 70 vergi mükellefinden 796'sı bir önceki yıl Maliye'ye verdikleri beyannamelerde hiç kazanç elde etmediklerini bildirdi. 
2002 yılında hiç kazanç elde etmediklerini iddia ederek 2003 yılında Maliye'ye verdikleri beyannamelerde matrah beyan etmeyen ancak, değeri 75 bin ile 300 bin euro arasındaki lüks otomobilleri satın alanlarla ilgili olarak İstanbul Defterdalığı geniş çaplı bir inceleme başlattı. 
Defterdarlığın tespitlerine göre aralarında, Ferrari, Maserati, Jaguar, Chrysler ve BMW gibi lüks otomobilleri satın alan toplam bin 70 kişiden bir önceki yıl kazanç elde ettiğini bildiren kişi sayısı ise 275 ile sınırlı kaldı. Bu 275 kişi 80 trilyon matrah göstererek toplam 20 trilyon vergi ödedi. 
Aynı inceleme kapsamında 2004 yılının ilk üç ayına ilişkin yapılan incelemede de benzer sonuçlar çıktı. Bu yılın ilk üç ayında toplam altı adet Ferrari satılırken bunları satın alanlardan yalnız iki tanesi geçen yıl kazanç beyan ederek vergi ödedi. 
İlk üç ayda Porsche sahibi olan 114 kişiden geçen yıl kazanç beyan edenlerin sayısı ise 22 ile sınırlı kaldı. Toplam 158 Mercedes alıcısından, 37 tanesi Maliye'ye vergi öderken, geri kalanları tek kuruş para kazanmadığını belirterek vergi dairesine verdikleri beyannamelerde kazanç göstermedi. 
Range Rover satın alan 166 kişiden vergi dairesine kazanç beyan edenlerin sayısı ise 57 olarak belirlendi. 
İstanbul Defterdarlığı'nın yaptığı tespitlere göre 2002 ve 2004 arasında lüks sınıfta satılan araç sayısı 12 bin. 

Denetimler sürüyor 
İstanbul Defterdarı Kadir Boy, vergi denetimleri ve tahakkuk artırıcı çalışmaları anlatırken, mayısa kadar olan denetimlerde 2 bin 534 kayıtsız mükellef tespit ettiklerini ve bunlara 6.4 trilyon lira ceza kestiklerini bildirdi. 
İstanbul'un ithalatçıların beyannamelerindeki usulsüzlüklerden dolayı uğradığı vergi kaybının 2 katrilyon lira civarında olduğuna işaret eden Boy, her yönden hızlandıracakları denetimler sayesinde yıllık vergi tahsilatını 50 katrilyon liraya çıkarmayı hedeflediklerini söyledi. 

Rekortmen vergilerinin yarısı bankalardan İstanbul Defterdarlığı, 2003 kazançları üzerinden yapılan hesaplamaya göre Akbank'ın 801 trilyon lira ile 2004 yılı Kurumlar Vergisi rekortmeni olduğunu açıkladı. İlk 100 vergi rekortmeninin yer aldığı listede 22 bankacılık ve finans kurumuna tahakkuk eden verginin toplam 1.2 katrilyon lira olması dikkat çekti. 
Sektör bu vergiyle ilk 100 mükellefe tahakkuk eden toplam 2.4 katrilyon liranın da yarısını gerçekleştirdi. İlk 100 listesinde en çok vergi tahakkuk eden ikinci sektör ise dayanıklı tüketim malları oldu. Bu sektörde dört firma 135 trilyon 988 milyar liralık tahakkuk ile ilk 100'de yüzde 5.6'lık vergi payına sahip. İstanbul'daki tüm Kurumlar Vergisi mükelleflerine tahakkuk eden vergi ise 4.3 katrilyon oldu. 2002'de mükelleflerin yüzde 60'ı zarar beyan ederken, 2003 döneminde bu oran yüzde 49'a düştü. 
Bu arada İzmir'in Kurumlar Vergisi rekortmeni 29 trilyon lira ile Opel Türkiye oldu. Kocaeli'nde en yüksek Kurumlar Vergisi ödeyecek mükellefler listesinde Tüpraş tahakkuk eden 204 trilyon 971 milyar lira ile ilk sırada yer aldı. 
Daha önce Ankara'nın Kurumlar Vergisi listesi açıklanmış ve burada 900 trilyon liralık tahakkuk ile Türk Telekom birinci olmuştu. Telekom, Türkiye'nin de Kurumlar Vergisi rekortmeni oldu. 

Otomobile 300 bin euro verdiler Maliye'ye 'Gelirim yok' dediler Ferrari Fiyatı 300 bin euro Satın alan kişi 6 kazanç beyan eden 2 Mercedes Fiyatı 75-100 bin euro Satın alan kişi 158 Kazanç beyan eden 37 Porsche Fiyatı 140 bin euro Satın alan kişi 114 kazanç beyan eden 22 Jeep Cherokee Fiyatı 75 bin euro Satın alan kişi 48 Kazanç beyan eden 12 Range Rover Fiyatı 40 - 130 bin euro Satın alan kişi 166 Kazanç beyan eden 57 Lincoln Fiyatı 125 -135 bin euro Satın alan kişi 3 Kazanç beyan eden 1 

</TEXT>
</DOC>
