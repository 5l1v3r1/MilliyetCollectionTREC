<DOC>
<DOCNO> 211867 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/29/yazar/cetiner.html </URL>
<DATE> 2004/01/29/ </DATE>
<TIME>  </TIME>
<AUTHOR> Yılmaz ÇETİNER  </AUTHOR>
<HEADLINE>
Bir musiki üstadının mirası 
</HEADLINE>
<TEXT>

   
   Çiçek Pasajı ve hemen kapıdan yan yola çıkınca Çiçek Pazarı günün her saati yerli yabancı, her dilden, her dinden, her mezhepten insanlarla dolup taşar. Rumların, levantenlerin çarşıya hakim oldukları belki 150 yıldan bu yana tezgahların üzerinde daima seçilmiş, parlatılmış mallar ağzınızı sulandırır, gurme zevkinizi ayaklandırır. 
   İşte ağustos ayının bir bunaltıcı sıcak günlerinden birinde öğlen vakti yolum Çiçek Pazarı'na düştü. Herkesin önünde meşhur köpüğü taşmış Arjantin bira kadehleri ıslak ıslak duruyordu. 
   Aaa bir de baktım 5 - 6 kişinin oturduğu bir masanın kenarında gömleğinin kollarını sıvamış Ahmet Uzel Bey. Ufak tefek yumuşak munis bakışlarıyla hem gelip geçenleri seyrediyor hem de birasını yudumluyor. Selam sabahım, dostluğum olmasına rağmen keyfini bozmak, dünyasından ayırmak istemedim. 
   
   Sırdaş Papaz Karası    Birden tanımadınız herhalde, tanıtayım Galiba, birinci kimliği, traktör ve makine üretiminde dünyanın en büyük 10 fabrikası arasında yer alan Uzel Holding'in Yönetim Kurulu Başkanı. Ünlü Massey Ferguson markasıyla ürettiği traktörleri Amerika dahil 21 ülkeye ihraç ediyor. 
   İkinci kimliği, 5000'den fazla beste ve güftenin sahibi Ahmet Uzel. İşte Çiçek Pasajı şiirinden birkaç dize. 
   Çiçek Pasajı 
   Bir elimde sırdaşım Papaz Karası 
   Bir elimde yoldaşım Efkar sigarası 
   Garipler Pasajı'nda yine çökmüş kalmışım 
   Yüreğimde bin hicran, gönülde aşk yarası 
   ..... 
   Hep o yerdir derdimin dermanı, hep orası 
   Orada durur hala o devrin hatırası 
   Ahmet Uzel'in şarkıları, rübaileri... Bana kitabını göndermişti. Galatasaray Lisesi mezunuydu. Prof. Alaattin Yavaşça, Prof. Nevzad Atlığ, Prof. Selahattin İçli, Ahmet Bey'in şarkılarının Hacı Arif Bey'in, Şevket Bey'in devrinin uzantıları olduğunu söylüyorlardı. 
   Ne yazık ki, Ahmet Uzel'i dört yıl kadar önce kaybettik en verimli çağında. Gazetelerde Uzel ailesinin miras nedeniyle anlaşmazlığa, mahkemelere düştüklerini okuyunca Çiçek Pasajı'nda bira içerken gördüğüm üstadı hatırladım. Daima yanında destek olan eşi Türkan Uzel denetim kurulu başkanlığından uzaklaştırılmış. 
   
   
</TEXT>
</DOC>
