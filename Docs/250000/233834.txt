<DOC>
<DOCNO> 233834 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/22/son/soneko29.html </URL>
<DATE> 2004/04/22/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Deniz Ticaret Odası İtalya'da gemide bulunan silahlar antika silah 
</HEADLINE>
<TEXT>

     Deniz Ticaret Odası DTO , İtalya'da içinde 7 binden fazla kalaşnikof tüfek bulunduğu basında yer alan Türk bandıralı gemide yüklenen malların ''antika silah'' olarak beyan edildiğini ve yasalara aykırı bir durumun söz konusu olmadığını bildirdi. 
     DTO'dan yapılan açıklamada, basında Adnan Bayraktar gemisi hakkında çıkan haberlerin gerçekleri yansıtmadığı ve armatörler ile denizcilik şirketleri hakkında kamuoyunca olumsuz değerlendirmelere yol açabilecek nitelikte olduğu savunuldu. 
     Açıklamada, söz konusu geminin bir konteyner gemisi olduğu ve beyan usülü uygulanan konteyner taşımacılığında yüklerin kontrolünün yükleme ve varış limanlarında yetkili gümrük idarelerince yapıldığı belirtildi. 
     Bu türk taşımacılıkta, yükleme ve kontrol yapıldıktan sonra konteyner kapağının mühürlendiği ve içindeki yükün konteynerin gemiye yüklenmesiyle birlikte gemi kaptanına teslim edildiği kaydedilen açıklamada, bu mührün sadece yetkili gümrük memurlarınca açılabildiğine işaret edildi. 
     Açıklamada, gemi sahibi veya kiracının yükü kontrol yetkisi ile imkanının bulunmadığı belirtilerek, şöyle denildi 
     ''Gemi sahibi veya işleteni, yük sahibinin beyan ettiği yükü teslim edileceği limana taşımak durumundadır. Yükün varış limanında kontrolü, yine gümrük memurlarının yetkisindedir. 
     Bu olayda yüklenen mallar antika silah olarak beyan edilmiş olup, yasalara aykırı bir durum mevcut değildir. 
     Mevcut haberlerde yer alan bilgilerle ilgili bir başka dikkat çekici husus ise, M V Adnan Bayraktar'ın basın-yayın organlarında belirtilen tarihte değil 20 Mart tarihinde bahse konu olayı yaşamış olduğu, ayrıca geminin herhangi bir nedenle yerel makamların baskınına uğramadığı, limanda tutuklanmadığı ve halen İtalya olmak üzere dünyanın herhangi bir ülkesinde gemi ve sahibi hakkında açılmış hukuki talep ve davanın olmadığı gerçekleridir.'' 
     
</TEXT>
</DOC>
