<DOC>
<DOCNO> 248470 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/16/son/sonspo22.html </URL>
<DATE> 2004/06/16/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Toraman Taraftarların karşısına çıkmak için sabırsızlanıyorum... 
</HEADLINE>
<TEXT>

     Beşiktaş ile bugün 3 yıllık sözleşme imzalayan Gaziantepsporlu İbrahim Toraman, Türkiye'nin en büyük camialarından birine geldiği için mutlu olduğunu belirterek, ''Artık benim için yeni bir dönem başlıyor. Beşiktaş formasıyla şampiyonluklar yaşamaya geldim'' dedi. 
     İbrahim, kulübün resmi internet sitesine yaptığı açıklamada, BJK İnönü Stadı'nda taraftarların karşısına çıkmak için sabırsızlandığını, bu arada sorumluluğunun bir kat daha arttığının da farkında olduğunu bildirdi. 
     Birçok kulüpten transfer önerisi aldığını, o nedenle bir süredir kafasının çok karışık olduğunu ifade eden İbrahim, Beşiktaş ile sözleşme imzamayarak rahatladığını söyledi. 
     İbrahim, duygularını şöyle dile getirdi 
     ''İstediğim bir kulübe ve camiaya geldim. Beşiktaş, benim çok başarılı ve mutlu olabileceğim bir yer. Vizyonu çok geniş bir kulübe geldiğimi biliyorum. Çok iyi çalışıp, kendimi lige hazırlayacağım. Hedeflerim büyük ve kendime güveniyorum. İnşallah takım arkadaşlarımla birlikte büyük başarılar kazanırız. Artık benim için yeni bir dönem başlıyor ve Beşiktaş formasıyla şampiyonluklar yaşamayı çok istiyorum. BJK İnönü Stadı'nda taraftarların karşısına çıkmak için sabırsızlanıyorum.'' İspanyol teknik direktör Vicente Del Bosque'nin Beşiktaş'a transferinin çok önemli olduğunu da belirten İbrahim, ''Büyük bir hoca. Del Bosque, bizim kalitemizi daha üst seviyelere çıkartacaktır. Yönetim kurulu da çok iyi transferler yaptı. Gelecek sezon taraftarlarımızın desteğini de arkamıza alarak, şampiyon olacağımıza inanıyorum'' dedi. 

     
</TEXT>
</DOC>
