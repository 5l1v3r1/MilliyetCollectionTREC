<DOC>
<DOCNO> 214150 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/10/ekonomi/aeko.html </URL>
<DATE> 2004/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
651 milyon dolar kredi alınacak 1.3 milyar dolar peşin ödenecek 
</HEADLINE>
<TEXT>

   Tüpraş'ın özelleştirme bedelini peşin olarak ödeyebileceklerini söyleyen Zorlu, "Bunun yüzde 50'sini krediyle karşılayabiliriz" dedi 
      SONGÜL HATISARU 
   
   Özelleştirme Yüksek Kurulu ÖYK , Tüpraş'ta kamuya ait yüzde 65.76'lık hissenin blok olarak toplam 1 milyar 302 milyon dolara Rus Petrol şirketi Tatneft'in acentası Efremov ile Zorlu Grubu'ndan oluşan konsorsiyuma satışını onayladı. Özelleştirme bedelini peşin ödemeyi planladıklarını söyleyen Zorlu Holding Yönetim Kurulu Başkanı Ahmet Nazif Zorlu, detaylara ilişkin sorularımızı şöyle yanıtladı 
   "Ortağımızla birlikte bedelin yüzde 50'sini bizim kendi gruplarımızın sağlamasını 651 milyon dolar kalan bölümü ise yurtdışı veya yurtiçi bankalardan kredi temini şeklinde karşılamayı planlıyoruz. Her finansal kurum böyle bir projeye kredi verir." 
   Dış finansman temini için çalışmalarını sürdüren ekibinin dün ABD'den döndüğünü söyleyen Zorlu, yabancı bankaların da finansman için ilgi gösterdiklerini kaydetti. 
   
   5 bankayla görüşülüyor 
   Edinilen bilgilere göre, Tüpraş'ta dış finansman için aralarında Finansbank ve Garanti Bankası da bulunan 5 banka ile görüşülüyor ve bankaların da değerlendirmeleri devam ediyor. Aralarında iki yabancı bankanın da bulunduğu kurumlarla yürütülen görüşmelerde 651 milyon dolarlık finansman için çalışmalar sürdürülüyor. 
   Tataristan Cumhuriyeti Türkiye Temsilcisi Ramil M. Mavlyutov da bedelin peşin ödenmesi üzerinde çalıştıklarını ancak, "yarısının peşin, kalanın birer yıl arayla yüzde 25, yüzde 25 şeklinde taksitle ödenmesi" imk nın da tamamen dışlanmadığını söylüyor. 
   Özelleştirmenin onaylanmasının ardından görüştüğümüz Zorlu Holding Yönetim Kurulu Başkanı Ahmet Nazif Zorlu sorularımızı yanıtlarken, icraat yapmak istediklerinin altını çizdi. "Şu oldu, bu oldu konularına girmek istemiyorum. İcraat yapmak istiyoruz. Biz icraatı yaptıktan sonra herkes ne olduğunu görecek" diyen Zorlu, Tüpraş'a yatırım yapacaklarını ifade etti. 
   
   'Fırsatçı mantığımız yok' 
   Tüpraş'ın ürettiği ürünlerin AB standartlarına yükseltmesi, Tatneft'ten gelen petrolün tanker yerine borularla taşınması projelerini sorduğumuz Zorlu, "Bunların hepsi masanın üstünde ancak detaylara henüz girmek istemiyorum" dedi. 
   Tüpraş'ın dünya çapında rekabet edebilmesi için ne gerekiyorsa onu yapacaklarını anlatan Zorlu, "Tüpraş'ı aldık, efendim biz buradan para kazanacak mıyız Tabii ki kazanacağız. Ama Türkiye'nin petrol rafinerisinin sürekli olması lazım. Biz sanayiciyiz, üreten bir grubuz. Üstelik ürettiklerini de dışarıya satan bir grubuz. Tüpraş'a da değer katacağız, rekabetçi bir şirket haline getireceğiz. Hiçbir zaman buradan ne kadar kazanırsak, o kadar menfaatimize olur mantığında olmayacağız" dedi. 
   
   'Petrol dünyada oldukça biz de sektörde olacağız'    Tüpraş özelleştirmesinde, Türkiye'nin petrokimyada varlığının sürdürülmesinin en önemli konu olduğunu kaydeden Zorlu, şirketin rekabetçi bir kurum olmasını arzu ettiklerini söyledi. 
   "Burayı aldık, gittiği kadar gitsin" türünde bir yaklaşım içinde olmayacaklarını ifade eden Zorlu, şunları söyledi "Petrol dünyada olduğu müddetçe biz bu işi büyüteceğiz, bu sektörde var olacağız. Boru hattı döşeme projeleri dahil olmak üzere çalışmaları sürdürüyoruz. Neleri yapacağımızı ileride göreceksiniz." 
   
   Borsaya sınırlı yansıdı 
   Sabah seansında düşüş trendinde olan borsada Tüpraş'ın satışının onayıyla birlikte bir toparlanma gözlendi. İkinci seansta önlem paketi açıklamaları ve Fitch'in Türkiye'nin kredi notunu artırmasının ardından 18 Türk bankasının uzun vadeli yerel ve yabancı para cinsinden notlarını yükseltmesinin etkisiyle yükselişe geçen borsada, ÖYK'nın satışını onayladığı Tüpraş hisseleri yüzde 1.68'lik çıkışla 12.100 liradan kapandı. Zorlu Grubu şirketlerinden Vestel yüzde 2.78'lik çıkışla 5.550 liraya, Zorlu Enerji ise yüzde yüzde 0.86'lık çıkışla 5.850 liraya yükseldi. Endeks gün kapanışında banka hisselerine gelen alımlarla yüzde 3.98 oranında primle 17.640 puandan kapandı. Endeksteki yüzde 3.98'lik artışa karşın Zorlu Grubu ve Tüpraş hisselerindeki artışın bu yükselişin altında kalmasına neden olarak borsada beklentilerin önceden satın alınması gösterildi. 
   
   
</TEXT>
</DOC>
