<DOC>
<DOCNO> 213853 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/08/yazar/pulur.html </URL>
<DATE> 2004/02/08/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Kıssadan Hisse... 
</HEADLINE>
<TEXT>

   
   BEKTAŞİ'ye sormuşlar "Kaç türlü dost vardır " O da sıralamış 
   "Dost vardır, ekmek gibidir, yemek gibidir, su gibidir, sen o'nu her gün ararsın 
   Dost vardır, ilaç gibidir, hastalanınca ararsın 
   Dost vardır, hastalık gibidir, o seni arar bulur " 
   Kıssadan hisse... 
   Hoş değil, hastalığa benzeyen dost, olmaz olsun 
   
   BAŞBAKANIN merakı kayıkla dolaşmakmış, üstelik kendisi kürek çekecek... 
   Yine böyle bir geziye çıkmış, yağdanlık ve yalaka takımı, tam tertip peşinde, başka bir kayıkla... 
   Birden, başbakanın kayığı güm, diye kayaya oturmuş, yağdanlıklar "Ne oldu efendim " diye ayağa fırlamış... 
   Başbakan homurdanmış 
   "Ne olacak, kayaya oturduk " 
   Yağdanlıklar hep bir ağızdan tempo tutmuşlar 
   "Güle güle oturun sayın başbakanımız, güle güle oturun " 
   Kıssadan hisse... 
   Bu fıkra "Nereden aklına geldi " diye sual ederseniz biz de size sorarız 
   "Siz Sayın Başbakan'ın Amerika gezisini kaleminden yağ damlayan, yağdanlıkların yazılarından okumadınız mı " 
   
   ORTALAMA yaş 60 derler... 
   Peki, neden 
   Rivayet o ki ulu Tanrı kullarına ömür dağıtırken, insanoğluna 20, eşeğe 40, maymuna da 50 yaş vermiş... 
   İlk itiraz insanoğlundan gelmiş 
   "Allahım yirmi yaş, bana az, bu dünyaya doyamam " 
   İkinci itiraz eşekten, üçüncü itiraz da maymundan gelmiş... 
   Eşek, "Ben 40 yıl, bu insanların bana yüklediği yükleri taşıyamam " 
   Maymunun itirazı da şu 
   "Yüce Tanrım, ben bu insanoğluna 50 yıl şaklabanlık yapamam " 
   Bunun üzerine Yüce Tanrı, eşekten yirmi, maymundan da yirmi yılı alıp insana vermiş, ortalama yaş, bu yüzden 60 olmuş... 
   İlk yirmi yaş, insanın kendi yaşıymış, delikanlılık, özgürlük, dilediği gibi yaşamak... 
   İkinci yirmi yıl, yani 20 ile 40 arası, eşekten gelen yaşmış, evlenecek, çalışacak, çoluk çocuğu geçindirecek, her şey onun sırtında olacak... 
   Üçüncü yirmi yaş ise, 40 ile 60 arası maymundan alınan yıllarmış, artık, insanlık da geride kalmış, eşeklik de, maymunluk devri başlamış... 
   Kıssadan hisse... 
   Herkes, hangi dönemi yaşadığını bilir. 
   Kimi insanlığı yaşar, kimi eşekliği, kimi de maymunluğu... 
   
      
   
   
</TEXT>
</DOC>
