<DOC>
<DOCNO> 220557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/07/son/sontur07.html </URL>
<DATE> 2004/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Sel nedeniyle kapalı olan yollar... 
</HEADLINE>
<TEXT>

     Doğu Anadolu Bölgesi'ndeki bazı illerde meydana gelen su taşkınları nedeniyle Erzurum-Bingöl, Ağrı-Iğdır, Ardahan-Şavşat karayollarında ulaşım sağlanamıyor. 
     Karayolları 12. Bölge Müdürlüğü yetkililerinden edinilen bilgiye göre, karların erimesiyle meydana gelen su taşkınları sonucu bazı karayollarında tahribat oluştu. 
     Yollardaki tahribat nedeniyle Erzurum'un Çat İlçesi Çirişli mevkiinde Erzurum-Bingöl Karayolu, Kağızman ayrımı Cumaçay mevkiinde Ağrı-Iğdır Karayolu ile Ardahan-Şavşat Karayolu ulaşıma kapandı. 
     Ayrıca, Erzurum'un Hacıömer-Tekman, Ağrı'nın Hamur-Tutak, Ardahan'ın Çıldır-Posof ilçelerinin ulaşımını sağlayan karayollarının da ulaşıma kapalı olduğu bildirildi. 
     Meteoroloji Erzurum Bölge Müdürlüğü yetkilileri de geç saatlerde başlayan ve halen devam eden kar yağışı nedeniyle kar kalınlığının Erzurum'da 13, Erzincan'da 1, Ağrı'da 5, Ardahan'da 15, Kars'ta ise 6 santimetreye ulaştığını kaydettiler. 
     Hava sıcaklıklarının gece en düşük Erzurum'da eksi 8, Erzincan'da eksi 5, Kars ve Ardahan'da eksi 9, Ağrı'da 1, Iğdır'da ise 2 derece olarak ölçüldüğünü belirten yetkililer, kar yağışının bugün sürmesinin beklendiğini, yarın sabah saatlerinde sis oluşabileceğini bildirdiler. 
     Doğu Anadolu Bölgesi'ndeki illerin Akdeniz üzerinden gelen yağışlı sistemin etkisine girdiğini ifade eden yetkililer, bölgenin bu geceden sonra Sibirya'dan gelen soğuk havanın etkisine gireceğini ve hava sıcaklıklarında 10 derece düşüş olmasının beklendiğini kaydettiler. 
     
     KAPALI OLAN DİĞER YOLLAR 

     Karayollarının bazı kesimleri, sel ve su yükselmesi nedeniyle ulaşıma kapandı. 
     Karayolları Genel Müdürlüğü'nden yapılan açıklamaya göre, Bozkır-Hadim, Mut-Ermenek, Silifke-Mut, Artvin-Erzurum, Tatvan-Van, Köprüköy-Tekman, Ardahan-Hanak, Ağrı-Tutak-Patnos, Tutak-Karayazı, Karayazı-Elmalıdere, Ardahan-Şavşat ve Çat-Karlıova yolları sel sularının yükselmesi Cidde-İnebolu yolu Denizkonak mevkii ise heyelan nedeniyle ulaşıma kapandı. 
     İzmir-Uşak yolunun Turgutlu şehir geçişi, Manisa Kavşağı-Turgutlu şehir girişi arasında Erbiller Sanayi Kavşağı kesiminde sürdürülen kavşak düzenleme çalışmaları dolayısıyla, ulaşım kontrollü olarak sağlanıyor. 
     Aksaray-Nevşehir yolunun 2-11. kilometreleri arasındaki bölünmüş yol yapım çalışmaları nedeniyle, sürücülerin trafik işaret ve işaretçilerine dikkat etmeleri gerekiyor. 
     
</TEXT>
</DOC>
