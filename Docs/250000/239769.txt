<DOC>
<DOCNO> 239769 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/13/son/sontur03.html </URL>
<DATE> 2004/05/13/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Anne, kızına ikinci kez hayat verdi... 
</HEADLINE>
<TEXT>

     Böbrek yetmezliği nedeniyle 2 yıldır tedavi gören Firdevs Erdoğan 20 , annesi Sultan Erdoğan'ın 44 verdiği böbrekle diyaliz makinesine bağlı yaşamaktan kurtuldu. 
     Ankara Üniversitesi Tıp Fakültesi İbni Sina Hastanesi'nde Prof. Dr. Sadık Ersöz'ün başkanlığındaki ekip tarafından gerçekleştirilen başarılı bir ameliyatla, anneden kızına böbrek nakli yapıldı. 
     Böbrek yetmezliği nedeniyle son 6 aydır diyaliz makinesine bağlı yaşayan Firdevs Erdoğan, Anneler Günü'nden 2 gün sonra annesinin böbreğiyle kurtuldu. 
     Prof. Dr. Ersöz, Firdevs Erdoğan'a, kadavradan uygun organ bulunamaması nedeniyle annesinin bir böbreğinin takıldığını, ameliyatın başarıyla tamamlandığını bildirdi. 
     Canlı vericilerden alınan organların hasta için daha avantajlı olduğunu belirten Ersöz, anne ve kızının sağlık durumlarının iyi olduğunu ifade etti. 
     Ersöz, kadavradan nakil yapmak gerektiğinde organın geleceği saatin belli olmadığını, gece yarısı apar topar yapılan ameliyatlar yerine organize bir nakil ameliyatının çok daha başarılı olacağını vurguladı. 
     
</TEXT>
</DOC>
