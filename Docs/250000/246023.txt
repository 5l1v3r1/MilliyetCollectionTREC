<DOC>
<DOCNO> 246023 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/07/son/sonspo16.html </URL>
<DATE> 2004/06/07/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Atatürk Olimpiyat Stadı'na düşenen yeni çimle zemin sorunu çözülüyor 
</HEADLINE>
<TEXT>

     Gençlik ve Spor İl Müdürü GSİM Tamer Taşpınar, Atatürk Olimpiyat Stadı'na döşenen yeni çimle, artık zeminin sorun olmayacağını söyledi. 
     Çim döşeme çalışmaları süren Atatürk Olimpiyat Stadı'nda incelemelerde bulunan Taşpınar, burada yaptığı açıklamada, işlemin 10 Haziran'da tamamlanacağını ifade ederek, ''Çimler balık sırtı çok güzel oldu. Artık çimden şikayet gelmez'' dedi. 
     İstanbul Büyükşehir Belediye Başkanı Kadir Topbaş'ın, göreve gelir gelmez stattaki problemlerin çözüleceğini söylediğini vurgulayan Tamer Taşpınar, şöyle konuştu 
     ''Yeni belediye başkanımız yolların yapılacağını söyledi. Belediye, Hazırlık ve Düzenleme Kurulu'na HDK olan borcundan 35 trilyon harcayarak, çevre yolları 2005 yılında burada oynanacak Avrupa Şampiyonlar Ligi finaline yetiştirecek. İSKİ yolu bitti, 9 metrelik yol genişletildi. Artık yollar işkence olmaktan çıkacak. Otoparkla ilgili de düzenlemeler yapılıyor. Rüzgar panelleri lige yetişecek. Eurovision Şarkı Yarışması'nda olduğu gibi Avrupa Şampiyonlar Ligi Finali'nden de yüzümüzün akıyla çıkacağız.'' Atatürk Olimpiyat Stadı'nda daha önce düzenledikleri Avrupa Milletler Kupası Atletizm Yarışmaları nedeniyle Uluslararası Atletizm Federasyonu'ndan övgü aldıklarını kaydeden Taşpınar, 29-30 Haziran tarihlerinde yine bu statta aynı organizasyonun gerçekleştirileceğini sözlerine ekledi. 
     
</TEXT>
</DOC>
