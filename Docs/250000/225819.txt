<DOC>
<DOCNO> 225819 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/26/son/soneko26.html </URL>
<DATE> 2004/03/26/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Tüzmen Yerli sanayiyi korumak için tüm tedbirleri alıyoruz 
</HEADLINE>
<TEXT>

     Devlet Bakanı Kürşad Tüzmen, uluslararası kurallar çerçevesinde, yerli sanayici ve ihracatçıyı korumak için ciddi tedbirler aldıklarını, almaya devam edeceklerini söyledi. 
     Bakan Tüzmen, Gaziantep Sanayi Odası GSO ve Gaziantep Ticaret Odası GSO tarafından düzenlenen, ''Uzakdoğu Ülkelerinden Yapılan İthalata Karşı Alınacak Önlemler'' konulu paneldeki konuşmasında, Türk sanayisinin çok zor şartlarda gelişerek bugünlere geldiğine dikkati çekti. Tüzmen, daha önce olduğu gibi bundan sonraki dönemde de, sanayiciler ve ihracatçıların korunacağını ve sorunların bir ekip çalışması ile çözüme kavuşturulacağını ifade etti. 
     Gümrük Müsteşarlığı, Dış Ticaret Müsteşarlığı ve Türk Standartları Enstitüsü'nün güçlü bir sanayi ve daha fazla ihracat için bir ekip çalışması yaptığını belirten Bakan Tüzmen, şöyle konuştu 
     ''Türkiye'nin işleri devam ediyor. Sanayi ve ihracat çok önemli. Bu konuda karşılaşılan sorunlara çözüm bulmak zorundayız, sorunlar ertelenemez. Sanayicilerimiz, özellikle Uzakdoğu ülkelerinden yapılan ithalat konusunda şikayetlerde bulunuyorlar. Tabiiki Uzakdoğu'dan ithal edilen ürünler ve dampingli mallar konusunda çok ciddi bir çalışma içerisindeyiz. 
     Gümrüklerde kağıdı ve mevzuatı en aza indiriyoruz. Sanayicilerimizi korumak ve haksız rekabeti önleyebilmek için yasal çerçevede alınabilecek önlemleri alıyoruz. Türk sanayisi kolay kurulmadı. Bu sanayiyi korumak için 2016 yılına kadar yapacağımız çok ciddi çalışmalar var.'' Bakan Tüzmen, sorunların çözümü ve güçlü bir ekonomi için dürüstlüğün çok önemli olduğuna dikkat çekerken, ''etik değerler, toplumun tümü tarafından paylaşılmalı. Siyasi, bürokrat, işadamı bir noktada buluşmalı. Ben, bu konuda arkadaşlarıma kefilim, siz de kefil misiniz'' diye konuştu. 
     
     DIŞ TİCARET MÜSTEŞARI TUNCER KAYALAR 
     Dış Ticaret Müsteşarı Tuncer Kayalar da, Uzakdoğu, özellikle Çin menşeli ürünlerdeki ithalat artışının sıkıntı yarattığına ifade ederek, şu bilgileri verdi 
     ''1995 yılında Türkiye ile Avrupa Birliği AB arasında oluşturulan Gümrük Birliği çerçevesinde, üçüncü ülkelerden yapılan sanayi ürünleri ithlatında AB ile Ortak Gümrük tarifeleri uygulanmaya başladı. Böylece, Türkiye'nin sanayi ürünü ithalatındaki ortalama koruma oranları yüzde 14'lük seviyesinden kademeli olarak yüzde 4 civarına düştü. Koruma oranlarındaki indirimler, doğal olarak üçüncü ülkelerden yapılan ihracatı arttırıcı bir etki yarattı. Özellikle son dönemlerde, başta Çin olmak üzere Uzakdoğu ülkelerinden gerçekleştirilen ithalattaki artış rahatsız edeci düzeylere ulaştı. 
     2003 yılında Uzakdoğu'dan yapılan ithalatımız yüzde 51 oranında artarak 7.9 milyar dolara çıktı. Böylece Uzakdoğu ülkelerinden yapılan ithalatın toplam ithalatımızdaki payı bir önceki yıla göre 1 puan artarak yüzde 11.5'e yükseldi. 2003 yılında Çin'den yapılan ithalat bir önceki yıla göre yüzde 90 oranında artarak 2.6 milyar dolara ulaştı. Sözkonusu ithalatın yüzde 78'i imalat sanayine yönelik ara ve sermaye mallarından, yüzde 22'si ise tüketim mallarından oluşuyor.'' 
     Kayalar, gelinen noktada, tüketim malları ithalatındaki artışın, bu mallarla aynı ya da benzer mal üreten yerli üreticileri olumsuz yönde etkilediği gibi, Çin menşeli girdi ithalatındaki artış da ara mal üreten sanayiciler için önemli sıkıntılar yarattığını belirtti. 
     Çin menşeli malların yarattığı tehdidi ortadan kaldırmak için gerekli önlemleri aldıklarını anlatan Kayalar, şunları kaydetti 
     ''Gelişmeleri dikkate alarak, başta Çin olmak üzere Uzakdoğu ülkelerinden yapılan ithalattan kaynaklanan sıkıntıları en aza indirmek için, ciddi tedbirleri uygulamaya koyduk. Bu amaçla, İthalatta Haksız Rekabetin Önlenmesi Hakkında Mevzuat , İthalatta Gözetim ve Koruma Önlemleri Mevzuatı ile Tekstil ve Konfeksiyon Ürünleri İthalatında Koruma Önlemleri Mevzuatı etkin bir şekilde uygulanmakta, Çin menşeli ürünler için uygulamaya konulan dampinge karşı vergiler, kotalar ve gözetim mekanizmaları ile bu ülkeden yapılmakta olan ithlatın pazar bozucu etkileri giderilmeye çalışılıyor.'' Halihazırda, Çin menşeli ürünlere karşı 16'sı kesin ve 1'i geçici önlem şeklinde 17 ürün grubunda dampinge karşı vergi yürürlüğe konulduğunu ve 4 soruşturma sürdürüldüğüne işaret eden Kayalar, devamla şöyle konuştu 
     ''Şimdiye kadar olduğu gibi, bundan böyle de gerekli görülen hallerde anti-damping uygulamalarını kararlılıkla sürdüreceğiz. Dampinge karşı vergi uygulanan malların ithalatı, özel bir biçimde izlenmeye de alındı ve referans fiyat uygulaması başladı. Diğer taraftan kota ve gözetim uygulamaları da Uzakdoğu'dan yapılan ithalatın denetim altında tutulması açısından önemli araçlardır. 
     Ayrıca, Çin'in Dünya Ticaret Örgütü'ne katılım protokolünün 16. maddesi dikkate alınarak mevzuatımızdaki gerekli değişiklikler yapıldı, 2013 yılına kadar gerektiğinde Çin menşeli ürünlere yönelik ek vergi, kota gibi yeni koruma önlemleri devreye sokulabilecektir. Tekstil ve konfeksiyon sektöründeki Çin tedirginliğinin de farkındayız ve bu sektöre ilişkin özel tedbirler de almaya devam ediyoruz.'' 
     
     SANKO HOLDİNG YÖNETİM KURULU BAŞKANI KONUKOĞLU 
     Sanko Holding Yönetim Kurulu Başkanı Abdulkadir Konukoğlu ise yaptığı konuşmada, ''Çin'den korkmuyoruz, yeter ki hükümet bize 2.5-3 sene dayanabilecek kadar destek olsun'' dedi. 
     Konukoğlu, tekstil sektörünün desteğe ihtiyacı olduğuna dikkat çekerek, konuşmasını şöyle sürdürdü 
     ''Çözüm ararken, objektif ve gerçekçi olmak zorundayız. Eksiklikleri iyi tespit edip, bunları bir an önce kapatmalı, tehlike gelmeden önlem almalıyız. Ben açıkçası, bu konunun fazla büyütüldüğünü düşünüyorum. Tamam bir tehlike sözkonusu ama Türkiye ekonomisi için her şeyin biteceği bir nokta olmayacak. Çin'den korkmuyorum. Rusya dağıldığında, tüm dünya korkuya kapılmıştı. Bu ülkeler, 2 dolar işçilikle ihracat yapmaya başlar demişlerdi. Ne oldu Dün korktuğumuz ülkeler bugün en önemli ihracat pazarlarımız haline geldi. Aynı şey Çin'de de yaşanacak. 1.5 milyar nüfuslu Çin bugün sürekli üretiyor, mal satıyor. Bu durumun 3-4 yıl daha devam edeceğini tahmin ediyorum. 
     Ama Çin yemeye içmeye başladığında, yani tüketmeye başladığında çok büyük bir pazar haline gelecek. Bence Türkiye, Çin'den korkacağına, oraya nasıl ihracat yapacağını, o pazarda nasıl yer edineceğini düşünmeli.'' Hükümetin bu alanda yapması gereken 3 konu olduğuna işaret eden Konukoğlu, ''Birincisi, bu konuda ciddi bir Çin politikası oluşturmak, ikincisi üretimdeki girdi maliyetlerini düşürmek, üçüncüsü de Çin'in Dünya Ticaret Örgütü'ne üye olurken söz verdiği yükümlülükleri yerine getirip getirmediğini takip etmek. Bu noktada atılacak en önemli adım ise kalitesiz Çin mallarına karşı, kaliteli ve markalı ürünler çıkartmak olmalıdır. Çin, Türk ekonomisi için bir tehdittir ama aynı zamanda bir fırsattır. Yapmamız gereken, bu tehdidi fırsata çevirecek hazırlığı yapmaktır'' şeklinde konuştu. 
     
</TEXT>
</DOC>
