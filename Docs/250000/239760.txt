<DOC>
<DOCNO> 239760 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/13/son/sonspo38.html </URL>
<DATE> 2004/05/13/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Serdar Bilgili Çakıcı olayında imzam taklit edilmiş 
</HEADLINE>
<TEXT>

     Beşiktaş Kulübü Başkanı Serdar Bilgili, yurtdışına kaçtığı bildirilen Alaattin Çakıcı'ya vize alınabilmesi için BJK antetli vize talep formundaki imzanın kendisine ait olmadığını söyledi. 
     Serdar Bilgili, genel kurul öncesi adaylıklarını açıklayan Yıldırım Demirören, Fikret Orman, Affan Keçeci ve Erol Kaynar ile Akaretler'deki kulüp binasında gerçekleştirdiği görüşmeden sonra, gazetecilerin konuyla ilgili sorusu üzerine, imzasının taklit edildiğini açıkladı. 
     Serdar Bilgili, şöyle konuştu 
     ''Gazetelerde şahsımın ve kulübümüzün isminin bu olaya karışmasından dolayı büyük üzüntü ve sıkıntı duyuyorum. Beşiktaş'ın kayıtlarında böyle bir belge yok. Benim imzam taklit edilmiştir. Konuyla ilgili olarak hukuk kurulumuz gerekli incelemeleri yapmaktadır. Adli makamlar soruşturmalarına devam etmektedir. Biz de tedbiren bu konuyla ilgili BJK Travel'daki arkadaşımızın iş akdine bugün itibariyle son verdik. Kulübümüzün ve şahsımın bu konuyla ilgili en ufak bilgisi yoktur. Kulübümüzün adının böyle bir konuda geçmesinden dolayı büyük üzüntü yaşıyorum.'' 
     
</TEXT>
</DOC>
