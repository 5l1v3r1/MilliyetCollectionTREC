<DOC>
<DOCNO> 217515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/24/son/sontur10.html </URL>
<DATE> 2004/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Sivas adliyesi'nde ilginç duruşmalar... 
</HEADLINE>
<TEXT>

     İsa SANSAR 

Sivas Adliyesi'nde son 1 yıl içerisinde görülen duruşmalarda ilginç anlar yaşandı. 
     Geçen yıl Sivas 1. Ağır Ceza Mahkemesi'nde tecavüz girişimi iddiasıyla görülen duruşmanın tutuksuz sanığı Yusuf Topbaş, mağdure Meryem Şimşek ve tanık Zeki Şimşek, işitme-konuşma engelli olunca mahkeme heyeti çareyi işitme-konuşma engelliler okulundan bir öğretmenin tercümanlığında buldu. 
     Mahkeme heyeti başkanı, öğretmen aracılığıyla tanık Zeki Şimşek'in ifadesi alınırken işaret diliyle anlatılanları fark eden sanık Yusuf Topbaş'ın sürekli ayağa kalkarak bir şeyler anlatmaya çalışmasına tepki gösterdi. 
     
     MUTLU YILLAR DİLEDİ 30 YILA MAHKUM OLDU 
     30 Aralık 2003'te av tüfeğini temizlemek isterken eşini öldürdüğü iddiasıyla yargılanan 71 yaşındaki tutuklu sanık Mustafa Ayten 71 , son sözünü soran heyete ''mutlu yıllar'' diledi. 
     Kararını açıklayan heyet karısını öldüren Ayten'i önce müebbet hapis cezasına çarptırdı, ardından indirim öngören maddeleri uygulayarak cezayı 30 yıla indirdi. 
     Sivas 1. Ağır Ceza Mahkemesi'nde görülen bir cinayet davasında da tanık olarak dinlenen 80 yaşındaki kulakları zor işiten Naciye Aydoğan, uyarılarını duymadığı heyete ter döktürdü. 
     Naciye nine, tutuklu yargılanan yeğeni Ümit Yücel'in sık sık evine geldiğini ve ekmeğine ''Yarım kilo tereyağı'' sürdüğünü de belirterek, ''Tereyağının kilosu kaça biliyor musunuz'' dedi. Yeğeni hakkında aleyhte ifade veren Naciye Aydoğan, ''Cehenneme de gitsem ifadem aynı, onu değiştirmem, gerekirse her zaman gelirim'' diye konuştu. 
     
     BERAAT EDEN SANIKLAR YOL PARASI İSTEDİ 
     Sivas 1. Ağır Ceza Mahkemesi'nde yankesicilik ve gaspa eksik teşebbüs iddiasıyla tutuklu yargılanan Yusuf Yılmaz, Hamdin Çelik, Mehmet Güneş ve Diyaddin Durmaz ile müşteki Necmettin Aktaş ise beraat kararı veren heyetten, memleketleri Batman'a gidebilmek için emanette bulunan paralarını istediler. 
     Heyet paranın ancak işlemlerden sonra verilebileceğini belirtince, sanıkların avukatı Oktay Özbek, yol parası temin edeceğini söyledi. 
     
     ''TERAVİH NAMAZI KAÇ REKAT '' 
     Merkeze bağlı Kulyusuf Köyü'nde köy camisinde kılınan teravih namazı çıkışında, Hüseyin ile oğlu Hasan Kale'nin tabancayla öldürülmesi davasında Cami İmamı Fazlı Akış ile cemaatten Ecevit Savaşer tanık olarak dinlendi. 
     Mahkeme heyeti olay günü camide teravih namazı kıldığını söyleyen tanık Savaşer'e camiye gittiğinin doğruluğunu anlamak için namazın kaç rekat olduğunu sordu. 
     Heyetin sorusunu doğru yanıtlayan Savaşer, olay günü yaşananları anlattı. 
     
     ARANAN KİŞİLER, ARKADAŞLARININ DURUŞMASINI İZLEMEYE GELİNCE 
     Sivas 2. Ağır Ceza Mahkemesi'nde dolandırıcılık iddiasıyla tutuklu yargılanan arkadaşları Yıldırım Şahinkoç'un duruşmasını izlemeye gelen Yusuf A. 49 ve İrfan Ö. 40 , durumlarından şüphelenen adliye polisince gözaltına alındı. 
     Dolandırıcılık başta olmak üzere benzer birçok suçtan 5 yıldır arandıkları anlaşılan bu kişiler, haklarındaki gıyabi tutuklama kararı vicahiye çevrildikten sonra, tutuklanarak cezaevine gönderildi. 
     Sivas'ta 4 yıldır imam nikahı ile birlikte yaşadığı 2 çocuk annesi Songül K'nın 18 dava açtığı Hacı Ömer Yol 27 , mahkeme heyetinin resmi nikah yapıp yapmayacağını sorması üzerine, ''Eşim kötü yolda, her şeye katlanacağım ama resmi nikah yapmayacağım'' dedi. 
     Bunun üzerine heyet, sanığın TCK'nın eylemini öngören maddeleri uyarınca tutuklanmasına karar vererek, duruşmayı erteledi. 
     Mahkeme salonuna tutuksuz olarak gelen Hacı Ömer Yol, kararın ardından görevlilerce gözaltına alınarak, cezaevine götürüldü. 
     
     SANIKLAR KARIŞINCA 
     Sivas'ta benzer suçtan tutuklu bulunan iki sanıktan biri, yanlışlıkla diğerinin mahkemesine çıkarılınca, karar aşamasında durumu fark eden sanık, 1 yıl 1 ay 10 gün hapis cezasından kurtuldu. 
     Sivas E tipi Kapalı Cezaevi'nde ''bıçakla adam yaralayarak, öldürmeye teşebbüs'' iddiasıyla tutuklu bulunan Ömer Kırma ile ''bıçakla adam yaralama'' eyleminden tutuklu sanık Nail İpek, duruşmalarına katılmak üzere jandarma tarafından Sivas Cumhuriyet Başsavcılığı'na getirildi. Sanıklardan İpek, Sivas Asliye Ceza Mahkemesi'nde, Kırma ise 1. Ağır Ceza Mahkemesi'ndeki duruşmalarını jandarma kontrolünde beklerken, Ömer Kırma'nın 1. Ağır Ceza Mahkemesi'nde görülen duruşmasına yanlışlıkla Nail İpek götürüldü. 
     Sanıkların her ikisinin de alkollü olarak bıçakla yaralama eylemini gerçekleştirmesi gibi benzer bazı nedenlerle anlaşılamayarak, bir süre devam eden duruşmada, karar aşaması yaklaştığında ismi ''Ömer Kırma'' olarak okunan sanık, durumu fark ederek, kendisinin Nail İpek olduğunu söyledi. 
     Bunun üzerine İpek'i duruşma salonundan çıkararak, asıl sanık Ömer Kırma'yı yargılayan heyet, 1 yıl 1 ay 10 gün hapis cezasına çarptırdığı bu kişinin cezaevinde kaldığı süreyi göz önünde bulundurarak, tahliyesine karar verdi. 
     
</TEXT>
</DOC>
