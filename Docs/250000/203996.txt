<DOC>
<DOCNO> 203996 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/23/son/sontur02.html </URL>
<DATE> 2003/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da alevli gece... 
</HEADLINE>
<TEXT>

     Cerrahpaşa ve Karaköy'deki yangınlar maddi hasara neden oldu. 
     Cerrahpaşa Nakşi sokaktaki 2 katlı ahşap binada, saat 22.00 sıralarında henüz belirlenemeyen bir nedenle yangın çıktı. 
     Kısa sürede büyüyerek bütün binayı saran yangın, itfaiye ekiplerinin müdahalesi ile kontrol altına alınarak söndürüldü. 
     İtfaiye yetkilileri, kullanılmaz hale gelen binada, oturan bulunmadığı bir sırada başlayan yangının, elektrik kontağından kaynaklanmış olabileceğini belirtti. 
     Karaköy Lüleci Hendek caddesi Galata Beyazıt sokakta da kağıt deposu olarak kullanılan iki katlı binada, belirlenemeyen bir nedenle çıkan yangın, itfaiyenin çalışmasıyla çevre binalara sıçramadan söndürüldü. 
     İtfaiye yetkilileri, depoda büyük çapta maddi hasar meydana geldiğini kaydetti. 
     
</TEXT>
</DOC>
