<DOC>
<DOCNO> 200931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/09/son/sontur05.html </URL>
<DATE> 2003/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Grip sonrası zatürreye dikkat 
</HEADLINE>
<TEXT>

     Karadeniz Teknik Üniversitesi KTÜ Tıp Fakültesi Göğüs Hastalıkları Anabilim Dalı Başkanı Prof. Dr. Tevfik Özlü, son yıllarda zatürreenin sebep olduğu ölümlerin, diğer bulaşıcı hastalıklardaki gerilemenin aksine arttığını söyledi. 
     Prof. Dr. Özlü, kış mevsiminin, zatürreenin sık görüldüğü bir zaman aralığı olduğunu belirterek, ''Zatürree, halen en öldürücü hastalıklar listesinin başlarında yer alıyor. Dünyada her yıl 4.4 milyon kişi zatürreeden ölüyor'' dedi. 
     Son yıllarda zatürreenin yol açtığı ölümlerin, diğer bulaşıcı hastalıklardaki gerilemenin aksine arttığına işaret eden Özlü, ''Zatürree, ülkemizde hastane ölümlerinin 5. nedenidir. Ayaktan tedavi edilen zatürreeli hastalarda ölüm oranı yüzde 1-5 arasında iken hastaneye yatırılarak tedavisi gereken hastalarda bu oran ortalama yüzde 12'dir. Yoğun bakımda tedavisi gereken olgularda ise yüzde 50'ye kadar çıkmaktadır'' diye konuştu. 
     Özlü, özellikle bebekler, çocuklar ve yaşlılar ile süreğen hastalığı olanlarda, zatürreenin hem daha sık görüldüğünü, hem de daha ölümcül seyrettiğine dikkati çekerek, şöyle devam etti 
     ''Zatürree, akciğerin iltihabıdır. Yüksek ateş, üşüme, terleme, öksürük, balgam ve göğüs ağrısı en fazla görülen belirtileridir. Nefes darlığı, hırıltılı solunum ve morarma ile halsizlik, kırgınlık gibi yakınmalara da sık rastlanır. Bazen bunların sadece bir ya da ikisi bulunabilir. Bu belirtileri taşıyan kişiler, özellikle bebek ve yaşlılar ile müzmin bronşit, kalp yetmezliği, şeker hastalığı, karaciğer ve böbrek yetmezliği gibi süreğen hastalığı olanlar, gecikmeden hekime başvurmalıdır. Erken tedavi, zatürreeden ölümleri önlemektedir.'' Grip salgınları sonrasında, toplumda zatürree salgınları görülebildiğini de dile getiren Tevfik Özlü, düzenli, stresten uzak bir yaşam ve dengeli beslenmenin şart olduğunu söyledi. Özlü, şöyle devam etti 
     ''Alkol ve sigara kullanımının önlenmesi, hijyenik ve sağlıklı çevre, zeminde var olan süreğen hastalıkların kontrol ve tedavisi, grip ve benzeri solunumsal enfeksiyonlar sırasında istirahat ve destek tedavisinin ihmal edilmemesi, risk gruplarında grip ve zatürree aşılarının yapılması ve belirtiler ortaya çıktığında erken tedaviye başlanması, zatürreeden ölümleri azaltacak önlemlerdir.'' 
     
</TEXT>
</DOC>
