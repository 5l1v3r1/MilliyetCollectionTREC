<DOC>
<DOCNO> 240098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/14/son/sontur19.html </URL>
<DATE> 2004/05/14/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Şehit olan Şahin Asteğmen, 38 gün sonra teskere alıp evlenecekti 
</HEADLINE>
<TEXT>

     Hakkari'nin Çukurca İlçesi'nde önceki gün askeri aracın yola döşenen mayına çarpması sonucu şehit olan Asteğmen Süleyman Şahin, doğum yeri Yozgat'ın Yerköy İlçesi'nde düzenlenen törenle toprağa verildi. 
     Asteğmen Süleyman Şahin'in Türk Bayrağı'na sarılı tabutu Yerköy'de önce evinin önüne getirildi. Şahin'in tabutuna, ailesi ve nişanlısı Betül Akyol sarılıp gözyaşı döktü. 
     Şahin'in naaşı, buradan Yerköy Çarşı Camii önüne getirildi. Burada düzenlenen törene katılan Yozgat Valisi Gökhan Sözer, Asteğmen Süleyman Şahin'in, vatanın bölünmez bütünlüğü uğruna şehit olduğunu söyledi. 
     Şehit Asteğmen Şahin'in naaşı, kılınan cenaze namazından sonra Yerköy Şehitliği'nde toprağa verildi. 
     Şahin'in, 38 gün sonra teskeresini alıp, öğretmen olan nişanlısı Betül Akyol ile kısa süre sonra evleneceği ve ailelerinin düğün hazırlıklarını tamamladığı öğrenildi. 
     
</TEXT>
</DOC>
