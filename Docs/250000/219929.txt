<DOC>
<DOCNO> 219929 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/05/spor/spo03.html </URL>
<DATE> 2004/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Suçlu ayağa kalk 
</HEADLINE>
<TEXT>

   Sabri'nin formasına "Sarbi" yazılması ile yaşanan trajikomik olayın faturası sponsor firmaya kesildi 
      ERHAN TELLİ 

   
   MİLLİYET'ten öğrendiler 
   SARI-Kırmızılı ekip, Villarreal yenilgisinin üzüntüsünü üzerinden atamadan, ikinci şoku İspanya'dan dönüşte yaşadı. İkinci yarıda oyuna giren ve formasındaki ismi "Sarbi" olarak yazılan Sabri ile Galatasaray kafilesi, bu yanlışlığı dün MİLLİYET'teki fotoğraftan öğrendi. Genç futbolcu uçakta adeta suçluyu ararken, böyle bir hatanın, maçtan önce ve sonra, tüm gözlerden kaçması şaşkınlık yarattı. 
   
   Sabri çok kızdı 
   MİLLİYET'TEKİ fotoğrafına öfkelenerek bakan Sabri, "Böyle bir şey nasıl olur. Ben sırtıma nasıl bakayım Hemen malzemecilerle konuşacağım" dedi. Ancak Sabri'nin görüştüğü malzemecilerde, yanlışlığı ilk kez kendisinden öğrendiler. Bu kısa süreli zirveden sonra suçlu bulundu. Sabri'nin formasına ismini "Sarbi" diye yazan, Galatasaray'ın bu sezon forma sponsorluğunu üstlenen ünlü bir İngiliz şirketiydi. 
   
   Renk seçimi yapılıyor    GALATASARAY'DA yaklaşan kongre öncesinde başkan adayları bugün belli oluyor. Yeni dönemde başkanlık koltuğuna oturmak isteyen adaylar bugün saat 17.00'de Beyoğlu'ndaki kulüp binasına gelerek renk seçimlerini yapacak. Renk seçmeyenlerin kongrede adaylığını açıklayamayacağı, seçenlerin ise istedikleri takdirde adaylıktan vazgeçebileceği açıklandı. 
   KONGREDE Başkan Özhan Canaydın'a rakip olup olmayacağı henüz netlik kazanmayan Mehmet Cansun'un da bugünkü renk seçimine katılması bekleniyor. Ancak Cansun'un son kararını kongre gününe kadar yaşanacak olan gelişmelere göre netleştireceği öğrenildi. Camianın renk seçmesi için beklediği diğer isimler ise Turgay Kıran, Yılmaz Toköz ve Alp Yalman. 
   
      KAFALAR ÖNDE    GALATASARAY kafilesi dün İstanbul'a döndü. Futbolcuların 3 - 0'lık mağlubiyet nedeniyle oldukça üzgün olduğu gözden kaçmadı. Bu arada Teknik Direktör Fatih Terim, basının büyük ilgisi nedeniyle gizli bir şekilde dış hatlar geliş kapısından çıktı. 
   
   
   HAGİ İstanbul'da    Canaydın'la görüştü 
   FATİH Terim'in görevi bırakacağını açıklamasının ardından Özhan Cayandın yönetimi harekete geçti. Sarı-Kırmızılılar'ın liste başında yer alan eski futbolcuları Hagi'nin dün gece gizli bir şekilde İstanbul'a getirildiği ve Canaydın ile görüştüğü öğrenildi. Teknik Direktör Fatih Terim'in kararında ısrarlı oluşu ve Adanaspor maçına çıkmama ihtimali üzerine Hagi'nin İstanbul'a çağrıldığı ve durumunun bugün netlik kazanacağı belirtildi. 
   
   Af gündemde 
   SARI-Kırmızılıların Popescu'yu ise menajer olarak düşündükleri kaydedildi. Yeni bir sayfa açmayı planlayan yönetimin Bülent, Arif ve Hakan Ünsal'ı da affedeceği bildirildi. Bu arada Galatasaray'ın Fenerbahçe ve Villerreal ile oynadığı maçları izleyen Topmöller, Sarı-Kırmızılı takımın başına geçeceği iddialarını yalanladı ve "Ben Hamburg'un hocasıyım. Türkiye'ye futbolcu izlemeye geldim. Kimseden teklif almadım" ifadelerini kullandı. 
   
   İspanyol Basını 'İmparator artık yok'    SARI-Kırmızılı takımın Villarreal'e 3-0 yenilerek UEFA Kupası'na veda etmesi İspanyol basınında geniş yankı uyandırdı. Gazeteler, Fatih Terim'in istifasını büyük puntolarla duyururken, maç için şu yorumları yaptı 
   
   El Mundo Villarreal'in freni yok. Galatasaray'ı yenerek beklentilerin çok üstündeki yerlere gittiler ve tarihe geçtiler. Yenilgi Fatih Terim'i kopardı. 
   Marca Villarreal, Galatasaray karşısında zorlanmadan galibiyet aldı. Bir zamanların rüya takımı Galatasaray'ın imparatoru artık yok. Roger'ın 50 metreden attığı golü Pele bile atamamıştı. 
   El Pais Villarreal, Roger ve Riquelme'nin iyi oyunuyla sonuca gitti. Gecenin golü Mondragon'un hatasından geldi. Geçmişteki başarılarını yaşatamayan Terim istifa etti. 
   
   Volkan yandı    PROFESYONEL Futbol Disiplin Kurulu PFDK , Fenerbahçe maçının son dakikalarında yerde yatan Nobre'nin yüzüne tekme atan Volkan'ın dosyasını karara bağladı. Kurul, İsmet Arzuman tarafından kırmızı kartla oyundan atılan tecrübeli futbolcuya üç maç ceza verdi. Volkan, Galatasaray'ın Adanaspor, A.Sebatspor ve Ç.Rizespor ile oynayacağı maçlarda forma giyemeyecek. 
   
   
</TEXT>
</DOC>
