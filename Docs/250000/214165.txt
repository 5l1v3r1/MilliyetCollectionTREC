<DOC>
<DOCNO> 214165 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/10/magazin/mag01.html </URL>
<DATE> 2004/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Popstar'da kriz 
</HEADLINE>
<TEXT>

   Medyapım şirketinin ortağı Fatih Aksoy'la anlaşmazlığa düşen Türkiye temsilcisi Osmantan Erkır, "Popstar 2'yi yaptırmama hakkına sahibim" dedi 
      BİRSEN ALTUNTAŞ 
   
   Popstar'ın Türkiye temsilcisi Osmantan Erkır ile "Türkiye Popstar"ın yapım şirketi Medyapım'ın ortağı Fatih Aksoy arasında geçtiğimiz hafta başlayan gerginlik giderek büyüyor. Aksoy, finalden bir gece önce, aynı zamanda yarışmanın sunucularından biri olan Erkır ile prensiplerinin uyuşmadığını gerekçe göstererek görevini bırakmasını istedi. Ardından Erkır, cuma günü yapılan son Popstar performans gecesine çağrılmayınca aradaki gerginlik su yüzüne çıktı. Cumartesi günü yapılan büyük final içinse bu kez çağrılmasına rağmen Erkır, yarışmada görev almamayı tercih etti. Avukatlarını devreye soktuğunu belirten Erkır, "Popstar 2'yi yaptırmama hakkına sahibim" dedi. Osmantan Erkır, dün gece geç saatlerde yaptığı sürpriz açıklamada, Popstar'ın bundan sonra Show TV'de devam edeceğini açıkladı. 
   
   "Anlaşmaları yok" 
   Konuyu avukatlarıyla değerlendirdiğini ve karar aşamasında olduğunu belirten Erkır, şunları söyledi 
   "Ben formatın Türkiye'deki sahibiyim. Medyapım ile bir seri için anlaşmamız vardı. Yani anlaşmamız birinci Popstar'ı kapsıyordu, o da bitti. Şimdi ikinci Popstar için artık karar bize ait. Kendim de bir yapımcıyım, başka yapımcılar da var. İstediğim şirketle çalışma özgürlüğüne sahibim. İkinci Popstar için Medyapım ile anlaşma yapmadan onlar çalışmalara başladılar. Şu anda benim iznim olmadan Popstar 2'yi yapamazlar, ismini de değiştiremezler. Fatih Aksoy, bir röportajında 'Bir yapımcı işten çıkarma hakkına sahiptir' demiş, elbette tıpkı Seray Sever'i daha önce işten çıkarıp sonra tekrar alması gibi haklara sahip ama bir format sahibi de istediği yapımcı ile çalışma hakkına sahip. Bir laf vardır 'Gün olur devran döner' diye. Geldiğimiz noktada o durumdayız." 
</TEXT>
</DOC>
