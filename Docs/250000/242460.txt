<DOC>
<DOCNO> 242460 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/24/son/sontur23.html </URL>
<DATE> 2004/05/24/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Vakit Gazetesi'nden tazminata tepki "Yayını durduracak bir karar" 
</HEADLINE>
<TEXT>

     Ankara 20. Asliye Hukuk Mahkemesi'nin ''Onbaşı bile olamayacakların general olduğu ülke'' başlıklı yazıdan dolayı 312 generale 2'şer milyar lira olmak üzere toplam 624 milyar tazminat ödemeye mahkum ettiği Vakit Gazetesi'nin Genel Yayın Yönetmeni Mustafa Karahasanoğlu, ''Generallerin açmış olduğu tazminat davası, karşı tarafı öldürecek, imha edecek ve yayınını durduracak noktaya getirecek manidar bir noktadır'' dedi. 
     Karahasanoğlu, Mazlumder İstanbul Şubesi'nde yaptığı açıklamada, tazminat davasına ve karara konu olan makalenin, hakaret içeren bir makale değil, eleştirisel bir makale olduğunu savundu. 
     Dava konusu eleştirisel yazıda, 2 generalin kastedildiğini, diğer 310 generale atıfta bulunulmadığını öne süren Karahasanoğlu, şöyle konuştu 
     ''310 general de söz konusu yazıdan dolayı dava açmıştır. Tazminat davaları, bir maddi para cezası değil, manevi bir cezadır. Burada esas olan onuru rencide olmuş kişilerin, onurlarının kendilerine iade edilmesidir. Burada, 312 generalin onurları 2'şer milyarla karşılanmış olamaz. Dolayısıyla verilecek tazminat cezaları sembolik olmalıdır. Asıl olan manevi tatmindir. 
     Generallerin açtığı 2'şer milyar liralık tazminat davası, bugün için hesapladığınız vakit 900 milyarı geçerek, karşı tarafı öldürecek, imha edecek, yayınını durduracak noktaya getirecek manidar bir noktadır. Cezanın, manevi tazminat davalarının esasına, ruhuna aykırı olduğunu düşünüyorum.'' Mazlumder İstanbul Şubesi Hukuk Komitesi adına söz alan avukat Elif Koşaroğlu da kişilere yönelik hakaret veya suç unsuru bulunmadıkça her türlü düşünce ve görüşün açıklanması gerektiğine inandıklarını belirterek, ''Mutlu insanların ülkesi, ancak özgürlüklerin önünü açmakla olur. Düşünce, ifade özgürlüğü ve eleştiri hakkının yoğun kullanım alanı olan basın özgürlüğüne karşı yapılan yanlışın düzeltileceğine inanmak istiyoruz'' dedi. 
     
</TEXT>
</DOC>
