<DOC>
<DOCNO> 227412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/guncel/agun.html </URL>
<DATE> 2004/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzanlar'ın şifreleri çöz çöz bitmiyor... 
</HEADLINE>
<TEXT>

   Mecidiyeköy'deki binanın asma katında merdivenlerle birbirine bağlanan çelik kasa görünümlü kapılar bulundu. En sonunda ulaşılan odada 196 kasa vardı 
      ERDAL KILINÇ İstanbul 
   
   Uzan Grubu şirketlerine el konulmasından sonra Mecidiyeköy'de Adabank'ın bulunduğu binanın asma katında arama yapan polis, polisiye filmleri aratmayacak labirent gibi bir düzenekle karşılaştı. Bir odadaki kapının ardındaki kasa görünümlü kapıyı açan polis, aşağı inen bir merdiven buldu. İki şifreli çelik kasa şeklindeki kapı da açılınca ulaşılan odada 196 kasa ele geçirildi. Açılabilen kasalarda hisse senetleri gibi evrakın yanı sıra "Portmantonun üzerindeki anahtar 5 nolu kasayı açar" gibi şifreli notlarla, kasa anahtarları çıktı. 
   
   Kapı içinden başka kapı çıktı 
   Polis ve Tasarruf Mevduatı Sigorta Fonu TMSF görevlileri, önceki gün Uzanlar'ın Mecidiyeköy Doğuş Han'da kiraladıkları büroda 1 trilyon 180 milyar liralık külçe ve Cumhuriyet altını bulmuştu. 
   Polisin işhanının yanında, Adabank'ın bulunduğu binada ise 196 kasa ele geçirdiği öğrenildi. Şaşırtıcı olan, kasalara ulaşmak için izlenilen yoldu. Asma katta arama yapan polisler, bir odadaki kapıyı açınca karşılarına kasa çıktı. Bu kasayı açtıran görevliler büyük bir sürprizle karşılaştı. Aşağıya doğru bir merdiven iniyordu. Bir kat aşağı indiklerinde karşılarına kasa şeklinde bir kapı daha çıktı. Bu kapı da açıldığında yine aşağı inen bir merdiven bulundu. Bir kat daha inildiğinde, yine kasa şeklinde bir kapı olduğu görüldü. Bu kapı da açtırılınca, kasalarla dolu yaklaşık 200 metrekare büyüklüğünde bir odaya ulaşıldı. Odadaki 196 kasadan şu ana kadar 100'ü açıldı. 
   
   Anahtarlar başka kasalara mı ait 
   Uzanlar'ın sürprizi bununla bitmedi. Kasaların bazılarından anahtar, bazılarından da çeşitli notlar çıktı. Bu anahtarlar, bir başka kasanın anahtarıydı. Ayrıca kendi anlayacakları şekilde yazılmış notlar bulunuyordu. Kasalardan ağırlıklı olarak hisse senedi ve çeşitli evraklar çıktı. Yetkililer, hisse senetlerinin çoğunun ÇEAŞ ve Kepez'e ait olduğunu bildirdi. Polis, elde edilen bazı anahtar ve bilgilerle, Uzanlar'ın Florya, Ulus ve Kartal'da bulunan kasaları da açabileceklerini belirtti. 
   
   
</TEXT>
</DOC>
