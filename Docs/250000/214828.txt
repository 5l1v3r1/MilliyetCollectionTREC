<DOC>
<DOCNO> 214828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/12/son/sontur19.html </URL>
<DATE> 2004/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Sevgililer Günü için çılgın sürprizler 
</HEADLINE>
<TEXT>

     Giderek bir sektör halini alan ''14 Şubat Sevgililer Günü''nde, çılgınlığa varan süprizler bu yıl da sevgilileri bekliyor. 
     Tarihçesi milattan önce 4. yüzyıla dayanan Sevgililer Günü'nde, sevgiliye hediye almanın maliyeti cep yakarken, ''iki gönül bir olunca samanlık seyran olur'' sözünün tarihe karıştığını anlayan sevgililer, yılda bir kez de olsa aşkının büyüklüğünü göstermek için çiçekçilere ve hediyelik eşya mağazalarına koşuyor. 
     ''Seni seviyorum...'' 14 Şubat Sevgililer Günü'nde, pek çok kişi tarafından bu mesajı vermenin asırlardır tercih edilen, güzel, romantik ve mütevazı yöntemi olan gül verme, küçümsenmeyecek bir mali yükü de getiriyor. Tek bir gülün fiyatı bile 3.5 milyon liradan başlarken, 14 Şubat'ta bu fiyatın 10 milyon liraya kadar çıkacağı belirtiliyor. 
     Sevgilisinin bulunduğu yerin üzerine gökyüzünden kırmızı gül döktürmek isteyenler için, helikopterlerin bir saatlik kirası KDV hariç 2 bin 500 dolar ile 3 bin dolar arasında değişiyor. Dökülen olan kırmızı güllerin de ayrıca bir maliyeti var. Türk Hava Kurumu uçaklarının 1 saatlik kirası ise KDV hariç 200 euro. 
     14 Şubat'ta sevgilisini evinden bir limuzin ile almak isteyenler ise saatine göre KDV hariç 200 dolar ile 560 dolar kira bedeli ödeyecekler. 
     İddialı hediyeler arasında yer alan tek taş pırlanta bir yüzüğün fiyatı ise taşın kırat cinsinden değerine göre 1,000 dolar ile 30 bin dolar arasında değişiyor. 
     
     BİLBOARDLARDAN AŞK İLANI 

     Yıllar önce aşıklar çini mürekkebine batırılarak tüy kalemlerle yazılan mektuplarla birbirine sevgilerini anlatırken, günümüzün aşıkları sevgilerini internet, gazete ve bilboardlar aracılığıyla tüm dünyaya haykırma şansına sahip. 
     Sevgilisine şehrin kalabalık caddelerinden birinde bulunan bilboardlardan aşk ilanı yapmak isteyenler için, büyük şehirlerde 3.20x2.20 santimetrelik bir adet bilboardın bir haftalık kirası 200 ile 280 dolar arasında değişiyor. 
     Bazı gazetelerde Sevgililer Günü ilanları ise ilan sayfasına göre 10 milyon lira ise 100 dolar arasında değişiyor. 
     
     ROMANTİK BİR AKŞAM 

     Sevgililer Günü için, otel ve restorantların da hazırlıklıkları tüm hızıyla devam ederken, mağazalar indirim günleri ve özel paketler, seyahat acentaları ve uçak şirketleri de güne özel paketler hazırladı. 
     Kalp biçimli çikolatalardan, ipek kırmızı iç çamaşırlarına, müzikli kutulardan kalpli ''seni seviyorum'' yazılı yastıklara ve tişörtleri, özel hazırlanan yaş pastalara kadar vitrinlerdeki hediyeler ise 5 milyon lira ile 500 milyon lira arasında değişiyor. 
     Sevgilisine beş yıldızlı bir otel ve lüks bir restorantta mum ışığında özel bir gece yaşatmak isteyenlerin, 75 milyon lira ile 400 milyon lira arasında bir parayı gözden çıkarması gerekiyor. 
     Aynı özel geceyi ev ortamında yaşatmak isteyenler ise hazırlanacak yemeğe ve ortamı değiştirecek aksesuarlara bağlı olarak, 15-100 milyon lira arasında harcama yaparak eşlerine güzel dakikalar sunabilir. 
     
     AŞK ACISI ÇEKENLERE DE EĞLENCE DÜZENLENİYOR 

     Başkent'in eğlence mekanlarında ise Sevgililer Günü'ne yönelik sanatçılı programlar düzenleniyor. 
     ''Bana sadece sevgilim yeter'' diyenlerin aksine geceyi bir sanatçı eşliğinde geçirmek istiyenler için Club Makara'da şarkıcı Arto, Friends Trends'te Tarkan Tüzmen, Mayday'da Deniz Seki, Armada Angels Showland'de İbrahim Tatlıses ve Saklıkent'te Yeni Türkü sahne alacak. 
     İstanbul'un en ünlü mekanlarından Lalia'nın Ankara şubesinin açılışının ise 14 Şubat'a yetiştirilmesi planlanıyor. 
     Birçok özel bölümü ve restorantlarıyla hizmet verecek Laila'ya girişte, kılık kıyafetin düzgün olması koşulu aranıyor. 
     Bu arada The House, aşk acısı çekenlere ve sevgilisi olmayanlara yönelik özel bir program düzenliyor. ''Single night'' olarak adlandırılan geceye katılım şartı ise ''yanlız olmak''... Yetkililer, yanında sevgilisiyle geleceklere kötü kötü bakılacağı uyarında bulunuyorlar. 
     
     KADINLARA KIRMIZI GÜL, ERKEKLERE STERLİÇYA 

     Sevgililer Günü'nde çiçek en çok kadınlara verilen bir armağan olsa da, son yıllarda erkeklere de çiçek gönderiliyor. 
     Kadınlara gönderilen çiçekler arasında ''aşk'' anlamına gelen kırmızı gül ile ''mağrur, gururlu'' anlamına orkide ilk sırayı paylaşırken, erkeklere gönderilen çiçekler arasında sterliçya cennet kuşu ilk sırayı alıyor. Şebboy, papatya, karanfil, glayör demetleri ve kır çiçegi buketleri de Sevgililer Günü'nde gönderilen çiçekler arasında. 
     Kırmızı güllerin fiyatı 3.5 milyon liradan başlarken, daha nadide bir çiçek, orkide almak istenirse tek bir dal orkidenin fiyatı 110 milyon lira ile 200 milyon lira arasında gündeme geliyor. 
     ''Çiçek dalında güzeldir'' diyenler ise sevgilileri için bir fidan diktirebilirler. Çevre ve Kültür Değerlerini Koruma ve Tanıtma Vakfı'nın ÇEKÜL , 14 Şubat Sevgililer Günü için hazırladığı ''7 ağaç projesi''ne katılmak isteyenler, toplam 20 milyon lira bedel ödeyerek sevgisine en kalıcı ve doğa dostu bir armağan sunabilecekler. ÇEKÜL, adına ağaç diktirilen sevgililere özel bir armağan kartı da ulaştırıyor. 
     Türkiye Erezyonla Mücadele Ağaçlandırma ve Doğal Varlıkları Koruma Vakfı'da TEMA ise bir fidanın bedeli, bölgeye göre 1 milyon 800 bin lira ile 8.5 milyon lira arasında değişiyor. 

     
</TEXT>
</DOC>
