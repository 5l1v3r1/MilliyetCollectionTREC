<DOC>
<DOCNO> 222566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/15/son/sontur21.html </URL>
<DATE> 2004/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Eğitim-Sen, 200 bin liralık kira yardımını Başbakan'a gönderdi 
</HEADLINE>
<TEXT>

     Eğitim Sen, kira yardımını protesto etmek amacıyla, bu amaçla memurlara verilen 200 bin lirayı Başbakan Recep Tayyip Erdoğan'a gönderdi. 
     Milli Eğitim Bakanlığı önünde toplanan Eğitim-Sen Genel Başkanı Alaaddin Dinçer ile yönetim kurulu üyeleri, Başbakanlığa yürüyerek, hazırladıkları dilekçeyi ve 200 bin lirayı Başbakanlığa teslim ettiler. 
     Daha sonra gazetecilere açıklama yapan Dinçer, Başbakan Erdoğan'ın, ''Maaşımla geçinemiyorum, o yüzden ticaret yapıyorum'' yönünde açıklamada bulunduğunu belirterek, bu duruma çok üzüldüklerini ve kendilerine yapılan 200 bin liralık kira yardımını Başbakan'a vermek için geldiklerini söyledi. 
     ''25 yıllık bir öğretmenin aldığı maaşın 9 katını alan bir Başbakan geçinemediğini söylüyor, öğretmen ne yapsın '' diyen Dinçer, öğretmenlere yapılan 200 bin liralık kira yardımını Başbakan'a her ay göndermeye devam edeceklerini belirtti. 
     Kira yardımlarını protesto etmek için daha önce posta yoluyla Başbakan'a gönderdiklerini söyleyen Dinçer, ''bu paranın yetmemesi durumunda öğretmenlere çocuk yardımı adı altında verilen 9 milyon lirayı da göndereceklerini'' kaydetti. Dinçer, ''Aç kalırız ama Başbakanımız'ı dara düşürmeyiz'' dedi. 
     Grup, basın açıklamasının ardından Başbakanlık'tan ayrıldı. 
     
</TEXT>
</DOC>
