<DOC>
<DOCNO> 236443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/01/son/sondun36.html </URL>
<DATE> 2004/05/01/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Rus ordusunun en seçkin tank birliği ilk defa kapılarını basına açtı... 
</HEADLINE>
<TEXT>

     Rus ordusunun en seçkin tank birliği olan Kantemir, kuruluşundan beri ilk defa kapılarını basın mensuplarına açtı. 
     Kantemir Birliği, beş bin asker ve 300 tankla Moskova'nın savunmasında belirleyici bir görev üstleniyor. 
     Birliğin Komutanı Albay Aleksandır Romançuk, Rus ordusunda başlatılan reform çalışmalarının birliğe de yansıdığını belirtti. Sözleşmeli personelin bütün personel içindeki oranının yüzde beşe ulaştığını kaydeden Romançuk, birliğe yeni silahların da verildiğini kaydetti. 
     Romançuk, NATO'nun genişlemesinden duyduğu kaygıyı gizlemeyerek, ''Ancak bu konuda yeni emirler verilmedi. Eskisi gibi savaşa hazırlık çalışmalarını sürdürüyoruz. Yine de NATO'nun kapımıza dayanması sorumluluğumuzu artırıyor'' dedi. 
     Bir gazetecinin, ''Baş düşman olarak hangi ülkeyi görüyorsunuz '' şeklindeki sorusunu Albay Romançuk, ''Artık baş düşmanımız terörizm'' diye yanıtladı. 
     Birliğin komutan yardımcısı Albay Yuriy Skornikov da, Çeçenistan'daki savaşta en başarılı birliğin Kantemir olduğunu, şimdiye kadar sadece 9 kayıp verdiklerini söyledi. 
     Skornikov, Rus ordusunda çok yaygın olan kötü muamelenin kendileri için de sorun olmaya devam ettiğini belirtti. 
     1942 yılında kurulan Kantemir Birliği, Rusya'nın yakın geçmişine damgasını vurdu. Birlik, 1991 yılında dönemin Sovyet lideri Mihail Gorbaçov'u devirmeye çalışan aşırı komünist darbecilere destek vermek amacıyla tanklarını Moskova'ya gönderdi. 1993 yılında dönemin lideri Boris Yeltsin'in emriyle parlamento binasını yine aynı birliğin tankları bombaladı. 
     
</TEXT>
</DOC>
