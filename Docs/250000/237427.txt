<DOC>
<DOCNO> 237427 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/05/son/sondun22.html </URL>
<DATE> 2004/05/05/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Nijerya'da Hıristiyan-Müslüman çatışmasında ölü sayısı 300 
</HEADLINE>
<TEXT>

     Nijerya'nın Yelva kentinde pazar günü Hıristiyan milislerin saldırısında ölenlerin sayısının 300 olduğu bildirildi. 
     Nesrilislam Cemaati Genel Sekreteri Abdülkadir Urire, ''Bize gelen bilgiye göre çoğu Müslüman 300 kişi öldü'' dedi ve Hıristiyanların Müslümanlara saldırısını ''soykırım'' olarak nitelendirdi. 
     Tarok kabilesinden Hıristiyan milislerin saldırıda makineli tüfekler kullandığını, kadın ve çocukları öldürdüğünü belirten Urire, eyalet valisini şiddeti kışkırtmakla suçladı. Urire, ''Valinin hareketi desteklediği görülüyor. Hükümetin yerli olmayanların bölgeden atılması gerektiğini söylediğini duyduk'' diye konuştu. 
     Urire, etnik çatışmalarda 3 ayda 700-800 kişinin öldüğünü de bildirdi. 
     Hıristiyan Tarok kabilesiyle Müslüman Fulani kabilesi arasındaki husumet, verimli topraklar üzerindeki hak iddialarına dayanıyor. Dini ve etnik farklılıklar, bu düşmanlığın çatışmaya dönmesine yol açıyor. 
     
</TEXT>
</DOC>
