<DOC>
<DOCNO> 218412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/28/ekonomi/eko07.html </URL>
<DATE> 2004/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Sigara ve akaryakıta 2 katrilyonluk zam 
</HEADLINE>
<TEXT>

   Sigara ve akaryakıta yapılan Özel Tüketim Vergisi ÖTV zamlarıyla 2 katrilyonun üzerinde ek kaynak yaratılması hedefleniyor 
   
   Hükümet akaryakıta yüzde 2.4 ile 3.6 oranlarında zam getiren Özel Tüketim Vergisi ÖTV artışının ardından, sigarada da yüzde 12 fiyat artışına yol açacak bir ÖTV düzenlemesi yaptı. 
   Resmi Gazete'de yayımlanan ve yürürlüğe giren ÖTV Kararnamesine göre, satış fiyatına göre sigaralardan 'paket başına' 25 bin lira ile 80 bin lira arasında maktu ÖTV alınacak. 
   ÖTV Kanunu ile yüzde 49.5 oranında vergiye tabi tutulan, daha sonra nispi oransal vergi oranı Bakanlar Kurulu'nca yüzde 55.3'e yükseltilen sigaralarda, yeni düzenleme sonrası maktu vergiyle birlikte çifte ÖTV uygulanacak. Sigara ve akaryakıt ürünlerindeki ÖTV düzenlemeleri ile bütçeye 2 katrilyon liranın üzerinde bir ek kaynak yaratıldığı öğrenildi. 
   
   'Tiryakiler bizi anlar' 
   Maliye Bakanı Kemal Unakıtan ise sigara ve benzin zamlarıyla ilgili olarak "Maliye Bakanı'na herkes kızar, sigara tiryakileri de bizi anlar" dedi. 
   
   'Yapmak zorundaydık' 
   Kamu - Özel Kesim Ortaklık Forumu'na katılmak üzere Prag'a hareketinden önce soruları yanıtlayan Unakıtan, sigara ve benzine zam yapmak zorunda olduklarını söyledi. Zamları zorunluluktan yaptıklarını ve mümkün olduğunca oranı az tutma gayreti içinde olduklarını kaydeden Unakıtan, "Bu amaçla ufak ayarlamalar yaptık" diye konuştu. 
   Bir gazetecinin "Vatandaşlar ve tiryakiler size kızgın" demesi üzerine Unakıtan, "Maliye Bakanı'na herkes kızgın olur. Çünkü bakan vergi toplar, vergi de hoş olmayan bir şey" dedi. Zamları yapmak mecburiyetinde olduklarını vurgulayan Unakıtan, "Millet de bunu anlayacaktır. Sigara tiryakileri de anlar bizi. Sigaranın sağlığa zararlı olduğu paketlerin üstünde bile yazıyor" ifadesini kullandı. 
   
   
</TEXT>
</DOC>
