<DOC>
<DOCNO> 206576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/05/son/soneko25.html </URL>
<DATE> 2004/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İş başvurusuna hazırlıksız gitmeyin... 
</HEADLINE>
<TEXT>

     Genç nüfustaki artış ve art arda yaşanan krizlerle bir iş sahibi olabilmek daha da güçleşirken, ''iş görüşmesine hazırlıklı gitmek'', diğer adaylar arasından sıyrılmayı kolaylaştıran önemli etken olarak ortaya çıkıyor. 
     Ege Üniversitesi İletişim Fakültesi Halkla ilişkiler ve Tanıtım Bölümü'nde, İnsan Kaynakları Yönetimi Dersi kapsamında gerçekleştirilen ''Uygulamalı İş Görüşmesi'', verilen bir CV özgeçmiş ile başlayan iş umudunun gerçeğe dönüşmesi için önemli ipuçları taşıyor. 
     Yrd. Doç. Dr. Bilgehan Gültekin tarafından verilen ders kapsamında, İzmir'de kurulu ''Crown Plaza Oteli''nin Halkla İlişkiler Bölümü'ne girmek için yazılı başvuruda bulunan 60 kişiden mülakata girmeye hak kazanan 12 öğrenci, Crown Plaza Genel Müdürü Faik Alsaç'ın da bulunduğu jüri önünde ter döktü. 
     
     ''SEKTÖRÜ VE BAŞVURDUĞUNUZ İŞYERİNİ TANIYIN'' 
     Adaylardan kendilerini kısaca tanıtmalarının istenmesiyle başlayan iş görüşmesinde, sektör ve başvurulan işyeri ile ilgili sorular en belirleyici öğe olarak ortaya çıktı. 
     Buna göre, ''Bir halkla ilişkiler mezunu olarak, bir çok sektörde çalışma imkanı varken neden turizm '' ve ''Crown Plaza hakkında ne biliyorsun '' gibi sorulara muhatap kalan adaylardan, sektörün çalışma koşullarının kendilerine uygun olup olmadığı, işyerine neler katabileceği yönünde bilgilere ulaşılmaya çalışıldı. 
     İş görüşmesine, ''temiz, uygun bir kıyafet ve kişisel bakımın yapılarak gidilmesinin'' işverende aday hakkında ilk izlenimi belirlemesi açısından önemli olduğunun vurgulandığı uygulamada, adayların diğerlerine göre farklılıklarını da ortaya koymalarının kendilerine avantaj sağlayacağı sonucu çıktı. 
     
</TEXT>
</DOC>
