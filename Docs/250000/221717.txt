<DOC>
<DOCNO> 221717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/12/son/sondun02.html </URL>
<DATE> 2004/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Madrid saldırılarını El Kaide üstlendi ama kuşkular sürüyor 
</HEADLINE>
<TEXT>

     Madrid'de dün sabah meydana gelen, 198 kişinin ölümü 1463 kişinin yaralanmasına neden olan kanlı eylemi kimin gerçekleştirdiği üzerindeki sır perdesi sürüyor. İspanya hükümeti ETA üzerinde ısrarla dururken, El Kaide'nin e-posta yoluyla gönderdiği Ebu Hafs el Masri Tugayı imzalı bir bildiriyle olayı üstlenmesi ve İspanyol polisinin kullanılan dinamitlerin terör örgütü ETA'nın kullandığı türden olmadığını açıklaması kafaları karıştırdı. 

     
     HÜKÜMET ETA DİYOR 

     İspanya Başbakanı Jose Maria Aznar bugün öğle saatlerinde yaptığı açıklamada, saldırıları ETA'nın yaptığından kesinlikle emin olduklarını ve bunu çok kısa bir sürede ispatlayacaklarını söyleyerek "El Kaide kafa karıştırıyor" dedi. 
     İspanya Dışişleri Bakanı Ana Palacio da, dün başkent Madrid'de düzenlenen saldırıların ardından, her şeyin patlamaların ayrılıkçı ETA örgütünün imzasını taşıdığını gösterdiğini söyledi. 
     Saldırıların İslamcı terör örgütlerinin işi olma ihtimalini de göz ardı etmeyen Palacio, Fransız radyosu Europe 1'e ve özel RTL radyosuna verdiği demeçte, ''Her şey bu korkunç kıyımın ETA'nın imzasını taşıdığını gösteriyor. Çok güçlü ipuçlarımız var, çok güçlü ön bilgilerimiz var. Elimizdeki tarafsız unsurlar, kullanılan patlayıcı, çalışma biçimleri ETA'yı işaret ediyor'' dedi. 
     Noel arifesinde 2 şüphelinin patlayıcılarla yakalanmasının yanı sıra 10 gün kadar önce bir kamyonda patlayıcılar ve dünkü saldırıların meydana geldiği bölgeyi gösteren bir haritanın ele geçirildiğini hatırlatan Palacio, hükümetin dinci terör ihtimalini de incelediğini belirterek, ''Bir araştırma yapıldığında başka mecraları dışlamak olmaz'' ifadesini kullandı. 
     ETA'nın dinci gruplarla bağlantısı bulunduğuna dair bir kanıta sahip olmadıklarını açıklayan Palacio, ETA örgütünün zayıfladığını söyledi ve ''vahşi hayvanlar köşeye kısıldıklarında daha çok zarar verir'' dedi. 
     Palacio, terörle mücadelede katkılarından dolayı Fransa'ya teşekkürlerini de sundu. 
     
     ''KULLANILAN DİNAMİTLER ETA'NIN KULLANDIĞI TÜRDEN DEĞİL'' 

     Öte yandan polis, kullanılan dinamitlerin terör örgütü ETA'nın kullandığı türden olmadığını açıkladı. 
     Teröristlerin kullandığı 13 paket bombanın her birinin 13 ila 15 kilogram patlayıcı içerdiğini söyleyen yetkililer, ETA'nın saldırılarda ''Tytadine'' dinamit kullandığını, dünkü saldırıların ise başka tür dinamitle yapıldığının tespit edildiğini bildirdiler. Sırt çantalarındaki paket bombaların bazılarının yanlarında cep telefonları ve temas kurmak için kablo bulunduğu da belirtildi. 
     Bombalardan 7'si Atocha, 2'si El Pozo, 1'i de Santa Eugenia istasyonları yakınlarında patlarken, 3'ünün güvenlik ekipleri tarafından etkisiz hale getirildiği kaydedildi. 
     Saldırıları kimin düzenlediği henüz kesinlik kazanmazken, İspanyol hükümeti, soruşturmanın her ipucu değerlendirilerek çok kapsamlı yürütüldüğünü bildirdi. 
     Hükümet yetkilileri ve siyasi parti liderleri, saldırıyı kimin yaptığına ilişkin değerlendirmelerinde, ''El Kaide veya ETA'nın bu katliamı yapmış olması bir şeyi değiştirmiyor. Madrid'in en işlek tren hattında masum sivil vatandaşların hayatına mal olan bir terör eylemi olmuştur. Şimdi sadece teröre kurban gidenlerin ailelerine ve yakınlarına destek olup, dayanışmamızı göstermemiz gerekir'' dediler. 
     
     BATASUNA BAŞBAKAN YALAN SÖYLÜYOR 

     İspanya'da yasaklı radikal Bask partisi Batasuna, Başbakan Jose Maria Aznar'ı dünkü kanlı tren saldırısının sorumluları hakkında ''yalan söylemekle'' suçladı. 
     Parti sözcüsü Arnaldo Otegi, ''Hükümet başkanı, Madrid'deki saldırıyı yapanları biliyor, ama yalan söylüyor'' dedi. 
     Başbakanın pazar seçimlerine kadar ETA iddiasını öne süreceğini belirten sözcü, saldırının Irak'a İspanyol askeri gönderilmesiyle ilgili olduğu görüşünü yineledi. 
     Batasuna, ayrılıkçı terör örgütü ETA'yla ilişkileri nedeniyle kapatılmıştı. 
     
     EL KAİDE ÜSTLENDİ 

     Öte yandan terör örgütü El Kaide'nin İspanya'da ve İstanbul Kartal'da düzenlenen bombalı saldırıların sorumluluğunu üstlendiği ileri sürüldü. 
     Merkezi Londra'da bulunan Arap gazetesi El Kuds El Arabi, kendilerine e-posta ile gönderilen, Ebu Hafs el Masri Tugayı imzalı bir bildiride, saldırının sorumluluğunun el Kaide adına üstlenildiğini bildirdi. 
     İstanbul'daki saldırının sorumlusunun da El Kaide olduğu ileri sürülen bildirinin, El Kaide'ye ait olup olmadığı henüz doğrulanamadı. 
     Saldırıların ''Ölüm Trenleri Operasyonları'' olarak adlandırıldığı bildiride, ''Haçlı Avrupa'nın kalbine sızmayı ve haçlı ittifakının merkezlerinden birine acı verici bir darbe vurmayı başardık'' denildi. 
     ''Bu haçlı, Amerika'nın İslam'a karşı verdiği savaştaki müttefiki İspanya ile hesaplaşmamızın bir parçası'' ifadesi kullanılan bildiride, İspanya Başbakanı Jose Maria Aznar'a hitaben ''Aznar, Amerika nerede Seni, İngiltere'yi, Japonya'yı, İtalya'yı ve diğerlerini bizden kim koruyacak '' tehditlerine yer verildi. 
     
     İSTANBUL SALDIRISI 

     Bildiride, İstanbul Kartal'daki Hür ve Kabul Edilmiş Masonlar Büyük Locası Yakacık Şubesi'ne düzenlenen bombalı saldırının sorumluluğu da üstlenildi. 
     Saldırıyı El Kaide'ye bağlı Cund El Kuds Kudüs Savaşçıları timinin gerçekleştirdiği belirtilen bildiride, ''Bütün Masonlar öldürülecekti, ama teknik bir arıza oldu. Allah böyle istediği için sadece 3 kişi öldü'' denildi. 
     

     
</TEXT>
</DOC>
