<DOC>
<DOCNO> 207130 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/07/son/sontur42.html </URL>
<DATE> 2004/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP'lilerden Gürtuna'ya tepki 
</HEADLINE>
<TEXT>

     CHP Genel Başkanı Deniz Baykal, AK Parti iktidarının gizli bir gündemi bulunduğunu savunarak, ''Başlangıçta bu yöndeki değerlendirmelere pek itibar etmiyordum. Ancak, gelişmeler gizli bir gündemleri olduğunu ortaya koydu'' dedi. Öte yandan, PM Üyesi Birgen Keleş, İstanbul Büyükşehir Belediye Başkanı Ali Müfit Gürtuna'nın CHP'den aday olacağı yönündeki haberlere tepki gösterdi. 
     Alınan bilgiye göre, Baykal, CHP Parti Meclisi'nin PM basına kapalı olarak gerçekleştirdiği toplantıda hükümete yönelik eleştirilerde bulundu. AK Parti iktidarının ''gizli bir gündemi bulunduğunu'' savunan Baykal, zaman geçtikçe bunun daha da belirgin bir şekilde ortaya çıktığını söyledi. 
     Hükümeti ''iyi niyetli olmamak, güvenilmez ve takiyye yapmakla'' suçlayan Deniz Baykal, ''Her türlü eleştiriye rağmen yolumuza devam edeceğiz. Biz doğru bir iş yapıyoruz. Zaman geçtikçe haklılığımız daha da çok anlaşılacak. Belki önümüzdeki yerel seçimlerde halkımız karşı karşıya bulunduğu durumu tam olarak algılayamayabilir. Ancak göreceksiniz ki zamanla bize hak verecekler'' diye konuştu. 
     PM toplantısında Başbakanlık Müsteşarı Ömer Dinçer'in tartışılan görüşlerine ilişkin eleştirilerini de yineleyen Baykal, Dinçer'in, düşünceleri bilinerek ve bu düşünceleri uygulaması için göreve getirildiğini öne sürdü. 
     Toplantıda Suriye Devlet Başkanı Beşar Esad ile bu sabah yaptığı görüşme hakkında da bilgi veren Baykal, çok sıcak bir görüşme olduğunu ve Esad'ın, Irak ve Ortadoğu konusunda CHP'nin izlediği politikadan memnuniyetini ifade ettiğini kaydetti. 
     
     GÜRTUNA'YA TEPKİ 

     Toplantıda söz alan PM Üyesi Birgen Keleş'in, İstanbul Büyükşehir Belediye Başkanı Ali Müfit Gürtuna'nın CHP'den aday olacağı yönündeki haberleri gündeme getirdiği öğrenildi. 
     Gürtuna'nın CHP ile bağdaşmayacak bir isim olduğunu belirten Keleş, bu konunun gündemde tutulmasının partiyi yıpratacağını söyledi. Birgen Keleş, Ali Müfit Gürtuna'nın AK Parti ile temasta bulunduğu yönündeki açıklamalarına da dikkati çekti. 
     Yerel seçime ilişkin değerlendirmeleri sırasında isimlere ilişkin bir görüş açıklamayan Baykal'ın ise seçimlerin AK Parti ile CHP arasında bir yarışa sahne olacağını ifade ettiği belirtildi. 
     
</TEXT>
</DOC>
