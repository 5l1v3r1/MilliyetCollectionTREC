<DOC>
<DOCNO> 234685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/25/son/sonspo27.html </URL>
<DATE> 2004/04/25/ </DATE>
<TIME> 18.32 </TIME>
<AUTHOR> Yorum Oku nbsp nbsp Yorum Yaz  </AUTHOR>
<HEADLINE>
120 kiloda Aydın Polotçı Avrupa şampiyonu oldu 
</HEADLINE>
<TEXT>

     47. Avrupa Serbest Güreş Şampiyonası'nda, Türk Milli Takımı'ndan 120 kiloda Aydın Polatçı, birinciliğe ulaşarak Türkiye'ye 3. altın madalyayı kazandırdı. 
     Finalde Rus Kuram Kuraniagomedov ile karşılaşan Polatçı, ilk devreyi 1-0 yenik kapadıktan sonra ikinci devrenin başında da rakibine puan vererek 2-0 yenik duruma düştü. Daha sonra rakibine tek dalarak puan alan Polatçı, normal süreyi 2-1 yenik tamamladı. 
     Müsabakanın uzatma bölümüne sporcular salto pozisyonunda bağlanarak başlarken, minder hakemi önce Rus güreşçiye bir puan vererek galip ilan etti. Daha sonra Türk Milli Takımı yöneticilerinin itirazı sonucu, pozisyonun görüntüleri izlendi ve bu kez puan Polatçı'ya verildi. Müsabaka böylece 2-2 oldu. Ancak, minder hakemi bu kez de Polatçı'nın elini kaldırarak galip ilan etmek istedi. Fakat masa hakemlerinin uyarısı üzerine mücadele yeniden başladı. Uzatma bölümünde rakibini bastırarak 1 puan daha alan Polatçı, 3-2 galip geldi ve altın madalyaya ulaştı. 
     Bu arada, 84 kiloda altın madalya kazanan Gökhan Yavaşer'e madalyasını, Tarım ve Köyişleri Bakanı Sami Güçlü verdi. 
     
</TEXT>
</DOC>
