<DOC>
<DOCNO> 249422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/20/son/soneko05.html </URL>
<DATE> 2004/06/20/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
2003 yılında elektrikte 20 milyar kilowatsaat kayıp kaçak oldu 
</HEADLINE>
<TEXT>

     2003 yılında elektrikte 20 milyar 408 milyon kilowatsaat kayıp kaçak olduğu, aynı yıl 292 trilyon 838 milyar liralık kaçak tahakkuku sağlandığı bildirildi. 
     Maliye Bakanı Kemal Unakıtan, DYP Denizli Milletvekili Ümmet Kandoğan'ın soru önergesini yanıtlarken, elektrikte kayıp ve kaçakların önlenmesi için TEDAŞ tarafından çeşitli önlemler alındığını belirtti. 
     TEDAŞ bağlı ortaklık ve müesseselerde tahakkuk, tahsilat, kayıp-kaçak takip müdürlükleri kurulduğunu, sayaçların mühürlenmesine devam edildiğini, mobil ekipler kurularak trafolu abonelerin tek tek kontrol edildiğini kaydeden Unakıtan, ayrıca kaçak kontrol ekipleri takviye edilerek kaçak taramalarının aralıksız sürdürüldüğünü, kaçak elektrik kullananların yasal takibinin yapıldığını, yapı kullanım izin belgesi olmayanlara elektrik verilmemesi için yasal önlemlerin alındığını ifade etti. 
     Enerji girdi maliyetleri ile kayıp kaçaktan oluşan maliyetlerin azaltılması için yoğun çalışmalar yapıldığına işaret eden Unakıtan, sanayicinin kullandığı elektrik enerjisi tüketim bedelinin düşürülmesi için TEDAŞ ile EPDK arasında görüşmelerin devam ettiğini ve en uygun çözümün arandığını bildirdi. 
     
</TEXT>
</DOC>
