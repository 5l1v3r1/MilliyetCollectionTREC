<DOC>
<DOCNO> 245758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/06/son/soneko03.html </URL>
<DATE> 2004/06/06/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Türkiye dış ticaretinin yarısı İstanbul'dan... 
</HEADLINE>
<TEXT>

     Türkiye'nin 2003 yılında gerçekleştirdiği ihracat ve ithalatın yarısından fazlası İstanbul'dan yapıldı. 
     A.A muhabirinin Dış Ticaret Müsteşarlığı verilerinden yaptığı hesaplamalara göre, 2003 yılı itibariyle Türkiye'de 35 bin 196 adet ihracatçı, 42 bin 971 adet de ithalatçı firma bulunuyor. 
     2003 yılı ihracatının yüzde 79.49'unu İstanbul, Ankara, İzmir, Bursa ve Adana'da faaliyet gösteren firmalar yaparken, Türkiye'nin metropolü İstanbul ise ülke ihracatının yüzde 57.14'ünü, ithalatının da yüzde 59.36'sını gerçekleştirdi. 
     İstanbul'dan geçen yıl yapılan ihracat 26.8 milyar dolar, ithalat da 40.8 milyar dolar oldu. 
     
     İHRACATÇI FİRMALAR 
     Türkiye'de bulunan 35 bin 196 adet ihracatçı firmanın 18 bin 673 adedi İstanbul'da, 2 bin 296 adedi İzmir'de, 2 bin 141 adedi Ankara'da, bin 544 adedi Bursa'da, bin 100 adedi de Amasya'da yer aldı. 
     İzmir'deki 2 bin 296 adet ihracatçı firma 2.7 milyar dolarlık, Ankara'daki 2 bin 141 firma 3.2 milyar dolarlık, Bursa'daki bin 544 firma 2.8 milyar dolarlık, Amasya'daki bin 100 firma da 743.4 milyon dolarlık ihracat gerçekleştirdi. Adana'daki 516 firmadan da 1.7 milyar dolarlık ihracat yapıldı. 
     Türkiye'de en az ihracatçı firmanın bulunduğu iller de sırasıyla 3 firma ile Osmaniye, 4 firma ile Çankırı ve Kilis, 5 firma ile Erzincan, 6 firma ile Kars ve Siirt, 7 firma ile Kastamonu oldu. 
     
     İTHALATÇI FİRMALAR 
     Türkiye'deki 42 bin 971 adet ithalatçı firmanın 24 bin 976 adedi İstanbul'da yer alırken, İstanbul'dan ithalatın yüzde 59.36'sı gerçekleştirdi. İstanbul'dan 40.8 milyar dolarlık ithalat yapıldı. 
     Firma sayısında İstanbul'un ardından 3 bin 710 firma ile Ankara gelirken, İzmir'de 2 bin 150 adet, Bursa'da bin 392 adet, Ağrı'da bin 191 adet ithalatçı firma bulunuyor. 
     2003 yılında Ankara'dan 7.6 milyar dolar, İzmir'den 2.9 milyar dolar, Bursa'dan 2.4 milyar dolar, Ağrı'dan 154.6 milyon dolarlık ithalat yapıldı. Adana'dan da 5.8 milyar dolarlık ithalat yapıldı. 
     Türkiye'de en az ithalatçı firmanın bulunduğu iller ise 1 firma ile Muş, 2 firma ile Kars, 3 firma ile Osmaniye, 5 firma ile Bitlis, 6 firma ile Çankırı oldu. 
     
</TEXT>
</DOC>
