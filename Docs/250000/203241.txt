<DOC>
<DOCNO> 203241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/19/son/sonspo04.html </URL>
<DATE> 2003/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor, Diyarbakırspor maçı öncesinde sıkıntılı... 
</HEADLINE>
<TEXT>

     Sezonun ilk yarısının son maçında deplasmanda Diyarbakırspor ile karşılaşacak Gaziantepspor, bu zorlu maça sıkıntılı hazırlanıyor. 
     Türkiye Kupası'nda rakibi Akçaabat Sebatspor ile uzun ve yorucu bir yolculuk sonrasında karşılaşıp yorgun dönen kırmızı-siyahlı ekipte, 3 as futbolcunun da Diyarbakırspor maçında forma giyemeyecek olması sıkıntı yaratıyor. 
     Teknik Direktör Nurullah Sağlam, AA muhabirine yaptığı açıklamada, Diyarbakırspor maçının çok zorlu geçeceğini, hedeflerinin bu maçı kazanıp, ilk yarıyı galibiyetle tamamlamak olduğunu söyledi. 
     Diyarbakırspor maçına mutlak galibiyet için hazırlandıklarını ifade eden Sağlam, ''Hedefimiz, ilk yarıyı 25-30 puanla bitirmekti. Şu anda 26 puanımız var. Eğer Diyarbakırspor'u yenebilirsek, puanımızı 29'a çıkartıp, hedefimize büyük oranda ulaşmış olacağız'' diye konuştu. 
     Diyarbakırspor maçında, futbolcuların fizik güçlerini en üst düzeyde kullanmasının gerekli olacağını kaydeden Sağlam, şöyle konuştu 
     ''Çok yoğun bir hafta geçirdik. Özellikle Akçaabat Sebatspor maçı için uzun ve yorucu bir yolculuk yaptık. Tabii ki bu durum futbolcuları yordu. Bu durum bizim için dezavantaj olabilir. Ayrıca as futbolcularımızdan İbrahim Toraman ve Preko sakat oldukları için, Lazarov da cezalı olduğu için Diyarbakırspor maçında forma giyemeyecek. 
     Ancak, tüm bu olumsuzluklara karşın, hedefimiz zorlu deplasmandan galibiyetle dönebilmek. Tüm hesaplarımız galibiyete yönelik. Futbolcularım hırslı ve istekli çalışıyor. Moralimiz çok yüksek.'' 
     
</TEXT>
</DOC>
