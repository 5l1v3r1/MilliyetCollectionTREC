<DOC>
<DOCNO> 202421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/16/son/sondun04.html </URL>
<DATE> 2003/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Lefkoşa'da patlama 
</HEADLINE>
<TEXT>

     Lefkoşa'da bu gece bir iş yeri önünde patlama meydana geldi. Ölen ya da yaralanmanın olmadığı patlama maddi hasara yol açtı. 
     Polis basın subayından alınan bilgiye göre, Lefkoşa Bedreddin Demirel Caddesi üzerindeki Erdoğan Kanioğulları'na ait giyim eşyası satan işyerinin önünde saat 23.45 dolaylarında bomba patladı. 
     Patlamanın etkisiyle işyerinin camları kırıldı ve işyerinin önünde park halinde bulunan birkaç araç da zarar gördü. 
     İşyeri sahibi Kaniogulları, gazetecilere yaptığı açıklamada, daha önce herhangi bir tehdit almadığını, böyle bir şeyin ilk kez başına geldiğini söyledi. 
     Polis, Kıbrıs Türk Hava Yolları KTHY Genel Müdürlük binasının bulunduğu yere yakın noktada patlayan bombanın kimi hedef aldığını saptamaya ve bombanın cinsini belirlemeye çalışıyor. 
     Olayla ilgili soruşturmanın sürdüğü bildirildi. 
     
</TEXT>
</DOC>
