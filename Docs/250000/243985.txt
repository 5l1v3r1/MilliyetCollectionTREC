<DOC>
<DOCNO> 243985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/30/son/sonspo01.html </URL>
<DATE> 2004/05/30/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Bursaspor'un yeni başkanı Hikmet Şahin 
</HEADLINE>
<TEXT>

     Bursaspor'un bugün yapılan Olağan Genel Kurul toplantısında, Büyükşehir Belediye Başkanı Hikmet Şahin, oy birliğiyle başkanlığa seçildi. 
     Fethiye Kültür Merkezi'nde çoğunluk aranmaksızın yapılan kongreye 3 bin 497 üyeden 523'ü katıldı. Kongre, Bursaspor'un kurucu üyeleri anısına saygı duruşunda bulunulması ve İstiklal Marşı'nın okunmasıyla başladı. 
     Bursa Valisi Oğuz Kağan Köksal, AK Parti Grup Başkanvekili Faruk Çelik, Emniyet Müdürü Hüseyin Çapkın, merkez ilçe belediye başkanları, Bursa milletvekilleri ve bazı bürokratlar da kongreye katıldı. 
     Şükrü Şankaya başkanlığında divan heyeti oluşturulmasının ardından, kulübün gelir gider durumu, Bursaspor Genel Müdürü Alpaş Şar tarafından okundu. 
     Kulübün, 14 milyon 982 bin dolar borcunun olduğunun açıklanmasının ardından, kongre salonunda hararetli tartışmalar yaşandı. Söz alan bazı üyeler, yönetici alacaklarının 6 milyon doları aştığını belirterek, tüm eski yöneticilerin alacaklarını kulübe hibe etmelerini istediler. 
     Bursaspor Kulübü Başkanı Fikret Üstenci, bu sezon başarılı bir takım oluşturmak için sezon başında milli forma giymiş, tecrübeli 4 yerli ve 4 yabancı oyuncu transfer ettiklerini, ara transferde takıma 4 oyuncu daha takviye yaptıklarını anlatarak, ''Ancak, yine bu takımı kümede tutamadık. Federasyonun eyyamcılığı, burada isim vermek istemiyorum, ama herkesçe bilinen mafyanın devreye girmesiyle Bursaspor küme düşürülmüştür. Başarısız bir başkan olarak, alacaklarımın yarısını kulübe teberru ediyorum'' dedi. 
     Kulübün 14 milyon 982 bin dolar olan borcu, oy çokluğuyla ibra edildi. Ancak bu sırada bazı üyeler, oylama sırasında birçok üyenin salon dışında olduğunu belirterek, gelir gider durumunun yeniden oya sunulmasını istediler. 
     Divan Başkanı Şükrü Şankaya, bu talebi, ''Anons yaptık. Zamanında gelseydiniz'' diyerek geri çevirdi. Divan üyesi Muzaffer Önadım, gelir gider durumunun yeniden oya sunulmaması üzerine, divandan çekildi. Bu sırada bazı üyelerin kongre salonundan ayrıldıkları gözlendi. 
     Tahmini bütçenin ardından gidilen ve 523 üyeden 131'inin oy kullandığı seçimlerde, Büyükşehir Belediye Başkanı Hikmet Şahin, oy birliğiyle başkanlığa seçildi. 
     Şahin, üyelere yaptığı konuşmada, Bursaspor'un 38 yıl sonra 2. Lig'e konuk olarak düştüğünü belirterek şunları söyledi 
     ''Tüm kentin ortak hedefi, Bursaspor'u gelecek yıl yeniden Birinci Lig'e yükseltmek. Bunun için herkese görev düşecektir. Yiğit, düştüğü yerden kalkar. Bursaspor da kalkacaktır. Hep beraber, birlik içinde Bursaspor'u layık olduğu yere getireceğiz. Daha önceki bir yönetim için 29 dev adam diye bir söylem kullanılmıştı. Biz, dev değiliz. Biz, kulübe bu zor döneminde aday olan, sevgiyi yüreğinin anayasası yapan, sizden biriyiz, kardeşleriniziz.'' 
     
</TEXT>
</DOC>
