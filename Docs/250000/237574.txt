<DOC>
<DOCNO> 237574 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/05/son/sonspo18.html </URL>
<DATE> 2004/05/05/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Galatasaray'da, Trabzonspor maçı hazırlıkları... 
</HEADLINE>
<TEXT>

     Galatasaray, hafta sonunda Trabzonspor ile oynayacağı karşılaşmanın hazırlıklarını yaptığı tek antrenman ile sürdürdü. 
     Florya Metin Oktay Tesisleri'nde gerçekleştirilen ve 1.5 saat süren antrenmanda futbolcular, kondisyon ağırlıklı çalışmalarının ardından geniş alanda top kapma çalışması yaptılar. 
     Oldukça sıcak bir havada yapılan antrenmanda, futbolcular verilen aralarda bol bol sıvı alarak serinlemeye çalıştı. 
     Antrenmana, sakatlıkları bulunan Necati, Baliç, Emrah ve Orhan katılmadı. Hasan ise saha etrafında koşu yapmakla yetindi. Hasan'ın, sıcak havaya rağmen eşofman kolunu kesip kafasına onu geçirerek koşması ilgiyle karşılandı. 
     Galatasaray, Trabzonspor maçının hazırlıklarını yarın yapacağı antrenmanla sürdürecek. 
     
     HAGİ, ORHAN İLE GÖRÜŞTÜ 
     Teknik direktör Hagi, antrenman öncesinde İstanbulspor maçında ilk yarıda oyundan aldığı Orhan ile saha kenarında bir süre görüştü. 
     Görüşmenin, geçtiğimiz gün medyada bu futbolcu ile Hagi arasında İstanbulspor maçında yaşanan gerginlikle ilgili haberler çıkması üzerine gerçekleştiği öğrenildi. 
     
</TEXT>
</DOC>
