<DOC>
<DOCNO> 231411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/son/sontur19.html </URL>
<DATE> 2004/04/14/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Okula giderken köpeklerin saldırısına uğradı 
</HEADLINE>
<TEXT>

     Van'da okula gittiği sırada dört köpeğin saldırısına uğrayan çocuk, tedavi altına alındı. 
     Alınan bilgiye göre, Akköprü Mahallesi'nde oturan Fevzi Şengül İlköğretim Okulu öğrencisi Adem Yılmaz 7 , okula gitmek üzere sabah saatlerinde evinden ayrıldı. Yeşil Sokak'a geldiği sırada kendisine doğru ilerleyen köpekleri gören Yılmaz, çantasını fırlatıp koşmaya başladı. Koşarken yere düşen Adem Yılmaz'ı çalılara doğru sürükleyen köpekler, çeşitli yerlerinden ısırdı. 
     Yılmaz'ın çığlığı üzerine olay yerine koşan mahalle sakinlerinin müdahalesiyle köpekler uzaklaştırıldı. 
     Yüzüncü Yıl Üniversitesi Araştırma Hastanesi'ne kaldırılan Yılmaz'ın kafa, bacak ve göğsünden yaralandığı tespit edildi. Hayati tehlikesi bulunmayan ve bilinci açık olan Yılmaz'ın tedavisi sürdürülüyor. 
     Yılmaz'ın amcası Cafer Yılmaz, Akköprü Mahallesi'nde çok sayıda sahipsiz köpek bulunduğunu, bütün girişimlerine rağmen belediyenin bu konuda çalışma yürütmediğini söyledi. 
     Köpekler yüzünden vatandaşın sokağa rahat çıkamadığını anlatan Cafer Yılmaz, büyük bir tehlike haline gelen sahipsiz köpek sorununun bir an önce çözüme kavuşturulması gerektiğini kaydetti. 

     
</TEXT>
</DOC>
