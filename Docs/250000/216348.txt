<DOC>
<DOCNO> 216348 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/19/son/sontur32.html </URL>
<DATE> 2004/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclis Genel Kurulu'nda sert tartışma çıktı... 
</HEADLINE>
<TEXT>

     TBMM Genel Kurulu'nda ele alınan Kamu Yönetimi Temel İlkeleri ve Yeniden Yapılandırılması Kanunu Tasarısı'nın görüşmelerinde tartışma yaşandı. 
     Genel Kurul'da ilk üç maddesi kabul edilen tasarı üzerindeki görüşmelere bugün 4. maddeden başlandı. 
     Tasarı'nın 5. maddesi görüşülürken söz alan CHP Kırklareli Milletvekili Mehmet Kesimoğlu, sözkonusu maddenin gizli hedefinin türban olduğunu ileri sürdü. Madde ile türbanın kamusal alanda serbest bırakılmasının amaçlandığını ileri süren Kesimoğlu, maddede yer alan ''düzenleyici etki analizi'' ifadesini de eleştirdi. 
     CHP Ankara Milletvekili Mehmet Tomanbay da AK Parti'nin millet-devlet ayrımı yaptığını iddia ederek, bu maddenin özel bölgesel yönetimlere olanak sağladığını söyledi. 
     Tasarı'nın 6. maddesi üzerinde söz alan CHP Gaziantep Milletvekili Abdülkadir Ateş, kamu yönetiminde yapılması gereken yasal düzenlemeler konusunda AK Parti ile farklı düşündüklerini söyledi. AK Parti'nin yerel yönetimlere ''yerel iktidar odakları'', kendilerinin ise ''yerel demokrasi odağı'' olarak baktıklarını anlatan Ateş, düzenlemenin, ''neoliberal anlayışı'' taşıdığını kaydetti. 
     Ateş, Tasarı'nın, ''Anayasa Mahkemesi ve Çankaya Köşkü'nün duvarlarına çarparak geri döneceğini'' iddia etti. Ateş, AK Parti sıralarına dönerek, ''Türkiye'nin anayasal kurumlarıyla sorununuz nedir Eğer Anayasa'yı değiştirmek istiyorsanız, çıkarsınız meydanlara söylersiniz. Eğer millet size oy verirse Anayasa'yı değiştirirsiniz. Cumhuriyet'in kurumlarına karşı niye bu kadar kinlisiniz '' dedi. 
     AK Parti Grup Başkanvekili Salih Kapusuz ile milletvekilleri, Ateş'in bu sözlerine tepki gösterdi. Kapusuz, yerinden söz alarak, ''TBMM İçtüzüğü'ne ve kendilerine saygısı olanlar, bunu yapmaz'' diye konuştu. 
     AK Parti'li bazı milletvekilleri, konuşma süresi dolan Ateş'in kürsüden konuşmasını sürdürmesi üzerine, ''Ne konuştuğunu bilmiyor'' diyerek tepki gösterdi. 
     
     CHP'YE, ''İDEOLOJİKSİNİZ''... 
     Genel Kurul'daki tartışma, AK Parti Grubu adına söz alan Van Milletvekili Hacı Biner'in konuşmasıyla da devam etti. 
     Konuşmasına, ''AK Parti'nin felsefesinde ve bunun gerisinde Cumhuriyet'e ve laikliğe karşı tek bir şey yoktur'' diyerek başlayan Biner, CHP'lilerin kafasının gerisinde ideolojinin yattığını söyledi. CHP'lilere, ''halka hizmeti neden engelliyorsunuz '' diye soran Biner, CHP'nin Seçim Bildirgesi'nden bir bölüm okudu. CHP'lileri ''vasiyet ile vesayeti birbirine karıştırmakla'' suçlayan Biner, kamu yönetimi konusundaki düzenlemenin halkın ihtiyaçlarından kaynaklandığını belirtti. 
     Tartışmalar arasında konuşmasını sürdüren Biner, CHP'nin, halka hizmet amacıyla çıkarılması planlanan bu yasal düzenlemeyi engellediğini belirterek, ''Millet sizi seyrediyor. 28 Mart'ta size dersinizi verecek'' dedi. 
     
     ''BİZİMLE ALAY EDENLER ŞİMDİ DIŞARIDA'' 
     Tartışmaların ardından görüşülen madde üzerinde önergeyi gerekçesiz olarak okutacağını söyleyen Başkanvekili Nevzat Pakdil'e CHP Grup Başkanvekilleri Haluk Koç ile Kemal Anadol tepki gösterdi. 
     Anadol, söz alarak, Meclis İçtüzüğü'nün ilgili maddesini okudu. Önergenin bir bütün olduğunu ve gerekçesiyle birlikte okunması gerektiğini savunan Anadol, Pakdil'i çalışma usullerine uymaya davet etti. Anadol, ''Maliye Bakanı'nın söylediği gibi bunlar spor olsun diye çıkarılmıyor'' dedi. 
     AK Parti'li milletvekillerinin Anadol'a laf atması üzerine, TBMM'de aritmetiğin gelip geçici olduğunu vurgulayan Anadol, ''Allah sayınızı artırsın, kıskanmıyorum. Ama CHP barajın altında kaldığında bu kürsüden bizimle alay edenler, bugün Meclis dışında...'' dedi. 
     Başkanvekili Pakdil, tartışmaların sürmesi üzerine birleşime bir süre ara verdi, aranın ardından da önergeyi işleme koydu. 
     
</TEXT>
</DOC>
