<DOC>
<DOCNO> 229305 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/son/soneko36.html </URL>
<DATE> 2004/04/07/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
IMF Raporu Türk tahvillerine yoğun talep oldu 
</HEADLINE>
<TEXT>

     Uluslararası Para Fonu IMF , Türkiye'nin, geçen yıldan bu yana ihraç ettiği tahvillere yoğun talep olduğunu, her tahvil ihracının kurumsal yatırımcılar tarafından büyük bir taleple karşılandığını bildirdi. 
     IMF küresel mali piyasalardaki, özellikle de gelişmekte olan piyasalardaki gelişmeleri değerlendirmek için Küresel Mali Piyasalardaki Gelişmeler Raporu hazırladı. 
     Rapordan derlenen bilgilere göre, Türkiye başta olmak üzere, Rusya, Endonezya ve Güney Afrika'nın, geçen yıldan buyana reyting kalitelerindeki yükseliş, yine başta Türkiye olmak üzere, bu ülkelerin ihraç ettiği tahvillere olan talebi de arttırdı. 
     Raporda, Türkiye, Brezilya ve Venezüella'nın 30 yıl vadeli tahvil ihraçları gerçekleştirdikleri de vurgulandı. 
     Türkiye'deki bankacılık sisteminin, İmar Bankası olayıyla başarılı bir şekilde başa çıkabildiğinin vurgulandığı raporda, ancak kamu bankalarınının özelleştirilmesinin henüz gerçekleştirilemediği kaydedildi. 
     Raporda, ABD'deki faiz oranlarının cazip olmamasının, yatırımcıların gelişmekte olan piyasalara kaymalarına neden olduğu da vurgulandı. 
     IMF tarafından belirli aralıklarla hazırlanan ve mali piyasalardaki gelişmeleri analiz eden rapor, özellikle kurumsal yatırımcılar açısından da bir başvuru kaynağı olarak kabul ediliyor. 
     
</TEXT>
</DOC>
