<DOC>
<DOCNO> 214153 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/10/ekonomi/eko03.html </URL>
<DATE> 2004/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Akbank piyasanın dörtte birine talip 
</HEADLINE>
<TEXT>

   Üç yıl önce başlayan değişim projesiyle enflasyonsuz ortama hazırlandıklarını belirten Akbank Genel Müdürü Kurtul, piyasanın dörtte biri olacaklarını söyledi 
      KADİFE ŞAHİN Abant 
   
   Bankacılık sektörünün enflasyonsuz bir ortamda kritik risk olarak adlandırdığı piyasa riski, kredi riski ve operasyonel riskle karşı karşıya olduğunu belirten Akbank Genel Müdürü Zafer Kurtul, bankanın üç yıl önce başlattığı Yeni Ufuklar Değişim Programı'yla yeni ortama hazırlandığını bildirdi. 
   Bankanın üst düzey yöneticilerinin katılımıyla Abant'ta düzenlenen basın toplantısında proje hakkında bilgi veren Kurtul, Akbank'ın piyasanının dörtte biri olacağını söyledi. Enflasyonun düşmesiyle birlikte Türkiye ekonomisinde yaşanan köklü değişimin bankacılık sektörünü de değişime zorladığını belirten Kurtul, bankaların karlarını artırmak, özsermayelerini güçlendirmek ve maliyetlerini düşürmek yolunda ciddi yapısal değişimlere yönelttiğini belirtti. 
   
   Altyapı güçlendirildi 
   Akbank'ın bu gelişmeleri öngörerek 2001 yılında 'Yeni Ufuklar Değişim Programı'nı başlattığını belirten Kurtul, 2005 yılında tamamlanacak proje için bugüne kadar 100 milyon dolar harcandığını bildirdi. 
   Projeyle değişimin öngördüğü stratejik önceliklerin belirlendiğini vurgulayan Kurtul, bilgi teknolojileri, insan kaynakları ve kurumsal iletişim alanlarında altyapı yatırımları gerçekleştirdiklerini bildirdi. 
   Kurtul, üç yıl içinde şube sayısının 596'dan 619'a yükseldiğini, 2000'de 513 trilyon lira olan brüt karın 2003'ün ilk 9 ayında 1.5 katrilyona, 511 trilyon lira olan net karın ise 722 trilyona yükseldiğini belirtti. 
   
   'Faizi yüzde 17'ye inebilir'    Piyasanın faiz indirimi beklentisi sonunda Merkez Bankası'nın 2 puanlık düşüş yaptığının hatırlatılması üzerine Kurtul, yıl sonunda faizlerin yüzde 17'lere gelebileceğini söyledi. Kurtul şunları söyledi "Faiz indirimi beklentisi tabii ki var. Enflasyon tahminimiz yüzde 12. Ondan sonraki enflasyonu da yüzde 8 beklersek, yılsonuna kadar Merkez Bankası faizlerinde bu tablonun devam edeceğini düşünürsek, yıl sonunda yaklaşık yüzde 17'leri görebiliriz. Enflasyondaki düşüşe paralel olarak faizde düşüşün olacağını bekliyoruz." 
   
   
</TEXT>
</DOC>
