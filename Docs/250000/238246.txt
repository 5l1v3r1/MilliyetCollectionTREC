<DOC>
<DOCNO> 238246 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/07/son/sonyas11.html </URL>
<DATE> 2004/05/07/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Eurovision'a doğru... Provalarda talihsiz kaza moralleri bozdu... 
</HEADLINE>
<TEXT>

     49. Eurovision Şarkı Yarışması'na katılacak yarışmacıların bir kısmı, şehir turu yaptı. 
     Organizasyon kapsamında düzenlenen şehir gezileri çerçevesinde Slovenya, Hırvatistan, Bosna-Hersek, Estonya, Hollanda, Danimarka, Sırbistan ve Arnavutluk'tan ekipler Miniatürk, Sultanahmet Camii ve Ayasofya Müzesi'ni kapsayan bir şehir turuna çıktı. 
     Yarışmacılar, ilk olarak Miniatürk'e gitti. Burada gezen gruplar, öğrencilerle hatıra fotoğrafları çektirip şarkılar söylediler. Hollandalı grup ''Reunion'', Miniatürk'teki objelerin önünde genç kızlarla hatıra fotoğraf çektirdi. 
     Hırvatistan'ın solisti ''Ivan Mikulic'' ise elindeki kamerayla ilginç görüntüleri kaydederken, diğer ülkelerin ekipleri de gazetecilere pozlar verdiler. 
     Daha sonra Sultanahmet Camii'ne gelen yarışmacılar, ayakkabılarını çıkararak camiyi gezdiler. Bu arada bazı bayan vokallerin başlarını örttüğü de görüldü. 
     Gezi sırasında Danimarkalı solist Thomas Thordarson, gazetecilere yaptığı açıklamada, İstanbul'u çok beğendiğini dile getirdi. 
     Thordarson, yarışmada kendini favoriler arasında gördüğünü ifade ederek, kendisinin de favori gruplarının olduğunu söyledi. 
     Yarışmacılar, gezilerini Ayasofya Müzesi'nde tamamladı. Bazı ekiplerin burada dilek taşında dilek tuttuğu da görüldü. Bu sırada Sırbistan ekibinden Milos Nikoliç, Ayasofya'nın içinde bir de ilahi okudu. 
     Geziler sırasında yarışmacı ekiplere vatandaşlar ve özellikle öğrenciler tarafından büyük ilgi gösterildi. Öğrenciler, yarışmacılardan imza alıp fotoğraf da çektirdi. 
     
     PROVADA KAZA 
     Öte yandan, Abdi İpekçi Spor Salonu'ndaki provalar sırasında talihsiz bir kaza yaşandı. 
     Belarus'u temsil eden ekipte yer alan Andrei Polovichina, sahneden inerken düştü. Spor salonunda bulunan sağlık ekibi tarafından müdahale edilen Polovichina'nın başına dört dikiş atıldı. 
     Polovichine'nın sağlık durumunun iyi olduğu ve çalışmalara devam edeceği bildirildi. 
     
</TEXT>
</DOC>
