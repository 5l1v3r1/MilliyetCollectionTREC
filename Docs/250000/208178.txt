<DOC>
<DOCNO> 208178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/12/son/sontur07.html </URL>
<DATE> 2004/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Fırtına yüzünden gemiler Çanakkale Boğazı'nı geçemiyor... 
</HEADLINE>
<TEXT>

     Marmara Denizi'nde önceki gün başlayan fırtına, deniz ulaşımını olumsuz şekilde etkilemeye devam ediyor. 
     Boğazlardan geçmek üzere Marmara Denizi'nde seyreden yerli ve yabancı bandıralı şilep ve tankerler, saatteki hızı zaman zaman 70-80 kilometreye ulaşan fırtına yüzünden yollarına devam edemeyince, rotalarını Tekirdağ'ın Şarköy İlçesi sahillerine çevirdi. Önceki geceyi Şarköy'de geçiren 44 gemiden 34'ü, Çanakkale Boğazı'ndaki olumsuz hava koşulları yüzünden boğazdan geçme imkanı bulamadı. Gemiler, Şarköy'e geri dönerek geceyi demirli olarak geçirdiler. 
     Tüm ışıklarını yakarak Şarköy'de sabahlayan gemilerde bulunan personel de fırtına nedeniyle yer yer 3 metreyi aşan dalgalar nedeniyle sahile çıkamayarak geceyi gemilerde geçirdi. 
     Geceyi Şarköy'de geçiren 61 yerli ve yabancı bandıralı şilep ve tankerlerden 49'u fırtınanın hızının azalmasıyla sabahın ilk ışıklarıyla birlikte Şarköy'den demir alarak rotalarına göre Çanakkale Boğazı'nı geçmek üzere Gelibolu yönüne göre hareket ettiler. 12 gemi ise halen hava koşullarının daha da düzelmesi için Şarköy'de demirli olarak bekliyorlar. 
     Fırtına nedeniyle 2 gündür balığa çıkamayan Şarköylü balıkçıların barınaktaki teknelerinin hasar görmemesi ve batmaması için önlemler aldıkları belirtildi. 
     
</TEXT>
</DOC>
