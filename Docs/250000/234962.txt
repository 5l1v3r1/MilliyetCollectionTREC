<DOC>
<DOCNO> 234962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/son/sonspo14.html </URL>
<DATE> 2004/04/26/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Diyarbakırspor Trabzonspor, Şampiyonlar Ligi'ne hazır bir takım değil 
</HEADLINE>
<TEXT>

     Diyarbakırspor Kulübü Başkanı Ahmet Göksu, Trabzonspor'un Şampiyonlar Ligi'ne hazır bir takım olamadığını söyledi. 
     Göksu, yaptığı açıklamada, Trabzon deplasmanında çıkan olaylar ile ilgili olarak Trabzonspor yönetiminin son günlerde kendilerini suçlayıcı açıklamalarının basında yer aldığını hatırlattı. 
     Maçta çıkan olaylardan futbolcu ve teknik yönetimin kesinlikle sorumlu olmadığını, Trabzonspor galipken seyircisinin sahaya inmesine anlam veremediğini ifade eden Göksu, şöyle konuştu 
     ''Sahaya inen seyircinin kalecimiz Şenol'un hatırını sormayacağını herkes biliyor. Bu tür saçma açıklamalar yapılmasını yadırgadım. Maçtan sonra da olaylar ile ilgili açıklama yapmadım. Ancak, Trabzonspor yönetiminin bizi suçlayıcı açıklamaları karşısında susamayız. Olayları herkes gördü. Trabzonspor, Şampiyonlar Ligi'ne hazır bir takım değil. Hazır olabilmesi için önce seyircisinin bu tür davranışlarını engellemelidir. Maç kazanırken olay çıkıyorsa bu seyircinin hazır olmadığını gösteriyor. Sahaya seyircinin inmesinin sorumlusu biz değiliz. İddia ediyorum. Maç berabere olsaydı, sahadan çıkamayacaktık. Bizim tahrikimiz kesinlikle yok. Bu tür olaylar şampiyonluklar yaşamış bir kulübün seyircisine yakışmıyor.'' 
     
     GENÇLERE FORMA ŞANSI 
     Göksu, kendileri hakkında şaibe söylentisi çıkarılmaması için son haftalardaki maçlarında gençlere forma şansı vermediklerini ifade ederek, ''Bu hafta Elazığspor ile deplasmanda oynayacağız. Rakibimizin iddiası kalmadığı için bu maçta genç oyuncularımıza yer vereceğiz'' dedi. 
     
</TEXT>
</DOC>
