<DOC>
<DOCNO> 225859 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/26/son/sonsiy18.html </URL>
<DATE> 2004/03/26/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Karayalçın ''Bizim birlikteliğimiz pazara değil sonuna kadar'' 
</HEADLINE>
<TEXT>

     SHP Genel Başkanı Murat Karayalçın, Demokratik Güçbirliği'ne ilişkin, ''Bizim birlikteliğimiz 'Pazar'a kadar değil, sonuna kadar'' dedi. 
     Karayalçın DEHAP, EMEP, SHP, ÖDP, SDP ve Özgür Toplum Partisi'nin biraraya gelerek oluşturduğu Demokratik Güçbirliği tarafından Kadıköy İskele Meydanı'nda düzenlenen ''Büyük İstanbul Mitingi''nde halka hitap etti. 
     Konuşmasında, 28 Mart yerel seçimlerinin en önemli seçimlerden biri olduğunu vurgulayan Karayalçın, TBMM'deki partilerin kentleşmeyle ilgili projeler üretemediğini savundu. 
     Türkiye'de kentleşme sürecinin tamamlanmadığını ve göçün devam ettiğini anlatan Karayalçın, ''Kentleşme bütün hızıyla sürecek, hatta kıyılaşma süreci başlayacak. Önümüzdeki 10 yılda insanlarımız kıyılara yönelecek'' dedi. 
     ''AK Parti'yi, kamu alanını daraltmak, kamu çıkarlarını azaltmak gibi uğraşlarda bulunmakla'' eleştiren Karayalçın, ''Başka şeye ufukları yetmez'' diye konuştu. 
     ''CHP'nin de belediyelerde basit uğraşları iş edindiğini'' savunan Karayalçın, ''Oysa biz Demokratik Güçbirliği olarak, yoksulluğun mutlaka yenilmesi, kentlerde yaşayan insanların yerel yönetimlere mutlaka katılımıyla ilgili projeler sunduk'' görüşünü dile getirdi. 
     ''Anketlerin halkı yönlendirme ve yanıltmaya yönelik olduğunu'' da ifade eden Karayalçın, sol partilerin parçalanmışlığını eleştirdi ve bu partilerin içlerinde farklı sesleri barındırmaları halinde parçalanmayacağını söyledi. 
     Karayalçın, Türkiye'de sol kesimin Demokratik Güçbirliği ile ilk kez biraraya geldiğini kaydederek, '' Bir parti önde, diğerleri onun arkasında diyerek, bunu saptırmaya çalışıyorlar. Kimse kimsenin arkasında değil, hepimiz yan yanayız'' dedi. 
     Bu birlikteliğin devam edeceğini dile getiren Murat Karayalçın, ''Bizim birlikteliğimiz 'Pazar'a kadar değil, sonuna kadar'' diye konuştu. 
     Türkiye'de yatırımların durduğunu, işsizliğin arttığını da savunan Karayalçın, AK Parti Genel Başkanı ve Başbakan Recep Tayyip Erdoğan'ın iş isteyen gençleri azarladığını söyledi. 
     Karayalçın, ''İş isteyene taş gösteriyor. O kadar kolaysa sen sık, yakınlarına sıktır...'' dedi. 
     ''Demokratik Güçbirliği'nin, 'orada terör, anarşi var' diye hep şikayet edildiğini'' kaydeden Karayalçın, ''Hani terör, hani anarşi, hani bölücülük '' diye konuştu. 
     ''Belediyelerde 'şah' dediklerini'' belirten SHP Genel Başkanı Karayalçın, sözlerini, ''Ama aslında hep birlikte Recep Tayyip Erdoğan'a 'şah' diyoruz. Onun da yerine hazır olduğumuzu ifade ediyoruz'' diyerek tamamladı. 
     Mitingte, Demokratik Güçbirliği'ni oluşturan Özgür Toplum Partisi Genel Başkanı Ahmet Turan Demir, EMEP Genel Başkanı Levent Tüzel, ÖDP Genel Başkanı Hayri Kozanoğlu, SDP Genel Başkanı Akın Birdal ve DEHAP Genel Başkan Yardımcısı Veli Büyükşahin ile İstanbul Büyükşehir Belediye Başkan adayları Mustafa Kul da birer konuşma yaptı. 
     
     MİTİNGTEN NOTLAR... 

     Demokratik Güçbirliği'ni oluşturan partilerin taraftarlarının katıldığı miting nedeniyle, sabah saatlerinden itibaren Kadıköy İskele Meydanı'na açılan yollar polis tarafından bariyerlerle kesildi. Trafik sadece Altıyol istikametinden Haydarpaşa yönüne verilirken, diğer güzergaha akış durduruldu. Kadıköy ilçe merkezinde yoğun trafik sıkışıklığına yol açan mitinge katılanların, arama noktalarında üstleri kontrol edildikten sonra meydana girişlerine izin verildi. 
     Katılımcılar, Kürtçe şarkılar eşliğinde halay ve zılgıt çekti. 
     Seçim konvoyunu izlerken geçirdikleri kaza sonucu ölen 2 gazeteci ile Erzurum depreminde ölenler ve demokrasi şehitleri için yapılan saygı duruşu sırasında, mitinge katılanlar kollarını kaldırarak ''zafer işareti'' yaptı. 
     Mitingte, ''Kadınlar savaş değil barış istiyor'', ''Suriye halkı yalnız değildir'' yazılı dövizler taşındı ve ''Yaşasın halkların kardeşliği'', ''Baskılar bizi yıldıramaz'', ''Katil ABD, işbirlikçi AKP'' sloganları atıldı. 
     Sarı, kırmızı ve yeşil tişört giyen bir grup genç ise devletin temel nizamını bozma suçundan idam edilen Deniz Gezmiş, Yusuf Arslan ve Hüseyin İnan'ın posterleriyle miting meydanında yer aldı. 
     
</TEXT>
</DOC>
