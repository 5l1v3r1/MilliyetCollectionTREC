<DOC>
<DOCNO> 246150 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/08/spor/spo03.html </URL>
<DATE> 2004/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan'ın limiti 2 milyon Euro 
</HEADLINE>
<TEXT>


ERHAN TELLİ 


Canaydın'ın tavanı 
CİM - BOM Yönetimi, perşembe günü Monaco'da menajerleriyle masaya oturacakları oyuncular için teklif edilecek en yüksek transfer ücretini 2 milyon Euro olarak belirledi. Limiti önce 1.5 milyon Euro olarak belirleyen Başkan Özhan Canaydın, Futbol Şube Sorumlusu Ergun Gürsoy ve yardımcısı Fatih Gökşen'e, "En iyi oyuncu için 2 milyon Euro'ya çıkabiliriz" diyerek tavan fiyatı belirledi. 

İlk hedef Sabri 
SABRİ Lamouchi ve Van Buyten'i kiralık olarak takıma kazandırmak isteyen Sarı - Kırmızılılar, bu oyuncuları transfer edememeleri durumunda alternatif isimlerle temasa geçecek. Ardından Gallardo, Conceicao ve Djalminha ile pazarlıkları sürdürecek olan Cim - Bom'un Interli Kallon konusunda büyük mesafe kaydettiği, bu oyuncunun kiralanması konusunda yoğun çaba sarfedildiği vurgulandı. 

Hagi, Kürşat'ı istiyor 
GALATASARAY Teknik Direktörü Hagi, savunmasına Rizesporlu Kürşat'ı istiyor. Sarı - Kırmızılı takımın defansını güçlendirmek için bu bölgeye mutlaka takviye yapılmasını isteyen Rumen teknik adam, Yeşil - Mavili ekipte başarıyla forma giyen oyuncunun alınmasının iyi olacağını söyledi. Ancak yönetim ise bu isteğe olumlu bakmıyor. 

Arif sıkıntısı 
ARİF ile Galatasaray Yönetimi'nin arası gerginleşti. Sarı - Kırmızılılar, bu oyuncusuna maç başına para teklif etmeyi düşünürken, Arif ise kesinlikle peşinat istediğini, yalnızca maç başına öneriyi kabul etmeyeceğini ifade etti. Yönetim, Bülent ve Hakan Şükür'ün sözleşmelerini ise Arif'ten farklı yapacak. Bu mukaveleyi kabul etmemesi durumunda Galatasaray, futbolcusuyla yollarını ayıracak. 

Taffarel'den veda 
HAGİ'NİN gelişiyle birlikte Galatasaray'da kaleci antrenörü olarak göreve başlayan Taffarel, bu yıl İstanbul'a dönmeyeceğini açıkladı. Brezilya'dan Cim - Bom Yönetimi'ne mesaj gönderen Aslan'ın eski file bekçisi, buna gerekçe olarak çocuklarının okul durumunu gösterdi. Bu nedenle PAF takımında görev yapan Nezihi Baloğlu, A takımının kaleci antrenörü olacak. 

İnşaat tam gaz 
ALİ Sami Yen Stadı'na ilk etapta inşaat iskeleleri kuruldu. Şişli Belediye Başkanı Mustafa Sarıgül'ün girişimleriyle yenilenen stadın, 15 Temmuz'a yetişebilmesi için yoğun çaba gösteriliyor. Öte yandan tesislerden sorumlu yönetici Niyazi Yelkencioğlu, Kalamış'ın 10 Haziran, Kuruçeşme Adası'nın da 17 Haziran'da hizmete geçeceğini hatırlattı. n EROL DEMİRKOL 



</TEXT>
</DOC>
