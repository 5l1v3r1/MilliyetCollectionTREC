<DOC>
<DOCNO> 232623 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/18/son/sonyas08.html </URL>
<DATE> 2004/04/18/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Yağmur 3 gün her yerde... 
</HEADLINE>
<TEXT>

     Hüseyin NARİN 
Nisan yağmurları her yerde... Hafta sonunu yer yer yağmurlu geçiren Türkiye, yeni haftaya yağmurlu başlıyor. 
     Orta Akdeniz üzerinden gelen yeni bir yağışlı ve ılık hava ile birlikte haftanın ilk üç günü tüm bölgeler yağmurlu. Sağanak ve gökgürültülü sağanak şeklinde görülecek yağışlar hafta sonuna kadar yurt genelinde devam edecek. Yağışlar, özellikle Çarşamba günü Akdeniz, İç Anadolu’nun batısı ile İç Ege’de yer yer etkili olacak. 
     Hava sıcaklığı pazartesi günü kuzey ve doğu kesimlerde azalacak, salı ve çarşamba günleri tekrar artarak mevsim normalleri civarında seyredecek. 
     Meteoroloji'den alınan bilgiye göre, bugün akşama kadar Marmara, Ege, Akdeniz, İç Anadolu'nun büyük bölümü ve Batı Karadeniz ile Hakkari çevresi yağmurlu, diğer bölgelerimiz çok bulutlu olacak. Ege'de yağmur öğle saatlerinden itibaren etkili olacak. 
     Önümüzdeki 3 günün hava raporu ise şöyle 
     
     Pazartesi 

     Doğu Akdeniz-Gaziantep ve Çanakkale çevresi dışında yurdun tümü yağmurlu. 
     
     Salı 

     Doğu Karadeniz, Akdeniz ve Güneydoğu Anadolu çok bulutlu, diğer tüm bölgelerimiz yağmurlu. 
     
     Çarşamba 

     Trakya ve Marmara'nın batısı ile Kıyı Ege'nin kuzeyi çok bulutlu, diğer yerlerin tamamı yağmur almaya devam edecek. 

     
</TEXT>
</DOC>
