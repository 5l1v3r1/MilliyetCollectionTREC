<DOC>
<DOCNO> 231429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/son/sontur37.html </URL>
<DATE> 2004/04/14/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Semt pazarında taklit ürün operasyonu .. 
</HEADLINE>
<TEXT>

     Ünlü spor giyim markası Puma'nın, polis eşliğinde Yeşilköy Semt Pazarı'nda taklit ürünlere ilişkin yaptığı uygulamada, 150 adet ayakkabı ve tişörte el konuldu. 
     Puma'nın avukat ve yöneticileri, polis eşliğinde geldikleri Yeşilköy Semt Pazarı'nda, pazar tezgahlarını dolaştılar. Firma yetkilileri, tezgahlarda buldukları ve taklit oldukları anlaşılan 150 adet ayakkabı ve tişörte el koyarak, adli emanete götürdüler. 
     Uygulama sırasında basın mensuplarının sorularını cevaplandıran Puma'nın Halkla İlişkiler Müdürü Nurcihan Keskinkardeşler, amaçlarının taklit ürünler hakkında tüketicileri bilinçlendirmek olduğunu söyledi. 
     Puma'nın pazar payının yüzde 25'inin taklit ürünler yüzünden zarar gördüğünü kaydeden Keskinkardeşler, bunun 4 milyon euroluk kayıt dışı ekonomi anlamına geldiğini ifade etti. 
     Firma avukatı Alper Öner de, ilgili kanuna göre taklit ürün satanlar hakkında, 2-4 yıl arasında hapis ve 20-40 milyar lira arasında para cezası ile 1 yıl işyeri ve ticaretten men cezasının uygulandığını söyledi. 
     Bu arada, pazarcı esnafı da, uygulama yapan firma görevlileri ve olayı izleyen basın mensuplarına sözlü olarak tepki gösterdi. 
     
</TEXT>
</DOC>
