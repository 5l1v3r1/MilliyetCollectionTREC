<DOC>
<DOCNO> 221374 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/11/dunya/dun01.html </URL>
<DATE> 2004/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Atina Takvim değişmemeli 
</HEADLINE>
<TEXT>

   Yunanistan'ın yeni Dışişleri Bakanı, göreve gelir gelmez, "Kıbrıs için belirlenen çözüm takvimi değişmemeli" dedi 
      DIŞ HABERLER SERVİSİ 

   
   Yunanistan'da genel seçimden zaferle çıkan Yeni Demokrasi Partisi'nin Dışişleri Bakanı Petros Moliviatis, dün Bakanlığı devraldıktan sonra yaptığı ilk açıklamada, Kıbrıs konusunun yeni hükümetin birinci önceliği olduğunu söyledi ve sorunun 1 Mayıs'tan önce çözülmesi hedefine bağlı oldukları mesajını verdi. Moliviatis, "New York'taki mutabakat taraflar için bağlayıcıdır ve bu takvimin değişmesi imk nsız değilse bile çok zordur. Çözüm yoluna girilmiştir" dedi. 
   Kıbrıs görüşmelerinin başından beri uzlaşma mesajları veren Ankara ise, dün Rum Yönetimi'ne karşı söylemini sertleştirdi. Dışişleri Bakanlığı Sözcüsü Namık Tan, "Rum tarafının çözüm arzusu yok" dedi. 
   KKTC Cumhurbaşkanı Rauf Denktaş da, dün Rum tarafıyla 13. görüşmesinin ardından, KKTC Anayasası'na göre, referandumda devletin ortadan kaldırılamayacağını, KKTC'nin kurucu devlete tekabül etmesini istediklerini, ancak BM Kıbrıs Özel Temsilcisi Alvaro De Soto'nun bunu kabul etmediğini söyledi. Çözüm halinde Kıbrıs'tan gönderilecek ilk Avrupa Birliği AB komiserinin Türk olmasını önerdiklerini belirten Denktaş, 7 bin kişilik BM Barış Gücü önerisine karşı çıktıklarını anlattı. 
   Ada'da bugün görüşme yapılmayacak, cuma günü al - ver süreci başlayacak. KKTC Başbakanı Mehmet Ali Talat ve Dışişleri Bakanı Serdar Denktaş, bugün Ankara'ya gelerek temaslarda bulunacak. Rum lider Tasos Papadopulos ise hafta sonu Atina'da yeni hükümetle görüşecek. 
   
   
   
</TEXT>
</DOC>
