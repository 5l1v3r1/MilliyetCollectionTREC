<DOC>
<DOCNO> 216126 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/19/siyaset/siy05.html </URL>
<DATE> 2004/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail'e Gül aracılığıyla barış mesajı gönderdik 
</HEADLINE>
<TEXT>

      DIŞ HABERLER SERVİSİ 

   
   SURİYE Devlet Başkan Yardımcısı Abdulhalim Haddam, uzun süreden beri kesintiye uğramış olan barış görüşmelerini canlandırmak için Türkiye aracılığıyla İsrail'e mesajlar gönderdiklerini açıkladı. 
   Başkent Şam'da dün Iraklı köylülerden oluşan bir heyeti kabulünden sonra gazetecilere açıklamada bulunan Haddam, "İsrail ile 2000 yılının ocak ayında kesilen barış görüşmelerinin yeniden başlaması için Suriye'nin hazır olduğunu bildirir mesajların, Türkiye Dışişleri Bakanı ve Başbakan Yardımcısı Abdullah Gül ile gönderildiğini" belirtti. Abdulhalim Haddam, "mesajlarda Şam yönetiminin, BM Güvenlik Konseyi'nin kararları çerçevesinde hala barış sürecine bağlı olduğunun dile getirildiğini" vurguladı. 
   Dışişleri Bakanı Gül, Londra'da merkezli Arapça El Hayat gazetesine verdiği ve dünkü sayısında yayımlanan demecinde, Suriye tarafından gönderilen mesajları ve dokümanları, geçtiğmiz günlerde Washington'a yaptığı ziyaret sırasında İsrail ve ABD'ye teslim ettiklerini bildirdi. 
   Suriye Devlet Başkanı Dr. Başar Esad'ın geçtiğimiz ocak ayındaki Türkiye ziyaretini hatırlatan gözlemciler, bu sayede iki ülke arasında yeni bir dönemin başladığına dikkat çekiyor. Suriye, 2000 yılında kesilen görüşmelerin başlaması için İsrail'in 1967 yılında patlak veren 6 günlük Arap-İsrail savaşında işgal ettiği Golan Tepeleri'nden çekilmesini istiyor. 
   
   
   
</TEXT>
</DOC>
