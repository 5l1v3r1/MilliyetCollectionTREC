<DOC>
<DOCNO> 210210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/21/son/sontur12.html </URL>
<DATE> 2004/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Anayasa Mahkemesi Başkanı'ndan Neşter 2 için gizlilik uyarısı 
</HEADLINE>
<TEXT>

     Anayasa Mahkemesi Başkanı Mustafa Bumin, yargıdaki yolsuzluk iddialarıyla ilgili başlatılan ''Neşter 2 Operasyonu'' soruşturmasıyla ilgili olarak, ''Bu tür soruşturmaların gizli olması lazım. Zanlı konumunda olan kişilerin peşin peşin kamuoyunda suçlu duruma düşürülmesi doğru değil'' dedi. 
     Bumin, Anayasa Mahkemesi'ne gelişinde, gazetecilerin, ''Neşter 2 Operasyonu''na ilişkin sorularını yanıtladı. 
     Yüksek Mahkeme Başkanı ve başsavcılarının soruşturma konusunda görüşlerini ifade ettiklerini belirten Bumin, bu tür soruşturmaların gizli yürütülmesi gerektiğini söyledi. 
     Zanlı konumunda olan kişilerin peşin peşin kamuoyunda suçlu duruma düşürülmesini doğru bulmadığını ifade eden Bumin, ''Bu, hem soruşturmanın selameti hem de o kişilerin onurları bakımından yanlıştır'' diye konuştu. 
     Bumin, Yargıtay Cumhuriyet Başsavcısı Nuri Ok'un ''soruşturmada adı geçen Yargıtay mensuplarının istifa etmesi gerektiği'' yönündeki açıklamalarının hatırlatılması üzerine, ''O, kendi düşüncesini ifade etmiştir. Ben bu konuda yorum yapmak istemiyorum'' dedi. 
     
</TEXT>
</DOC>
