<DOC>
<DOCNO> 236756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/02/son/sonyas11.html </URL>
<DATE> 2004/05/02/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Brad Pitt, Beckham'ın durumuna düşmekten korkunca... 
</HEADLINE>
<TEXT>

     Ünlü futbolcu David Beckham'ın çapkınlık maceraları yüzünden başının derde girmesi, aktör Brad Pitt'in gözünü korkuttu. Çekici yıldız Angelina Jolie ile film setinde samimi görüntüler veren Pitt, basın sözcüsüne, dedikoduların önüne geçmek için alelacele bir açıklama yaptırdı. 
     Internetteki ''imdb'' ve ''askmen'' sitelerinin haberlerine göre, eşi Jennifer Aniston ile birlikte People dergisinin ''En Güzel 50 Kişi'' listesine giren Pitt'i şimdi ''tescilli güzel'' Aniston'ın korkusu sardı. 
     ''Mr. and Mrs. Smith'' adlı filmde Hollywood'un en güzel ve çapkın oyuncularından Angelina Jolie ile kamera karşısına geçen Pitt, bir de samimi şekilde objektiflere yakalanınca tedirgin oldu. 
     Pitt ile Jolie'nin kaldığı Los Angeles Standard Hotel'in bazı personelinin ikiliyi çekimler sürerken ''öpüşürken'' gördüğünü kimi tabloidlere duyurmasıyla söylentiler alevlenirken, bunun çekimlerin bir parçası olduğu ileri sürüldü. 
     Ancak bu yalanlamayı yeterli bulmayan Pitt, hemen basın sözcüsü Cindy Guagenti'yi devreye soktu ve alelacele bir açıklama yaptırdı. Dedikoduları şiddetle yalanlayan sözcü, ikilinin arasında ''arkadaşlık'' dışında hiçbir şeyin olmadığını bildirdi. Guagenti, ''İki yıldız birbiriyle tabii ki samimi olacak. Çünkü birlikte çalışıyorlar. Hepsi bu kadar...'' açıklamasında bulundu. 
     Brad Pitt'in eşi Jennifer Aniston, eşini kıskanmasıyla bugüne kadar pek çok kez gündeme gelmişti. Aniston, ''Mr. and Mrs. Smith'' filminde Jolie'den önce rol alacağı söylenen güzel yıldız Nicole Kidman'ı da kıskanmış ve çekimler başlamadan aile kavgası patlak vermişti. Evi terk ederek beş gece otelde kalan Aniston, Kidman'ın rolden yoğun programı nedeniyle vazgeçmesi üzerine rahat bir nefes almıştı. 
     
</TEXT>
</DOC>
