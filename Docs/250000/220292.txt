<DOC>
<DOCNO> 220292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/06/son/sonspo13.html </URL>
<DATE> 2004/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş, Trabzonspor maçına hazır, Emre ve İbrahim kadroda yok 
</HEADLINE>
<TEXT>

     Beşiktaş, Trabzonspor ile yarın oynayacağı lig maçının hazırlıklarını, BJK Nevzat Demir Tesisleri'nde basına kapalı yaptığı idmanla tamamladı. 
     Teknik direktör Mircea Lucescu yönetiminde gerçekleştirilen idmanda siyah-beyazlı futbolcuların taktik ağırlıklı bir çalışma yaptıkları öğrenildi. 
     Sakatlığı süren Emre Aşık ile sarı kart cezalısı olan İbrahim Üzülmez kadroya dahil edilmezken, hafif sakatlıkları bulunan Ahmet Yıldırım ile Zago kadroda yer aldı. 
     Beşiktaş kafilesi akşam saatlerinde Trabzon'a gidecek. 
     
     4 FUTBOLCU CEZA SINIRINDA 
     Beşiktaş'ta, Trabzonspor maçı öncesi 4 futbolcu sarı kart cezası sınırında bulunuyor. 
     3'er sarı kartı olan kaleci Cordoba, Pancu, Ahmed Hassan ve Kaan Dobra, yarınki Trabzonspor maçında kart görmeleri halinde 25. haftadaki Elazığspor maçında forma giyemeyecek. 
     
     7 YABANCI OYUNCU DA GİDİYOR 
     Beşiktaş'ta kart cezalısı İbrahim'in yerine sol kanatta Serdar Topraktepe'nin forma giyeceği öğrenildi. 
     Teknik direktör Lucescu'nun 7 yabancı oyuncusunu da Trabzon'a götüreceği ve kurallar gereği tribüne çıkacağı futbolcuya yarın karar vereceği bildirildi. Rumen teknik adamın Zago veya Ahmed Hassan'dan birini tribüne çıkarmayı düşündüğü öğrenildi. 
     Siyah-beyazlıların yarın saat 19.00'da Hüseyin Avni Aker Stadı'nda başlayacak ve hakem Mustafa Çulcu'nun yöneteceği karşılaşmaya şu muhtemel 11 ile çıkması bekleniyor 
     Cordoba, Tayfur, Ronaldo, Ahmet Yıldırım, Okan, Tümer Ümit , Giunti, Pancu, Serdar Topraktepe, Sergen ve Ilie. 
     
     ENGİN ''İYİ OYNAYAN KAZANSIN'' 
     Beşiktaş Futbol Takımı Menajeri Sinan Engin, Trabzonspor ile yarın zorlu bir maç yapacaklarını belirterek, ''İyi olan kazansın'' dedi. 
     İki takımın da 3 puana ihtiyacı olduğunu vurgulayan Engin, ''Biz Valencia maçı yenilgisini unuttuk ve tam anlamıyla Trabzonspor maçına konsantre olduk. İyi olan kazansın, ancak kaybeden için de dünyanın sonu olmaz'' diye konuştu. 
     
</TEXT>
</DOC>
