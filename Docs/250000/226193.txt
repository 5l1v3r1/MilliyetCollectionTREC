<DOC>
<DOCNO> 226193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/27/son/sonyas04.html </URL>
<DATE> 2004/03/27/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Mart kapıdan baktırır, depresyonla tanıştırır 
</HEADLINE>
<TEXT>

     Kış aylarında havanın soğuk ve kapalı olmasının etkisiyle ortaya çıkan "kış depresyonu" yerini havaların ısınmasıyla "bahar depresyonu"na bırakıyor. 
     İnsanlarda fizyolojik ve psikolojik değişikliklerin ortaya çıkmasına yol açan bahar depresyonu hüzünlü dönemler yaşanmasına, kişinin kendisini yalnız ve çaresiz hissetmesine yol açabiliyor. 
     Soğuk ve sert kış aylarından sonra baharın gelmesiyle birlikte havaların ısınmaya başlaması, çeşitli fizyolojik değişimlere neden oluyor. Psikiyatri biliminde "Bahar yorgunluğu" ve "bahar depresyon", fiziksel yorgunluk ve kişinin hayattan, yaptığı işlerden zevk almaması biçiminde ortaya çıkan psikolojik durum olarak tanımlanıyor. 
     Huzursuz dönemler yaşanmasına, kişinin kendisini yalnız ve çaresiz hissetmesine yol açan depresyon, önlem alınmadığı takdirde, ciddi riskleri olan "Psikotik depresyon" aşamasına ulaşabiliyor. Psikotik depresyonun en önemli belirtisini, durgunluk, içine kapanık bir dönem sonrası halüsinasyon görmeler ve ardından kişiyi intihara dahi sürükleyecek son aşama olan çok güçlü hissetme duygusu oluşturuyor. 
     Kadınlarda erkeklerden üç buçuk kat daha fazla görülen psikotik depresyon 20-40 yaşlarında ortaya çıkıyor. 
     Psikiyatr-psikoterapist Dr. Güler Mocan, ANKA'ya yaptığı açıklamada, mevsim değişiminin insanları fizyolojik yönden olduğu kadar, psikolojik yönden de etkilediğini söyledi. Bu değişiklikle birlikte "mevsimsel depresyon" ortaya çıkabildiğini belirten Güler Mocan, baharla birlikte yaz depresyonunun ortaya çıkabileceğini kaydetti. Dr. Güler Mocan, toplumun büyük çoğunluğunun kendini iyi hissetmesinde, enerji durumunda, uyku süresi, beslenme, sosyal faaliyet gibi davranışlarında bazı mevsimsel değişiklikler yaşandığını söyledi. Mevsimsel depresyonun yaşamsal sorunlar ortaya çıkarabildiğine dikkat çeken Mocan, bazı insanların bu durumdan az etkilendiklerini, bazılarının günlük yaşam akışı içinde uyum sağlayamadığını, bazılarının da sorun yaşadığı halde doktora gitmediğini ifade etti. 
     
     BAHAR DEPRESYONU KADINLARI VURUYOR 

     Mevsimsel depresyonun her yıl düzenli olarak, yılın belli bir zamanında ortaya çıktığını dile getiren Dr. Güler Mocan, depresyonların kış ve yaz aylarında ayrı ayrı belirtilerle ortaya çıktığını belirtirken, yaz depresyonunda uykusuzluk, sıkıntı, iştah ve kilo kaybı yaşandığını, kişilerin kış aylarında aldıkları kiloyu, yazın verdiğini söyledi. 
     
     ÇOCUKLARDA DA GÖRÜLEBİLİYOR 

     Güler Mocan, mevsimsel depresyonun çocuklarda da huzursuzluk, sorumluluktan kaçma, yorgunluk biçiminde ortaya çıkabildiğini söyledi. 
     
</TEXT>
</DOC>
