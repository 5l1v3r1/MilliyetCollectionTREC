<DOC>
<DOCNO> 218619 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/29/dunya/adun.html </URL>
<DATE> 2004/02/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş Türkiye direncimi kırdı 
</HEADLINE>
<TEXT>

      SEFA KARAHASAN Lefkoşa 

   
   KKTC Cumhurbaşkanı Rauf Denktaş, BM Genel Sekreteri Kofi Annan'ın gözetimindeki New York görüşmesine Türkiye'nin "direncini kırması" yüzünden gitmek zorunda kaldığını söyledi. 
   "Başlangıçta çıkış noktamız Annan Planı'nın olduğu şekliyle kabul edilemeyeceğiydi" diyen Denktaş, "Kabul edilemezdi. Çünkü bir dayatma vardı" dedi. 
   Adalet ve Barış Partisi lideri Ertuğrul Hatipoğlu'nu kabulünde konuşan Denktaş şunları söyledi "Müzakereden kaçmadık, müzakereye başladıktan sonra bağlanacağımız neticeden kaçtık. Bunu kabul edemezdik. Dünyanın hiçbir yerinde böyle bir dayatma olmamıştır. Türkiye bizimle birlikte bunun kabul edilemez olduğunu, görüşülemez olduğunu, bir noktaya kadar getirdi. 
   Ondan sonra görüşülebilir demeye başlayınca tabiatıyla bizim direnişimiz yıkıldı. Ya biz gelmiyoruz diyecektik ve Annan Planı'nı olduğu gibi kabul edebilecek kişilere kapıyı açacaktık. Ya da Türkiye ile anlaştıktan sonra, olmazsa olmazları sonuna kadar savunacaktık. 'Olmazsa olmazlar konusunda destekleyecek misiniz ' sorumuza anavatan olumlu cevap verince toplantıya gittik." 
   
   İmzam istenmiyor 
   "Olmazsa olmazlar"ın hiçbiri elde edilmezse, girilen kanalın sonunun referandum olduğunu belirten Denktaş, "Bizden imza istemiyorlar. Benim böyle bir anlaşmayı imzalamayacağımı bildikleri için imzadan vazgeçtiler. Doğrudan görüşülüp anlaşırsanız anlaşırsınız, anlaşmazsanız Kofi Annan boşlukları doldurur ve referanduma gidilir dediler" diye konuştu. 
   
   
   
</TEXT>
</DOC>
