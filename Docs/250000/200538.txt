<DOC>
<DOCNO> 200538 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/08/yazar/toruner.html </URL>
<DATE> 2003/12/08/ </DATE>
<TIME>  </TIME>
<AUTHOR> Yaman TÖRÜNER  </AUTHOR>
<HEADLINE>
Cemil Çiçek'in söylemedikleri 
</HEADLINE>
<TEXT>

   
   Cemil Çiçek kendisini yolsuzluklarla mücadeleye atamış biri. Kendi Bakanlığı'nın hazırladığı Bankacılık Yasası Meclis komisyonunda iken, bunca iş arasında davet üzerine birkaç günlüğüne Amerika Birleşik Devletleri ABD 'ne gitti. New York dönüşünde kendisiyle uçakta görüşme olanağı buldum. ABD izlenimlerini anlattı. Çok tenkit edilen Bankacılık Yasası ile ne yapılmak istendiği üzerinde durdu. 
   Çiçek, ABD'nin nihayet kendilerini anladığı görüşünde. Wolfovitz dahil birçok üst düzey yetkili ile görüşmüş. CIA ve FBI temsilcileri verdiği konferansa katılmış. Görüşmelerin hepsi de ABD'nin isteği ile gerçekleşmiş. Ayrıca, kendi isteği ile eski ABD Türkiye Büyükelçisi Peterson ile de bir görüşme yapmış. 
   Çiçek, bombalı saldırıların çok üzücü ama, ABD'nin Türkiye'yi anlamasına yardımcı olduğunu söylüyor. Tezkere krizinden sonra ortaya çıkan gerginliğin tamamen ortadan kalktığı görüşünde. Zaten, gelecek ay "Tayyip Bey"in ABD'ye davet edilecek olması da bunu gösteriyor. Yine, Başkan Bush gelecek yıl haziran ayında NATO toplantıları çerçevesinde Türkiye'ye gelecek. 
   Çiçek, ABD yetkililerine terörün son yıllarda şekil değiştirmeye başladığını anlatmış. Eskiden bir yeri vurma hedeflenirken şimdi hedef uğruna canını feda etmeye hazır insanlar olduğunu söylemiş. Canları tatlı Amerikalıların anlamakta güçlük çektikleri şey de bu. 
   Çiçek, Amerikalılara, terörle bir şey başaracaklarını zanneden ülke ve insanlarla, terörle mücadelede büyük başarı kazanan Türkiye'nin farkını anlatmış. Türkiye'nin Müslüman ülkelere örnek olması gerektiğini söylemiş. Şimdiki hükümetin bu nedenle desteklenmesini ve Müslüman ülkelerde oluşturulacak demokrasilere örnek gösterilmesini istemiş. ABD'nin en üst düzey yetkililerinin bunu anlayıp, tezkere krizi sırasındaki hassasiyetimizi nihayet çözebildiklerini söylüyor. 
   Çiçek, Bankacılık Yasası konusunda, bunun geçici bir yasa olduğu işlevini tamamladıktan sonra değiştirilebileceği görüşüne sahip. Hükümette bu çoğunluk oldukça, Bankacılık Düzenleme ve Denetleme Kurumu yeni yasa hazırladığında, getirilen düzenlemelerin gerekirse hepsi değişebilir. 
   Çiçek, çıkacak yasayı görünce, bankasına el konulan bazı eski banka sahiplerinin daha şimdiden ödeme planı yapmak için başvurduklarını söylüyor. 
   Yasa daha çıkmadan etkisini göstermiş. Ama, Komisyonda yumuşatılırsa, etki azalabilir. 
   İspat mükellefiyetinin kendisine suç isnat edilenlere ait olması konusunda, bu uygulamanın daha önce örneklerinin bulunduğu ve normal olduğu görüşünde. Bu yasa çıkmadıkça, devletin parasını tahsil etmesinin mümkün olamayacağını söylüyor. Hortumculara kaçacak yer bırakıldıkça, zararın devlete yükleneceği açık. 
   Çiçek, yolsuzluklarla mücadele konusunda, kamuoyunda şimdiye kadar tam puan almış durumda. Bankacılık Yasası'nda getirilmek istenilen bazı aşırı uygulamalar da Komisyonda düzeltilecek. 
   
      
   
</TEXT>
</DOC>
