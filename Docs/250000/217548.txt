<DOC>
<DOCNO> 217548 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/24/son/sontur44.html </URL>
<DATE> 2004/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Zonguldak'ta 2 işyeri yandı 
</HEADLINE>
<TEXT>

     Zonguldak'ın merkez ilçeye bağlı Kozlu Beldesi'nde çıkan yangında, 2 işyeri kullanılamaz hale geldi. 
     Pazaryerinde Tevfik Ayaşlı'ya ait konfeksiyon dükkanında henüz belirlenemeyen nedenle çıkan yangın, daha sonra bitişikte bulunan Metin Okumuş ve Turan Silik'e ait zücaciye, elektrik ve boru tesisatı ürünlerinin satıldığı işyerine sıçradı. 
     Kozlu ve Zonguldak belediyelerine ait itfaiye ekiplerinin müdahalesine rağmen 2 işyeri tamamen yandı. Yangın esnasında dükkanda bulunan plastik badana-boyaların çevrede bulunan vatandaşlar tarafından dışarıya çıkarılması, yangının büyümesini önledi. 
     
     Sobadan sızan gazdan zehirlendi 
     Samsun'un Vezirköprü İlçesi'nde bir öğretmen, sobadan sızan karbonmonoksit gazından zehirlenerek öldü. 
     Köprübaşı Köyü İlköğretim Okulu'nun lojmanında kalan öğretmen Muharrem Kutlu'dan 28 haber alamayan komşuları, durumu güvenlik güçlerine bildirdi. Eve gelen ekipler Kutlu'nun cesediyle karşılaştı. 
     Kutlu'nun sobadan sızan karbonmonoksit gazında zehirlendiği belirlendi. 
     
     Tokat'ta hırsızlık... 
     Tokat'ın Erbaa İlçesi'nde, hırsızlık amacıyla girdikleri evde, ev sahibi kadını döven 2 kişi, çok sayıda ziynet eşyası ve bir miktar parayı çalarak kaçtı. 
     Gaziosmanpaşa Mahallesi İstiklal Caddesi'ndeki bir eve arka penceresinden giren kimliği belirlenemeyen 2 kişi, odada karşılaştıkları ev sahibi Ülkü Tahmisçioğlu'nu 22 , dövdükten sonra ses çıkarmaması için bıçakla tehdit etti. 
     Tahmisçioğlu'nu etkisiz hale getirdikten sonra evden çok sayıda ziynet eşyası ve bir miktar parayı çalan zanlılar, olay yerinden kaçtı. 
     
     Diyarbakır'da çeşitli suçlardan arana 10 kişi yakalandı 
     Diyarbakır'da çeşitli suçlardan aranan 10 kişi yakalandı. 
     Emniyet Müdürlüğü ekiplerince, il genelinde yapılan kontrollerde, çeşitli suçlardan aranan 10 kişi yakalanarak haklarında yasal işlem başlatıldı. 
     Yakalanan kişilerden adam kaçırma olayına karıştığı belirlenen C.Y, sevk edildiği mahkemece tutuklandı. 
     
</TEXT>
</DOC>
