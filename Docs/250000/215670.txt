<DOC>
<DOCNO> 215670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/17/son/sondun09.html </URL>
<DATE> 2004/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Clinton ne yapıyor 
</HEADLINE>
<TEXT>

     ABD'de 2001 yılı başında görevden ayrıldığından beri kendisinden eskiye kıyasla daha az söz edilen eski başkan Bill Clinton hala Amerikalılar tarafından seviliyor. 
     Amerikan ''USA Today'' gazetesi, ''halk adamı'' Clinton'un yaşantısından bir kesiti sayfalarına taşıdı. 
     Gazetede yer alan habere göre, New York'un Harlem kesimindeki ofisine gelişinde her zaman olduğu gibi halkın büyük ilgisini çeken Clinton'a New Yorklular sevgi gösterisinde bulunmaktan geri durmadılar. 
     Sevgi gösterisinde bulunan New Yorklulardan biri, ''Tanrı sizi korusun. Sizi burada gördüğüme çok sevindim'' derken, bir diğeri Clinton'a ''hayatımda gördüğüm en iyi başkan sizsiniz'' iltifatında bulundu. Kendisine uzatılan 1 dolarlık banknotları imzalarken, ''Size tam 2 kez oy verdim'' diyen genç bir kadına ise Clinton iltifatta bulunmaktan geri kalmadı ''Bana 2 kez oy verecek kadar yaşlı olduğunuza inanmıyorum''. 
     Günlerini anılarını yazmak ve bu yıl açılacak olan kütüphanesi için para toplama kampanyalarına katılmakla geçiren Clinton, SSCB'nin son başkanı Mihail Gorbaçov ve Sophia Loren ile birlikte doldurdukları plakla Grammy ödülü almıştı. 
     Biraz kilo kaybetmiş görünen Clinton yaptığı her konuşma başına 150 bin dolar alıyor. Konuşmalarında masada sadece bir şişe diyet kola bulundurulmasını isteyen Clinton, kurabiye ve çöreklere de itibar etmeyerek, ''Oldum olası çikolata sevmedim'' açıklamasında bulundu. 
     -KONGREYE GİRMEYE NİYETİM YOK- Eski ABD başkanlarının hayatlarını çok iyi inceleyen Clinton, gazetecilerin sorularını cevaplandırırken, ''John Quincy Adams gibi başkanlıktan sonra Kongre üyesi olmaya niyeti olmadığını'' belirtti ve 2000 yılında New York'tan senatör seçilen eşi Hilary'yi kastederek, ''Aileden bir kişinin Kongre üyesi olması yeterli'' şeklinde konuştu. 
     Kendi adına kurduğu vakıf aracılığıyla İrlanda ve Hindistan gibi ülkelerde dini hoşgörüsüzlüğe savaş açan Clinton, 13 yoksul Afrika ve Karayip ülkesinde AIDS ilaçlarının ucuz fiyatla satılmasına imkan veren bir anlaşma yapılmasına ön ayak olmuştu. 
     
     GELECEĞE YÖNELİK PROJELERİ 
     Clinton, bu yaz piyasaya çıkması beklenen kitabına Chappaqua'daki evinin arka bahçesinde bulunan ve çalışma odasına çevirdiği ambarda son şeklini vermeye çalışıyor. Clinton'un kitabı için 12 milyon dolar avans aldığı biliniyor. 
     ''Başkanlığı döneminde hakkında açılan davalar yüzünden avukat ve hukuk uzmanlarına 11 milyon dolar borcu bulunduğunu'' hatırlatan Clinton, kendisi ve eşi Hillary için bir tane Washington'da, bir tane de New York'ta olmak üzere 2 ev satın almayı planladığını da açıkladı. 
     
</TEXT>
</DOC>
