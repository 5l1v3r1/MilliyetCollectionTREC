<DOC>
<DOCNO> 234369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/24/son/sondun22.html </URL>
<DATE> 2004/04/24/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
"Bin Ladin'in şantajına boyun eğersek terör gruplarını cesaretlendiririz" 
</HEADLINE>
<TEXT>

     Almanya Federal İçişleri Bakanı Otto Schily, hiçbir terör grubuna boyun eğmeyeceklerini söyledi. 
     Schily, Der Spiegel dergisine yaptığı açıklamada, Usame Bin Ladin'in istediği gibi 3 ay içinde Alman askerlerini Afganistan'dan çekmeyeceklerini belirterek, ''Herhangi bir gangster ya da caninin ültimatomlarına boyun eğecek değiliz. Eğer bunu yaparsak yeni terör kamplarının ortaya çıkmasına ve tehdidin daha da büyümesine neden oluruz. Bin Ladin'in şantajına boyun eğersek bu tür grupları cesaretlendiririz'' dedi. 
     Schily ayrıca, Göç Yasası'yla ilgili olarak Almanya'da sürdürülen görüşmelerde, terör zanlılarının daha hızlı bir şekilde sınır dışı edilebilmeleri konusunda uzlaşma sağlayacaklarına emin olduğunu ifade ederek, terör zanlılarının sınır dışı edilebilmeleri için El Kaide kampında eğitim görmelerinin, Çeçenistan'da mücadele etmelerinin ya da cihad kasetleri dağıtmalarının yeterli olması gerektiğini söyledi. 
     İdam cezasına çarptırılabilecekleri ya da işkence görebilecekleri gerekçesiyle sınır dışı edilemeyen terör zanlılarınınsa bir süre gözaltında tutulmalarının sağlanması gerektiğini de savunan Schily, şöyle dedi 
     ''Ülkemiz için büyük bir tehdit oluşturan yabancılara ne yapacağımız konusunda düşünmemiz lazım. Sınır dışı edemediğimiz takdirde bu kişileri bir süre gözaltında tutmamız gerekebilir. Burada Madrid'deki gibi bir saldırı gerçekleşse ne olur Zaten bazı gerginliklerin yaşandığı toplumumuza ne olur Devlet tüm bu sorulara cevap bulmalı.'' 
     
</TEXT>
</DOC>
