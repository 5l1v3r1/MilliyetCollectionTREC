<DOC>
<DOCNO> 232569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/18/son/sonspo07.html </URL>
<DATE> 2004/04/18/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Zafer Biryol Beşiktaş'tan teklif gelirse düşünürüz... 
</HEADLINE>
<TEXT>

     Konyaspor'un başarılı futbolcusu ve transferin gözde isimleri arasında yer alan Zafer Biryol, transferi konusunda çıkan haberlerin sadece söylentiden ibaret olduğunu, kendisine ya da kulübüne henüz bir teklif gelmediğini kaydetti. 
     AA muhabirinin sorularını yanıtlayan Zafer Biryol, Beşiktaş maçıyla ilgili olarak, maça çok iyi başladıklarını ve ilk yarıda istedikleri futbolu ortaya koyduklarını kaydetti. 
     İlk dakikalarda 2-0 öne geçtiklerini anımsatan Biryol, ''Ancak ikinci yarıda ne olduğunu anlamadık. Soyunma odasına gidince maçtan soğuyor muyuz, bilmiyorum. Ama ikinci yarıda kötü oynadık. Lig başından bu yana ikinci yarıda performansımızın düşmesi bize çok puan kaybettirdi. Maçlar ara verilmeden 90 dakika olsaydı, şimdi UEFA'ya gidebilirdik'' dedi. 
     ''Beşiktaş'a transfer olacağınız yönünde haberler çıkıyor. Bir kulüpten teklif aldın mı '' sorusu üzerine Biryol, şunları söyledi 
     ''Transferim konusunda çıkan haberler sadece söylentiden ibaret. Bana ya da kulübüme gelmiş bir teklif yok. Zaten önce Konyaspor yönetimi ile masaya otursunlar, anlaşırlarsa sonra benimle görüşebilirler. Çünkü, Konyaspor'u seviyorum ve sözleşmemin bitmesine henüz bir yıl var. Şimdilik Konyaspor'dan ayrılmayı düşünmüyorum. Gelen teklife göre takımımdan yüzde 90 ayrılmak istemiyorum, yüzde 10 olabilir.'' Profesyonel bir futbolcu olarak Türkiye'nin tüm takımlarında oynayabileceğini ifade eden Biryol, gelen tekliflerde, ailesinin İstanbul'da kalması nedeniyle İstanbul takımlarına daha sıcak bakacağını belirtti. 
     Biryol, Beşiktaş'tan teklif gelmesi durumunda tavrının ne olacağı sorusuna ise ''Bu kısmet işidir. Sezon sonunda Beşiktaş'tan bir teklif gelirse düşünürüz. Benim için şu an sadece Konyaspor'un başarısı önemli'' cevabını verdi. 
     Gol krallığı konusunda yöneltilen bir soru üzerine Zafer Biryol, ''Her maç gol atmaya çalışıyorum. Gol krallığını değil maça çıkıp gol atmayı istiyorum ve sadece bunu düşünüyorum. Bunun sonunda da gol krallığı gelirse tabi ki çok mutlu olurum'' diye konuştu. 
     
</TEXT>
</DOC>
