<DOC>
<DOCNO> 239710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/13/son/sonsiy21.html </URL>
<DATE> 2004/05/13/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Türkbank Soruşturma Komisyonu Mesut Yılmaz'ı dinliyor... 
</HEADLINE>
<TEXT>

     Eski Başbakan Mesut Yılmaz ile eski Devlet Bakanı Güneş Taner hakkında, Türkbank ihalesine fesat karıştırdıkları gerekçesiyle kurulan Meclis Soruşturma Komisyonu, Yılmaz'ı dinlemeye başladı. 
     Eski Başbakan Yılmaz, saat 14.30'da avukatları Uğur Alacakaptan, Erden Arısoy ve eski ANAP milletvekilleri Sühan Özkan, Şadan Tuzcu, Aydın Ayaydın, Ömer Ertaş, Cavit Kavak'ın da aralarında bulunduğu siyasetçilerle birlikte soruşturma komisyonuna geldi. 
     Bu arada, çalışmalar hakkında bilgi veren Komisyon Başkanı, AK Parti Samsun Milletvekili Mustafa Demir, son aşamaya geldiklerini bildirerek, önümüzdeki hafta da eski Devlet Bakanı Güneş Taner'i dinlemeyi öngördüklerini söyledi. O aşamadan sonra değerlendirme yapacaklarını, bazı kişilerin yeniden bilgisine başvurulabileceğini kaydeden Demir, bazı belgeleri de temin ettikten sonra rapor yazımına geçeceklerini belirtti. 
     Demir, önemli ve 6 yıldır Türkiye'nin gündeminde bulunan bir konuyu soruşturduklarını, sağlıklı ve Meclis'in denetim faaliyetini en iyi şekilde yerine getirecek bir sonuca ulaşmayı hedeflediklerini sözlerine ekledi. 
     
</TEXT>
</DOC>
