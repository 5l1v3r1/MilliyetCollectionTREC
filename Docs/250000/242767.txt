<DOC>
<DOCNO> 242767 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/25/son/sontur27.html </URL>
<DATE> 2004/05/25/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Gaziantep'te çalıntı araç operasyonu .. 
</HEADLINE>
<TEXT>

     Gaziantep'te çalıntı 15 araç ele geçirildi, olayla ilgili 4 kişi tutuklandı. 
     Gaziantep Emniyet Müdürü Feyzullah Arslan, Gaziantep Emniyet Müdürlüğü bahçesinde, çalıntı araçların basına gösterilmesi sırasında yaptığı açıklamada, Asayiş Şube Müdürlüğü Oto Hırsızlık Büro Amirliği ekiplerinin gerçekleştirdiği operasyonlar sonucunda, değişik illerden çalınan 15 aracın ele geçirildiğini söyledi. 
     Olaya karışanların organize çalıştıklarının belirlendiğini ifade eden Arslan, ''İstanbul, Kahramanmaraş, Sivas ve İzmir'den çalınarak Gaziantep'e getirilen kamyon, minibüs ve otomobilleri, motor şasi numaraları değiştirilip sahte ruhsat ve plaka tanzim edilerek piyasaya satılmak istendiği sırada ele geçirdik'' dedi. 
     Hırsızlık olaylarına adı karışan 21 kişi hakkında yasal işlem yapıldığını anlatan Arslan, Selahattin Kara, Barış Korkusuz, Muhammet Gürbüz ve Hüseyin Aslan'ın tutuklandığını, 6 kişi hakkında gıyabi tutuklama kararı verildiğini ve 11 kişinin tutuksuz yargılanmak üzere serbest bırakıldığını bildirdi. 
     Gaziantep'te mala karşı işlenen suçlarda artış olduğuna dikkat çeken Arslan, AB'ye uyum yasaları kapsamında delilden suçluya ulaşmaya çalıştıklarını söyledi. 
     Arslan, ''Vatandaşlarımız, motorlu taşıt satın alırken ruhsat sahibi ile yüz yüze görüşmeli, ruhsat üzerindeki bilgilerin doğruluğunu dikkatle incelemeli, şüphe duyması halinde bilgileri Trafik Tescil Şube Müdürlüğü'ne başvurarak onaylatmalı'' diye konuştu. 
     
</TEXT>
</DOC>
