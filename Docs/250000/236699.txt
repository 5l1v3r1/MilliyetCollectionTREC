<DOC>
<DOCNO> 236699 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/02/son/sonspo14.html </URL>
<DATE> 2004/05/02/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Aziz Yıldırım Şampiyonluğa inancım tamdır... 
</HEADLINE>
<TEXT>

     Fenerbahçe Kulübü Başkanı Aziz Yıldırım, kulüp olarak yenilenme süreci içinde yerlerini hızlı bir şekilde aldıklarını ifade ederek, ''Ancak birileri hızlı bir biçimde bizi geçmişe götürmek, karalamak veya bazı şeylerin Fenerbahçe'ye mal edilmesi yolunda adımlar atmaya çalışıyor'' dedi. 
     Aziz Yıldırım, kulübün aylık resmi dergisinin mayıs sayısındaki yazısında, Türk futbolu içinde duymak istemedikleri, ancak gelişen olaylar ve haksızlıklarla zarar görecekleri birçok olayı bir aylık süre içinde yaşadıklarını kaydetti. 
     Bu olayların Fenerbahçe'nin gündemi olmadığını, zamanı gelince kendiliğinden gündemlerine geleceğini ve tartışılacağını vurgulayan Yıldırım, yazısında şu görüşlere yer verdi 
     ''Fenerbahçe Kulübü ve camiası Türkiye'nin en büyük spor kulübüdür. Bu kulüpte her şey apaçık ortadadır, gizli saklı yoktur. Bu sebeple kimse Fenerbahçe'den büyük olduğunu, camiaya istediğini yaptırabileceğini veya dikte ettirebileceğini zannetmesin. Sebepsiz, mesnetsiz ve ispatsız suçlamalarda bulunmasın. 
     Ben ve arkadaşlarım burada bulunduğumuz sürece Fenerbahçe adına yapılacak her türlü haksızlığı önlemek adına gerekeni yapacağız. Bundan sonra ilişkide bulunduğumuz kurumların tümü tıpkı Fenerbahçe gibi kendilerini yenilemek, çağın şartlarına ayak uydurmak zorundadır. Aksi taktirde Fenerbahçe ile ilişkilerini sürdüremeyeceklerdir. 
     Ligin sonuna yaklaşıyoruz. Futbol takımımızın önündeki maçları kayıpsız geçerek, şampiyon olacağına inancım tamdır.'' Aziz Yıldırım, futbol dışında diğer branşlarda da başarılı sonuçlar alan sporcularını tebrik ettiğini ifade etti. 
     
</TEXT>
</DOC>
