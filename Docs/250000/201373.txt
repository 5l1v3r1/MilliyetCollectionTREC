<DOC>
<DOCNO> 201373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/11/son/soneko23.html </URL>
<DATE> 2003/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
TOBB Başkanı Büyüme yaşıyoruz ama bardağın yarısı hala boş 
</HEADLINE>
<TEXT>

     Türkiye Odalar ve Borsalar Birliği TOBB Yönetim Kurulu Başkanı Rifat Hisarcıklıoğlu, Türkiye ekonomisinin geldiği noktanın umulanın çok ötesinde sevindirici olduğunu belirterek, ''İhracatta rekorlar kırıyor, 5 yıl sonra ilk defa 2 yıl üst üste büyüme yaşıyoruz. Ama bardağın hala yarısı boş'' dedi. 
     Hisarcıklıoğlu, yaptığı yazılı açıklamada, özel sektörün en büyük sorununun rekabet gücündeki azalma olduğuna dikkat çekerek, sorunlarının artık psikolojik olmadığını, en büyük sorunlarının rekabet gücü zayıflığı olduğunu bildirdi. 
     'Rekabetten korkmuyoruz, ama maliyetler sanayicimizin belini büküyor'' diyen Odalar Birliği Başkanı Rifat Hisarcıklıoğlu, özellikle enerji maliyetlerindeki yüksekliğin Türk sanayicisini zorladığını, ihracatçıyı sıkıntıya soktuğunu kaydetti. 
     En büyük sorunun istihdam olduğunu, bunun ardında ise enerji maliyetlerinin yüksek olmasının yattığını belirten Hisarcıklıoğlu, yeni tedbirlerle sanayicinin desteklenmesi gereğine dikkat çekerek, şöyle devam etti 
     ''Devlet ne yazık ki elindeki santralleri tam kapasite kullanamıyor. Boş kapasite özel sektör toptan satış şirketlerine kanun ve yönetmeliklere uygun olarak satılarak veya kiralanarak kullanıma sunulmalıdır. 
     Buna mecburuz. Çünkü kullanılmayan veya eksik kullanılan bu kapasite, hepimizin kullandığı elektriğe ilave maliyet olarak yansıyor. 
     İhracattaki rakiplerimiz enerjide ve üretimde verimliliği artırabilmek için kılı kırk yararken, biz devlet olarak bu savurganlığı yapamayız. Bu yolla enerji sektöründe özelleştirme de başlamış olur. Bunun adımları çıkarılan yönetmelikle zaten atılmıştı. Ancak bu türlü satış yapılamadı. 
     Hiç değilse Özelleştirme İdaresi'ne devredilen santrallerden özel sektöre satış veya kiralama yapılmalı. Şu an tamamı özelleştirme idaresine bağlı üç santral var. En azından bunların kapasitesi kiralanmalı ki, sanayicimiz rekabetçi koşullarda ucuz enerji alabilsin.'' Çözüm için hükümetle birlikte çalışacaklarsa, enerji maliyetlerinin düşmesi için özel sektörün yolunun açılması gerektiğini vurgulayan Hisarcıklıoğlu, özel sektörün bu anlamda desteklenmesinin sorunların daha kolay aşılmasını sağlayacağını ifade etti. 
     Hisarcıklıoğlu, ''Zararına ihracat yapan sanayicimize biraz nefes aldırmak ve önünü açmak için enerjide, üretim maliyetlerini düşürürken, devlete de yük getirmeyen, aksine elektrik satışının artması sayesinde ilave vergi geliri de sağlayacak olan adımları atmak zorundayız'' dedi. 
     
</TEXT>
</DOC>
