<DOC>
<DOCNO> 221413 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/11/siyaset/siy09.html </URL>
<DATE> 2004/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
AB, kuralları ihlal ediyor 
</HEADLINE>
<TEXT>

   Sabancı Üniversitesi'nin yayımladığı bir çalışmaya göre AB'de de standart kurallar yok. İngiltere, Fransa ve İtalya'da Müslümanlar, diğer azınlıklara göre daha fazla ayrımcılığa uğruyor 
      AYÇA ATAY İstanbul 

   
   Sabancı Üniversitesi İstanbul Politikalar Merkezi'nin kitaplaştırdığı çalışmaya göre, ne Avrupa Birliği, ne üye devletler, ne de adaylar Avrupa Birliği AB standartlarına uymuyor. Kimi alanlardaysa standartlar oluşmamış. 
   AB'ye aday ülkelerin katılım sürecinin değerlendirildiği, "AB Mercek Altında AB Üyelik Sürecini İzleme Raporları" başlıklı kitapta durumları Türkiye'ye yakın olan Bulgaristan, Macaristan, Polonya ve Romanya'nın durumu Kopenhag siyasi kriterleri açısından ele alınıyor. Fransa, İngiltere ve İtalya'daki Müslüman ve Romanların durumuna ilişkin veriler gösteriliyor. ABD'li işadamı George Soros'un kurucusu olduğu Açık Toplum Enstitüsü'nün raporlarının özeti niteliğindeki kitabın tanıtım toplantısında konuşan AB Genel Sekreteri Büyükelçi Murat Sungar, AB'nin Türkiye ile Orta ve Doğu Avrupa ülkelerine farklı yaklaştığını belirtti. Kitaptan bazı satırbaşları şöyle 
   AB, demokrasi ve azınlık haklarının korunması konusundaki güçlü söylemine rağmen, bu değerlerin içeriğini kapsamlı olarak açıklayamadı. 
   Kopenhag siyasi kriterleri, AB müktesebatı çerçevesinde değerlendirilmiyor. Sadece adayların kriterlere uyumu izleniyor. 
   İngiltere'de Müslümanlar, diğer azınlık gruplarına oranla en fazla ayrımcılığa maruz kalıyor. 
   Fransa'da, Fransız kökenli olmayanlar, aynı suçlar için Fransızlara göre daha ağır ceza alıyor. 
   Müslümanlar, Fransa, İtalya ve İngiltere'de mevcut azınlık koruma rejimlerinin dışında bırakılıyor. İslam, pek çok ülkede "aydınlanmış, seküler Batı'nın tamamen dışında ve ona alternatif bir ideoloji ve din" olarak gösteriliyor. 
   Pek çok AB üyesi, uluslararası gözlem gruplarının insan hakları ve azınlıkların durumuyla ilgili eleştirilerini içişlerine müdahale olarak algılıyor. 
   
   
   
</TEXT>
</DOC>
