<DOC>
<DOCNO> 228935 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/06/son/soneko20.html </URL>
<DATE> 2004/04/06/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Gelecekte sofraları, tablet gıdalar süsleyecek... 
</HEADLINE>
<TEXT>

     Gıda sektöründe hızla gelişen teknoloji sayesinde yakın gelecekte, tedavi edici özellikte gıdalar, istenildiği kadar yenebilen ancak kilo yapmayan yiyecekler ve birgün boyunca tok tutan küçük tablet gıdaların üretiminin gerçekleşeceği bildirildi. 
     Gıda Mühendisleri Odası Yönetim Kurulu Üyesi Taylan Kıymaz, yaptığı açıklamada, gıda kaynaklarının sınırlı oluşu ve nüfusun sürekli artmasının bilim adamlarını yeni gıda işleme ve muhafaza teknolojilerini aramaya yönelttiğini kaydetti. 
     Özellikle son yıllarda hızla gelişen teklonojinin sunduğu olanaklardan daha fazla yararlanılmaya başlandığını ifade eden Kıymaz, bunun en belirgin örneklerinin albenisi ve kalitesi daha iyi olan meyve ve sebzeler, plastik üreten mikroorganizmalar ve genetik olarak değiştirilmiş gıdaların olduğunu anlattı. 
     
     KİLO YAPMAYAN GIDALAR ÜRETİLECEK 

     Bunlara ek olarak, çok yakın zamanda doğal özelliklerini çok uzun zaman koruyan gıdalar, tedavi edici özelliklere sahip yiyeceklerin üretiminin de gerçekleşeceğini vurgulayan Kıymaz, şunları söyledi 
     ''Gıda sanayiinde geleceğin teknolojilerinin sektörü olumlu etkileyeceği açıktır. Yakın gelecekte vücuttaki kanser yapıcı hücrelerle savaşan antioksidanları, alerjiye sebep olmayan yiyecekleri, yağ içermeyen fakat tadı güzel gıdaları ve hepsinden önemlisi istenildiği kadar yenebilen fakat kilo yapmayan gıdaların biyoteknoloji sayesinde üretilmesi başarılmış olacaktır. Biyoloji, biyoteknoloji ve gen mühendisliği alanlarında dünyada geliştirilen teknik ve teknolojilerin bitkilere uygulanması ile çeşitli hastalık etmenlerine, zararlılara, kuraklık, aşırı nem ve sıcaklık gibi çevre faktörlerine dayanıklı bitkiler yetiştirilebilecek.'' 
     
     AŞILAR İÇEREN PATATES 

     Böylece zirai ilaç kullanımının da önüne geçileceği, ürün kaybının minimize edileceği ve istenen kalitenin yakalanacağını ifade eden Kıymaz, ayrıca patates veya yağ bitkilerinin bileşimlerindeki nişasta ve yağ oranlarının artırılarak, ekonomik değerinin yükseltilebileceğini bildirdi. 
     Kıymaz, vücutta çeşitli hastalıklara karşı antikor üretimini tetikleyici aşılar içeren patates, uzun süre tazeliklerini koruyabilen gıdaların üretiminin de önümüzdeki yıllarda yapılabileceğini anlattı. 
     Ambalajlarda kullanılan teknolojinin artmasıyla gıdaların daha iyi koşullarda muhafaza edilebileceğini vurgulayan Kıymaz, şöyle devam etti 
     ''Gelecekte mikrodalganın yerini alacak olan halojen ısıtma ile gıdalar daha hızlı ısıtılacak. Bu yöntem sayesinde tükettiğimiz gıdaların besin değerleri, renkleri ve tatları daha iyi muhafaza edilecek. Önümüzdeki yıllarda market raflarını süsleyecek olan bir diğer gıda ürünü ise rasyon menüsü olarak adlandırılan uzun süre bozulmadan kalan pişmiş ve tüketime hazır gıdalardır. Bu gıdalar özel bir işleme teknolojisi ve özel bir ambalaj içerisinde 10 yıla kadar bozulmadan oda sıcaklığında muhafaza edilebilecek.'' 
     
     GÜNLÜK ENERJİ İHTİYACINI KARŞILAYAN TABLET 

     Kıymaz, gelecekte özellikle çalışanların imdadına yetişecek gıda ürünlerinin başında ise küçük tablet şeklindeki yiyeceklerin geldiğini belirtirken, ''içerisinde konsantre edilmiş gıda özleri bulunacak tabletler, vitamin ve mineral açısından desteklenecektir. Bu gıdalar tablet şeklinde olduğu için kolay taşınacak ve alındığında bir kişinin bir günlük kalori ihtiyacına eşdeğer enerji verecek. Böylece bir kişi, bu tip bir tablet gıdayı tükettiğinde bir gün boyunca tok kalacak'' dedi. 
     Kısacası, geleceğin gıda teknolojilerinin gıdaları tazeye yakın özelliklerde uzun süre muhafaza edebilen, gıda kaynaklı hastalıkları azaltan, güvenli ve sağlıklı gıdalar üretmeye yönelik teknolojiler olacağını ifade eden Kıymaz, belirtilen yeniliklerin bir kısmının bazı ülkelerde yavaş yavaş kullanılmaya başlandığını, ilerleyen yıllarda bütün ülkelerde kullanımının yaygınlaşacağını sözlerine ekledi. 

     
</TEXT>
</DOC>
