<DOC>
<DOCNO> 248880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/18/siyaset/asiy.html </URL>
<DATE> 2004/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Radikal ve uç olmayın 
</HEADLINE>
<TEXT>


"Biz Yunus'un, Mevlana'nın kültüründen geliyoruz" diyen Erdoğan, erkek kız ayrımı yapılmamasını ve sorunların radikal şekilde çözülmemesini istedi 

Abdullah Karakuş Rotterdam 


Başbakan Recep Tayyip Erdoğan, Hollanda'da yaşayan Türk vatandaşlarından dini kullanarak kız - erkek ayırımı yapılmamasını istedi. Erdoğan, "Asla kız - erkek ayırımı yapmayın. Dini öne sürenler varmış. Kimse kendini aldatmasın. Dinde böyle yasaklar yok. Radikal ve uç bir mantıkla sorunları ele alırsanız çözemezsiniz" uyarısında bulundu. Hükümetin "Niye kiliseye müsaade ettiniz" diye eleştirildiğini belirten Erdoğan, bu tür değişikliklerin yurtdışındaki Türk vatandaşlarının rahat yaşayabilmeleri için yapıldığını söyledi. Erdoğan şunları kaydetti "Eğer Almanya ve Hollanda'ya bakarsan, niye müsaade ettiğimizi görürsün. Almanya, Hollanda ve Avrupa ülkelerinde Türk vatandaşlarına 500 bin mescit hakkı verilmiş. Sen de aynısını yapacaksın ki, inançlara ve adalete saygılı olacaksın. Benim vatandaşım yurtdışında inancını yerine getirebiliyorsa, Türkiye'deki yabancılar da getirebilmeli. Hep bana hep bana olmaz. Keser gibi hep bana değil, testere gibi mantığı olmalı." 
Türk vatandaşlarına "kin tutmayın" çağrısı yapan Erdoğan, "Birbirinizi sevin. Biz Yunus'un, Mevlana'nın kültüründen geliyoruz. Güzellik geçici. Bir hastalanırsınız, bütün güzellikler gider. Yaşlanırsınız, onları kaybedersiniz. Biz yaradılanı, yaradandan ötürü severiz. Adının Hans olması Ahmet olması fark etmez" dedi. 

Fransa'ya baskı 

Türkİye ile müzakerelere başlama konusunda tavrını net bir şekilde ortaya koymayan Fransa'yı ikna etme çalışmaları sürüyor. Erdoğan, AB Zirvesi'ne katılmak üzere geldiği Brüksel'de Airbus İcra Kurulu Başkanı Noel Forgeard ile bir araya geldi. Ticarete büyük önem veren Fransa'nın kapalı kapılar ardında verdiği mesajlardan birini Türk Hava Yolları'na ilişkin açılacak ihlalelerde Airbus'ın da değerlendirmeye alınması oluşturuyor. Diplomatik kaynaklar, Türkiye'nin Airbus satın alma fikrine sıcak baktığını ve önümüzdeki dönemde bu konuda bir açılım yaşanabileceğini ifade ediyor. 


</TEXT>
</DOC>
