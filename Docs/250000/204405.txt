<DOC>
<DOCNO> 204405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/25/son/sonspo10.html </URL>
<DATE> 2003/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal'ın yenik oynamaya bile tahammülü yok 
</HEADLINE>
<TEXT>

     Birinci Süper Futbol Ligi'nde 2003-2004 sezonunun ilk yarısında, maçlarda en az süreyle yenik oynayan takım, devreye açık ara namağlup lider giren Beşiktaş oldu. 
     Siyah-beyazlılar, 17 maçın 7'sinde yenik duruma düşerken, hiçbirinde sahadan boynu bükük ayrılmadı. 
     ''Kara Kartallar'', maçlarında toplam 151 dakika süreyle rakiplerden skor olarak geride kaldı. 
     Beşiktaş, en fazla yenik oynadığı karşılaşmayı Akçaabat Sebatspor deplasmanında yaptı ve golü yedikten 43 dakika sonra eşitliği sağlayabildi. Malatyaspor ve Konyaspor maçlarında ise golleri yedikten 5'er dakika sonra beraberliği yakaladı. 
     
     FENERBAHÇE 250 DAKİKA YENİK OYNADI 
     Bir maç eksiğiyle devreye 3. sırada giren Fenerbahçe ise yaptığı 16 maçın 8'inde, karşılaşma içinde yenik duruma düştü. 
     Bunlardan 6'sında yenilgiden kurtulan ''Sarı Kanaryalar'', 2'sinde ise sahadan boynu bükük ayrıldı ve toplam 250 dakika yenik oynadı. 
     Sarı-lacivertliler, 3-0 yitirdikleri Samsunspor karşısında toplam 83 dakika süreyle yenik oynarken, Beşiktaş karşısında ise beraberliğe 9 dakika sonra ulaşmayı bildi. 
     
     GALATASARAY YENİLGİYE ALIŞTI 
     Son yılların en başarısız sezonunu geçiren Galatasaray ise ''3 Büyükler'' içinde yapılan değerlendirmede, maçlar içinde yenik oynamaya adeta alıştı. 
     Sarı-kırmızılılar, 17 maçlık ilk bölümde 9 maçta, toplam 11 kez rakiplerinden skor olarak geriye düştü ve bunlardan 4'ünü yitirdi. 
     Bursaspor ve Fenerbahçe maçlarında 2'şer kez yenik duruma düşen ''Cim Bom'', toplam 296 dakika süreyle yenik kaldı. 
     Galatasaray, 2 kez yenik duruma düştüğü Fenerbahçe karşısında sadece 1'er dakika sonra beraberliğe ulaşırken, kaybettiği İstanbulspor maçında 78, Trabzonspor maçında ise 79 dakika süreyle yenik oynadı. Galatasaray ayrıca, 2-1 yenildiği Denizlispor maçının son dakikasında gol yedi. 
     
</TEXT>
</DOC>
