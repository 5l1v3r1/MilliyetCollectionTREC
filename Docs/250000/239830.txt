<DOC>
<DOCNO> 239830 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/13/son/sonyas18.html </URL>
<DATE> 2004/05/13/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Eurovision'da elendiler, Kız Kulesi'nde evlendiler .. 
</HEADLINE>
<TEXT>

     49. Eurovision Şarkı Yarışması'na Slovenya'yı temsilen katılan ve dün akşamki yarı finalde elenen Grup Platin'in üyeleri Simon ve Diana, Kız Kulesi'nde düzenlenen törenle evlendi. 
     Sultan Kayığı ile Kız Kulesi'ne gelen Simon ve Diana'nın nikahı, Beşiktaş Belediye Başkanı İsmail Ünal tarafından kıyıldı. Çiftin nikah şahitliklerini ise Sertab Erener ile Marjan Babic yaptı. 
     Genç çifte Türkçe evlenmeyi kabul edip etmediklerini soran Başkan Ünal, çiftten Türkçe ''Evet'' yanıtını aldı. Ünal, evlilik cüzdanını geline verdi. 
     Nikahta daha sonra Avusturya'dan yarışmaya katılan ''Tie Break'' grubu bir şarkı söyledi. Bu sırada gelinle damadın ağladığı gözlendi. 
     Simon ve Diana, yaptıkları açıklamada, Türkiye'de evlenmenin mutluluk verici olduğunu belirterek, Türkiye'yi ömür boyu unutamayacaklarını söylediler. 
     Daha sonra yeni evli çift, Sultan Kayığı'na binerek Kız Kulesi'nden ayrıldı. 
     Bu sırada nikah şahidi Sertab Erener de hayatında ilk kez gördüğü insanların nikah şahitliğini yaptığını ifade ederek, bunun mutluluk verici olduğunu söyledi. 
     Bu nikahın, İstanbul'un tanıtımı için de önemli olduğunu dile getiren Erener, dün akşam elenen çiftin bugün yarışmadan çok daha büyük bir mutluluk yaşadığını belirtti. 
     Bu arada nikah törenine, bazı yarışmacılar da davetli olarak katıldı. 
     
</TEXT>
</DOC>
