<DOC>
<DOCNO> 227181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/son/sondun63.html </URL>
<DATE> 2004/03/31/ </DATE>
<TIME> 21.10 </TIME>
<AUTHOR>  </AUTHOR>
<HEADLINE>
Eroğlu "Halkımızın geleceğini tehlikeye atacak tuzaklar devam ediyor" 
</HEADLINE>
<TEXT>

     KKTC'de ana muhalefet Ulusal Birlik Partisi'nin UBP Genel Başkanı Derviş Eroğlu, ''BM Genel Sekreteri Kofi Annan'ın sunduğu planın yeni şeklinin de KKTC halkının geleceğini tehlikeye atacak tuzaklar ve eksiklikleri içermeye devam ettiğini'' belirtti. 
     Eroğlu, yaptığı yazılı açıklamada, İsviçre'de yapılan Kıbrıs görüşmelerinin ''tahmin ettikleri şekilde cereyan ettiğini'' kaydetti. 
     UBP yetkili organlarının önümüzdeki günlerde toplanarak gerekli değerlendirmeyi yapacağını ve tutumunu halka açıklayacağını ifade eden Eroğlu, açıklamasında şöyle dedi 
     ''UBP olarak ilk günden bu yana üzerinde önemle durduğumuz, halkımızın geleceğini tehlikeye atacak tuzaklar ve eksiklikler yeni planda da devam etmektedir. 'Çözüm olsun da nasıl isterse olsun' mantığıyla hareket eden bazı kişilerin ve siyasi partilerin ele geçirdikleri medya kuruluşlarını kullanarak pembe tablolar çizmeye çalışmaları halkımızı aldatma ve olası bir referandumda onları 'evet' oyu vermeye yönlendirme amaçlıdır.'' Eroğlu, partisinin Annan planının son şeklini değerlendirme çalışmalarına yoğun olarak devam ettiğini belirterek, ''saptamalarına göre planın son halinde Kıbrıs Türk halkının güvenli geleceği açısından en küçük bir iyileşmenin söz konusu olmadığını'' ifade etti. 
     ''Annan planının bu haliyle Kıbrıs Türk halkını Rum egemenliğinde yaşayan azınlık haline dönüştüreceğini'' dile getiren Eroğlu, ''mal-mülk konusunda ise iyileştirme bir yana daha da kötüleşmenin söz konusu olduğunu'' belirtti. 
     Derviş Eroğlu, ''Kıbrıs Türk kurucu devlet'' anayasasının Cumhurbaşkanı Rauf Denktaş'ın ''verilmedi'' yönündeki açıklamalarına karşın Başbakan Mehmet Ali Talat tarafından BM'ye verildiğine ilişkin haberlere de değinerek, bunun kendilerini rahatsız ettiğini kaydetti. 
     
</TEXT>
</DOC>
