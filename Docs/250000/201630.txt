<DOC>
<DOCNO> 201630 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/12/son/soneko46.html </URL>
<DATE> 2003/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Serdengeçti Enflasyon 2004'te tek haneye iner ama kalıcı olmaz 
</HEADLINE>
<TEXT>

     Merkez Bankası Başkanı Süreyya Serdengeçti, enflasyonun yüzde 10'un altına inmesi ile ilgili aşırı heyecan gösterenleri uyararak, ''Yüzde 10'un altına inebilir. Ancak bu kalıcı olmayabilir. Kalıcı olacağı yer 2005'dir'' dedi. 
     Bugün Sheraton Otel'inde gerçekleştirilen TÜSİAD Yüksek İstişare Konseyi Toplantısı'nda verilen öğle yemeğinde onur konuğu olarak bir konuşma yapan Merkez Bankası Başkanı Süreyya Serdengeçti, ağırlıklı olarak enflasyon konusuna değindi. 
     Enflasyonda gidişatın iyi olduğunu ifade eden Serdengeçti şunları kaydetti 
     ''Olumlu bir senaryo altında 2004'ün içinde dahi tek haneli bir enflasyon görülüyor. Aşırı bir heyecan görüyorum. Uyarmak gereğini hissediyorum. Yüzde 10'un altında inebelir. Ancak bu kalıcı olmayabilir. Kalıcı olacağı yer 2005'tir. 
     Bu iş ciddi bir iştir. Dikkatli bir şekilde izlememiz, aşırı bir heyecana da kapılmamamız gerekiyor. Yüzde 12 diyorsak biliniz ki bu son derece ciddiyetle oluşturulmuş bir hedeftir. Bunun haricindeki yerlere, çok uzak yerlere gitmesini beklememek gerekir.'' Enflasyon hedefinin tutup tutmayacağına ilişkin tartışmaların artık bir kenara bırakılmasını isteyen Serdengeçti, enflasyon değerlendirmesinin ciddi bir iş olduğunu söyledi. 
     Yüzeysel yaklaşımlarla bekleyişleri bozmanın hiçbir anlamının bulunmadığını belirten Serdengeçti, şunları kaydetti 
     ''Adres göstermek istemiyorum... Diyelim ki bu yıl yüzde 12'lik enflasyon hedefi herhangi bir nedenden dolayı tutmadı. O zaman ne diyeceksiniz. Biz 3 yıldır bunu mu söylemeye çalışıyoruz diyeceksiniz. Olmaz böyle şey. Enflasyonda ilerleme kaydettikçe biz istihdamdaki sorunları halledeceğiz. bunu görememiz lazım.'' Enflasyona ilişkin efendim yüzde 50 kolaydı, yüzde 20 zor diyenler olduğunu hatırlatan Serdengeçiti, şimdi de yüzde 20'nin mümkün gibi gözüktüğünü ancak yüzde 20 kolaydı, yüzde 12 zor diyecekler olacağına dikkat çekti. Serdengeçti, ''bu hep vardır. Bu hep olacaktır'' diye konuştu. 
     
     ''DİRENÇ EŞİĞİ YOK'' 
     Enflasyon konusunun akademik çevrelerde de tartışıldığını ifade eden Serdengeçti, bu çevrelerce sorunun cevabının verildiğini hatırlatarak şunları söyledi 
     ''Ben bir kere daha bunu hatırlatmak istiyorum. Enflasyonda direnç eşiği dediğiniz şey bekleyişlerdir. Bekleyişler her neredeyse oradadır. Şu anda son bir yıllık perspektifte rakam yüzde 14'dür. Bunu size hatırlatıyorum. Bizim gibi ülkelerde böyle bir direnç eşiği falan yoktur. Bekleyişler önemlidir. Bekleyişleri şekillendirdiğiniz müddetçe gidersiniz. Şekillendiremiyorsanız kaynaklarınıza inmeniz gerekir.'' Merkez Bankası Başkanı Süreyya Serdengeçti konuşmasını tamamlamasının ardından sanayicilerin sorularını da yanıtladı. 
     Bir sanayicininin ''25-30 yıldan beri neden enflasyon yüzde 20 ile yüzde 50 arasında görüldü. Bunu yapmak çok zor. Nasıl yaptık bunu'' sorusuna karşılık şu yanıtı verdi. 
     ''Şimdi nasıl oldu da hiper enflasyona dönüşmedi. Çok haklı bir soru. dünyada pek örneği de yoktur. Çoğu ülkede kısa bir sürede hiper enflasyona dönüşür. Hiper enflasyona dönüşmesi demek artık toplumda herkesin bunu kötü bir şey olduğunu kısa süre içinde anlaması demektir. Arkasından gerekli tedbirler gelir. Birçok ülkede olduğu gibi Latin Amerika ve Doğu Avrupa'da. Bizde hiper enflasyona dönüşmedi. Akademik çevrelerde bu çok tartışıldı. Çok tatmin edici bir şey vermek mümkün değildir ama bir iki nedenini sayayım. 
     Aldığımız bir takım tedbirler amaç bambaşka olmakla beraber hiper enflasyonu engelledi. İnsanlar dövize yatırım yaptılar. Böyle düşünmeselerdi çok farklı davranışlar da görebilirdik. 
     Diğer bir neden de reel ücretlerin seyridir. Çok önemlidir. sendikalaşmanın bize göre çok kuvvetli olduğu ülkelerde, Latin Amerika'da illa iyi yaptılar anlamında söylemiyorum reel ücretlerin aşağıya doğru esnekliği pek olmadığı için onlarda hiper enflasyon yaşandı.'' 
     
</TEXT>
</DOC>
