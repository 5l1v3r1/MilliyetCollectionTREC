<DOC>
<DOCNO> 223041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/17/son/sondun10.html </URL>
<DATE> 2004/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail Gazze'yi füze ile vurdu, 17 yaşındaki genç öldü 
</HEADLINE>
<TEXT>

     İsrail, Gazze Şeridi'nin güneyindeki Refah mülteci kampına hava saldırısı düzenledi. 
     Filistin güvenlik kaynakları, İsrail helikopterinin bir ''hedefe'' füze attığını kaydettiler. 
     Kaynaklar, Apache tipi helikopterin yolda giden bir grup insan üzerine füze attığını ve ambulansların olay yerine akın ettiğini söylediler. 
     İsrail ordusu tarafından henüz bir açıklama yapılmadı. 
     
     17 yaşındaki genç öldü 

     İsrail'in birkaç saat arayla ikinci kez Gazze'deki Refah mülteci kampına düzenlediği füze saldırısında, 17 yaşındaki bir gencin öldüğü bildirildi. 
     İsrail'in günün ilk saatlerinde Refah'a düzenlediği füze saldırısında biri militan olduğu ileri sürülen 2 Filistinli ölmüştü. Ayrıca İsrail askerlerinin de tank, cip ve buldozerlerle mülteci kampına girdiği haber verilmişti. 
     İsrail kabinesi, geçen Pazar Aşdod liman kentinde düzenlenen çifte intihar saldırısından sonra, militanlara karşı operasyonları artırma kararı aldığını açıklamıştı. 
     
     KUREY İSRAİL İLE GÖRÜŞMEYE HAZIRIZ 

     Öte yandan, Filistin Başbakanı Ahmed Kurey, İsrail ile hala görüşmeye hazır olduklarını söyledi. 
     İsrail Başbakanı Ariel Şaron'un, ''Filistin yönetimi barışın ortağı değil'' açıklamasını yorumlayan Kurey, ''Eğer İsrailliler Filistin tarafı yok diyorsa biz de İsrail tarafı yok deriz. Filistin tarafı mevcudiyetini koruyor ve barış sürecine riayet ediyor. Ancak İsrailliler sorumluluklarından kaçıyorlar'' dedi. 
     Jerusalem Post gazetesindeki habere göre, Kurey Ramallah'taki bir konferansta yaptığı açıklamada, sorumluluklardan yeteri kadar kaçıldığını ve yeteri kadar barışa katkısı olmayan adım atıldığını belirtti. 
     İsrail'den, pazar günü düzenlenen intihar saldırılarına misilleme yapmamasını isteyen Kurey, bunun, durumu daha da zorlaştıracağını kaydetti. 
     Kurey, ''Barış sürecine, yapılan anlaşmalara ve yol haritası önerisine uyan gerçek ve seçilmiş bir Filistin tarafı var'' diyerek, İsrail tarafının ciddiyetini göstermesi halinde masaya oturabilecekleri mesajı verdi. 
     Filistin Başbakanı, Filistinlilere karşı tehdide devam etmesi halinde İsrail'i açık şekilde barış sürecinde ortak olarak görmeyeceklerini ifade etti. 
     
</TEXT>
</DOC>
