<DOC>
<DOCNO> 212733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/02/son/sonspo07.html </URL>
<DATE> 2004/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Adanaspor'da transfer arayışları... 2 Brezilyalı denenecek 
</HEADLINE>
<TEXT>

     Adanaspor, ara transfer çalışmalarını hızlandırdı. Turuncu-beyazlı ekip, Brezilya'dan gelen 2 oyuncuyu deneyecek. 
     Adanaspor Antrenörü Ahmet Ziya Yüce, dar kadrolarını takviye etmek amacıyla ara transfer çalışmalarını sürdürdüklerini söyledi. 
     Brezilya'dan gelen Thomas ve Johnson ile Ankaragücü'nden Abdullah'ı kadrolarına dahil etmek istediklerini belirten Yüce, bu futbolcuları deneyeceklerini, yarın da PAF takımıyla özel bir maç yapacaklarını bildirdi. Yüce, beğenmeleri durumunda futbolcularla hafta içinde sözleşme imzalayacaklarını kaydetti. 
     Yüce, 1-1 berabere kaldıkları İstanbulspor maçı sonrasında soyunma odalarında duygu dolu anlar yaşandığını ifade ederek, ''Ekonomik zorluklara rağmen gemiyi terketmeyen futbolcular, ligde kalacaklarına inanıyorlar'' dedi. 
     İstanbulspor karşısında çok sayıda gol pozisyonu bulduklarını belirten Yüce, şunları kaydetti 
     ''Buna karşın bireysel açıdan güçlü olan rakibimize çok az pozisyon verdik. Malatyaspor maçıyla birlikte başlayan iyi futbolumuz sürüyor. 
     Takım fiziksel yönden de hazır duruma geliyor. Eksikliklerimizi biliyoruz, dar kadroyu da ara transferde güçlendirmeye çalışıyoruz. İyi futbolumuzu gelecek haftalarda da sürdürüp yükselişe geçeceğiz.'' Yüce, hafta sonunda deplasmanda karşılaşacakları Trabzonspor'un güçlü bir rakip olduğunu da ifade ederek, şöyle devam etti 
     ''Rakibimizi, Konyaspor'a yenildiği maçta izlettirdim. Dün de TV'den Fenerbahçe karşısında izledik. Trabzonspor, Fenerbahçe'ye karşı oynadığı gibi sistemli oyununu bize karşı sergilemeyecektir. Sahalarında oynayacakları için hücumu düşünecekler. İyi oyuncuları var, bunlara karşı önlemler alacağız. Disiplinli ve kontrollü bir şekilde oynayacağız. Zorlu deplasmandan puanla döneceğimize inanıyorum.'' 
     
</TEXT>
</DOC>
