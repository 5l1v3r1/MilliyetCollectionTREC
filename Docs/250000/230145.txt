<DOC>
<DOCNO> 230145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/10/son/sondun03.html </URL>
<DATE> 2004/04/10/ </DATE>
<TIME> 07.10 </TIME>
<AUTHOR>  </AUTHOR>
<HEADLINE>
Irak'taki rehineler... Japonya, Amman'a üst düzey bir yetkili gönderdi 
</HEADLINE>
<TEXT>

     Japonya'nın, Irak'taki Japon rehineleri kurtarmak amacıyla görüşmelerde bulunmak üzere, üst düzey bir yetkiliyi Ürdün'ün başkenti Amman'a gönderdiği bildirildi. 
     Japon yetkililer, üst düzey Dışişleri Bakanlığı görevlisi Ichiro Aisawa'nın Ürdün'ün başkenti Amman'da acil görüşmelerde bulunacağını belirttiler. 
     Aisawa, bugün erken saatlerde Amman'a geldikten sonra yaptığı açıklamada, ''İnsanlarımızın kurtulmasına yardımcı olmak için mümkün olan her şeyi deneyeceğiz'' diye konuştu. Konunun çok hassas olduğunu kaydeden Aisawa, rehineleri ellerinde bulunduran kişilerle temasa geçip geçmediği konusunda, rehinelerin güvenliğini tehlikeye atabileceği gerekçesiyle yorumda bulunmak istemediğini ifade etti. Aisawa, ''Şu aşamada bilgi topluyoruz'' demekle yetindi. 
     Diplomatlar, Aisawa'nın Amman'a ulaşır ulaşmaz aralarında Japonya'nın Irak'taki diplomatik misyonunu yürütenlerin de bulunduğu üst düzey Japon diplomatlar ve güvenlik yetkililerinden oluşan 10 acil görev gücü birimiyle toplantılara başladığını kaydettiler. 
     Rehinelerin, 34 yaşındaki yardım görevlisi Nahoko Takato, 32 yaşındaki serbest gazeteci Soichiro Koriyama ve zayıflatılmış uranyumun etkilerini araştırmak amacıyla Irak'ta bulunan 18 yaşındaki Noriaki İmai olduğu bildirildi. 
     
</TEXT>
</DOC>
