<DOC>
<DOCNO> 229450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/08/ekonomi/eko01.html </URL>
<DATE> 2004/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Kayısı ve şeftali soğuğa kurban gitti 
</HEADLINE>
<TEXT>

   Hafta sonundaki don ve kırağı nedeniyle meyve ağaçları büyük zarar gördü. Bu yaz Bursa şeftalisi ve Malatya kayısısı yiyemeyebiliriz 
      Bülent Yardımcı 
   
   Karadeniz bölgesine kar yağdığı günlerde, Bursa ovasına düşen kırağı meyve ağaçlarına büyük hasar verdi. 
   Bursa ovasında başta şeftali ve armut olmak üzere çiçek açmış olan tüm meyve ağaçları çiçek döktü. Bursa Ağaköy Kalkınma Kooperatifi Başkanı Rıdvan Özdemir, "Tüm ovada büyük hasar var" diyerek, şu açıklamayı yaptı "Kırağı, meyve ağaçlarının çiçeğini yaktı. Bizim köylerdeki şeftali ağaçlarında yüzde 100, armut ağaçlarında yüzde 70 - 80 hasar var." 
   Bursa'nın Karacabey, Mustafakemalpaşa, İznik, Yenişehir, İnegöl ilçelerindeki tüm şeftali ve armut bahçelerinin kırağıdan hasar gördüğünü beliren Rıdvan Özdemir şöyle devam etti "Sadece İnegöl ve Orhaneli'nin yüksek yerlerindeki şeftali ve armutlar henüz çiçek açmadıkları için kırağıdan kurtuldular. Bir de elmalar henüz çiçek açma döneminde oldukları için kırağıdan etkilenmediler. Korkarım bu yıl Bursa ovasından şeftali çıkmaz. Armut da çok kıt olacak. Çiftçinin zararı çok büyük." 
   Kırağının geçen hafta sonu cumartesi ve pazar geceleri yaşandığını ve tedbir alamadıkları için mahsulün yandığnı söyledi. 
   Aynı günlerde Malatya'da da don yüzünden kayısı ağaçlarındaki çiçekler hasar gördü. Malatya Ticaret ve Sanayi Odası Başkanı Mahmut Mücahit Fındıklı, cumartesi eksi 3, pazar eksi 14'e düşen hava sıcaklığı yüzünden Malatya'da bütün kayısı ağaçlarının telef olduğunu söyledi. 
   
   İhracat tehlikede 
   Bu yıl 100 bin ton kuru kayısı rekoltesi beklerken don olayının ardından 10 bin ton kuru kayısı bile çıkmayacağını belirten Fındıklı, "Kayısının Malatya ekonomisine her yıl 150 milyon dolarlık ihracat getirisi var. Biz bu don olayının ardından 150 milyon dolarlık bir kayıpla karşı karşıyayız" dedi. 
   Don olayından sadece tarımla uğraşanların değil ilaçlama ve sulama firmalarının da etkilendiğini vurgulayan Fındıklı, "Tarım ürünleri için ilaç alanlar don olayından sonra ilaçları geri vermeye başladılar. Bu yüzden ilaçlama ve sulama firmaları da zor durumda" dedi. 
   
   
</TEXT>
</DOC>
