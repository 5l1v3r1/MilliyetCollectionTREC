<DOC>
<DOCNO> 231453 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/son/sonyas05.html </URL>
<DATE> 2004/04/14/ </DATE>
<TIME> 08.10 </TIME>
<AUTHOR>  </AUTHOR>
<HEADLINE>
Hamlet'in az bulunan kopyası açık artırmayla satılıyor 
</HEADLINE>
<TEXT>

     İngiliz edebiyatçı William Shakespeare'in ''Hamlet'' adlı eserinin az bulunan bir kopyası New York'taki Christies müzayede evinde satışa çıkartılıyor. 
     Eserin kopyasının en az 1.5-2 milyon dolara satılması bekleniyor. 
     Yaklaşık 400 yıllık kitabın, 1611 yılında basılan 19 Hamlet kopyasından biri olduğu, New Jerseyli kitap koleksiyoncusu ve İngiliz edebiyatı uzmanı Eccles vikontesi Mary Hyde'a ait olduğu açıklandı. 
     Christies'teki açık arttırmada, yine Mary Hyde'a ait olan Kral Lear, II. Richard ve Macbeth'in ilk baskılarının satışa çıkarılacağı ifade edildi. 
     Shakespeare'in ölümünden sonra yayınlanan ''First Folio'' adlı koleksiyon, 2001 yılında 6.2 milyon dolara satılmıştı. Christies'in başkan yardımcısı Francis Wahlgren, Hamlet'in diğerlerine oranla çok daha az bulunan bir eser olduğunu ifade ederek, eserin yüksek bir fiyata satılmasını beklediklerini söyledi. 
     Eserin, Shakespeare'in sağlığında çıkarılan son baskı olduğu kaydedildi. 
     
</TEXT>
</DOC>
