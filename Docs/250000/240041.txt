<DOC>
<DOCNO> 240041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/14/son/sonspo12.html </URL>
<DATE> 2004/05/14/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Matthaeus, Beşiktaş'a hayır dediğini Macar gazetelerine açıkladı... 
</HEADLINE>
<TEXT>

     Beşiktaş Kulübü başkan adaylarından Yıldırım Demirören'in, seçilmesi durumunda takımın başına getireceğini söylediği Macaristan Milli Futbol Takımı Teknik Direktörü Lother Matthaeus, Macar gazetelerine yaptığı açıklamada, ''hayır'' yanıtı verdiğini bildirdi. 
     Macar gazeteleri, Matthaeus'un Beşiktaş'a transfer olacağı haberlerini manşetten verdiler. Macaristan'ın tek günlük spor gazetesi olan Nemzeti Sport, Matthaeus'un Beşiktaş transferine tam üç sayfa ayırdı. Tam sayfa manşetten duyurulan haberde, Beşiktaş başkan adayı Yıldırım Demirören'in, '' Matthaeus'la anlaştım, Mayıs sonunda seçilirsem Beşiktaş'ın teknik direktörü Lothar Matthaeus olacak'' açıklamasına yer verildi. 
     Lothar Matthaeus ise Macar gazetelerine yaptığı açıklamada, Beşiktaş Kulübü başkan adayı ile görüştüğünü, ancak bu öneriyi geri çevirdiğini belirtti. Macaristan Milli Takımı'nı Dünya Şampiyonası finallerine çıkarma hedefi olduğunu açıklayan Matthaeus, Beşiktaş'a ''hayır'' dediğini bildirdi. 
     Macaristan Futbol Federasyonu yetkilileri de böyle bir transferden haberleri olmadığını ve Matthaeus'un kendileriyle iki yıllık sözleşmesi bulunduğunu açıkladılar. 

     
</TEXT>
</DOC>
