<DOC>
<DOCNO> 229257 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/son/sondun45.html </URL>
<DATE> 2004/04/07/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
NYT 1994 katliamından sonra Ruandalılar İslam'a yöneldi 
</HEADLINE>
<TEXT>

     ABD'de yayımlanan New York Times gazetesi, tarihin en büyük katliamlarından birinin yaşandığı Ruanda'da halkın, Hıristiyan din adamlarını da başlarına gelenden sorumlu tutarak, giderek Müslümanlığı seçtiğini yazdı. 
     Gazetenin haberinde, bugün hala ağırlıklı olarak Katolik olan Ruanda'da 1994'teki katliamdan sonra İslam'ın en hızlı yayılan din durumuna geldiği kaydedildi. 
     Ruanda'daki katliamın başlangıç tarihinin yıldönümünde yayınlanan habere göre, Katolikliğin son yüzyıl boyunca baskın din olduğu Ruanda'da, halkın Hıristiyan din adamlarını da katliamdan sorumlu tuttuğu için hızla bu dinden vazgeçtiği belirtildi. 
     Gazeteye konuşan Yakobo Djuma Nzeyimana, ''Devam ettiğim kiliseye gelenlerin hepsi öldürüldü ve rahip de katillere yardımcı oldu. Bir daha oraya dönüp ibadet edemezdim. Başka bir şey bulmalıydım'' dedi. 
     Nzeyimana'nın cuma namazı için El Fetih mescidinde toplanan 2000 kişiden sadece biri olduğunu yazan New York Times, kalabalığın mescide sığmayarak sıcak güneşin altında namaz kıldığını yazdı. 
     Haberde, on yıl öncesine göre Ruanda'daki cami sayısının ikiye katlanarak 500'e, Müslüman nüfusun da son 10 yılda ikiye katlanarak bir milyona ulaştığı ve toplam nüfusun yüzde 15'ini temsil eder hale geldiği kaydedildi. 
     1994 yılındaki katliamlarda Müslüman liderlerin Müslümanların çoğunu ve pek çok Ruandalıyı katliamdan korumayı başardığının belirtildiği haberde, İslam'ı seçenlerin ''Her tarafta ölüm varken en güvenli yerler Müslüman komşularımızın bölgeleriydi'' dedikleri belirtildi ve camilerde de hiç kimsenin öldürülmediğinin altı çizildi. 
     
</TEXT>
</DOC>
