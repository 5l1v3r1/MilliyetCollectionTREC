<DOC>
<DOCNO> 216641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/21/guncel/gun06.html </URL>
<DATE> 2004/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Ölüme davetiye 
</HEADLINE>
<TEXT>

   Deprem facialarının ardından başlayan zemin tartışmaları, ne yazık ki bir şey değiştirmedi. İstanbul Büyükçekmece'de çekilen bu fotoğraflar, yaşanan vurdumduymazlığı gözler önüne seriyor 
      Serhat Oğuz Fotoğraflar ERCAN ARSLAN 
   
   İstanbul'un olası bir depremi minimum zararla atlatabilmesi için çalışmalar devam ederken, son derece tehlikeli olmasına rağmen heyelan bölgelerinde yapılaşma tam gaz devam ediyor. Uzmanlar, dolgu alana kurulan Büyükçekmece Yeni Mezarlığı'nın karşı yamacındaki fabrikaların durumuna dikkat çekiyor. Heyelanın oluşturduğu uçurumun dibinde bulunan binalar, Yıldız Teknik Üniversitesi Öğretim Üyesi Prof. Dr. Şükrü Ersoy'a göre büyük risk altında. Ersoy, zeminin her geçen gün biraz daha kaydığını ve binaları tehdit ettiğini söylüyor. 
   
   'Ruhsat vermezdim' 
   Kıraç beldesinde de üç blok ve 9'ar katlı apartmanlar da toprak kaymasının kilometrelerce uzaktan görülebildiği yamaçlara inşa ediliyor. Bahçelerüstü mevkiinde, halen yapımı süren binaların yaklaşık 50 metre uzağındaki toprak kayması da hemen dikkat çekiyor. 
   1996'da Kıraç Belediyesi'nden ruhsat alan İmren Evleri Yapı Kooperatifi Başkanı Sefer Nas, inşaat alanının daha önce tarla olduğunu, bu yüzden sadece en üstteki 1-2 metrelik katmanın kaydığını iddia etti. Kıraç Belediye Başkanı Sonnur Yalnızoğlu da 2003'te söz konusu arazi için zemin etüdü yaptırdıklarını ve tehlike bulunmadığını iddia etti. Etüt çalışmasını yapan İstanbul Üniversitesi Öğretim Üyesi Doç. Dr. Mehmet Turgut ise "Ben olsam burada 6 kattan yüksek yapıya ruhsat vermem" dedi. 
   
      Mezarlık da kayıyor    Büyükçekmece Yeni Mezarlığı da toprak kaymasından nasibini almış durumda. Mezarlığın zeminindeki toprağın Büyükçekmece Gölü'ne kaymasıyla birlikte oluşan manzara, korku filmlerine malzeme olacak türden... Son bir yıl içinde 'hareketlenip' yer değiştiren mezarların çoğu harabeye dönmüş. Büyükçekmece Belediyesi'ne ait mezarlığın görevlileri kayan bölgelerdeki mezarları, talep olursa aynı mezarlığın daha sağlam zemine sahip olan bölümüne naklettiklerini söylüyor. Mezarlıkta yakınları bulunanlar ise mezarlığın tamamen nakledilmesini istiyor. 
   
   
</TEXT>
</DOC>
