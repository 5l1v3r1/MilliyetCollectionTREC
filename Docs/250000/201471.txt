<DOC>
<DOCNO> 201471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/12/guncel/gun01.html </URL>
<DATE> 2003/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Eylem tırmanıyor 
</HEADLINE>
<TEXT>

   Antalya'da 40 türbanlı öğrencinin gösterisine 20 arkadaş daha katıldı. 15 erkek öğrenci de eyleme destek için derse girmedi 
      İBRAHİM LALELİ, MAHİR VARLI Antalya DHA 
   
   Antalya Anadolu İmam - Hatip ve İmam - Hatip Lisesi'ne türbanlarıyla alınmayan öğrencilerin protestosu dün de sürdü. 
   Önceki gün eylem başlatan 40 türbanlı kıza dün 20 arkadaş daha katıldı. Yaklaşık 15 erkek öğrenci de arkadaşlarına destek için derslere girmedi. Kendisini Eda Aytürk olarak tanıtan, ancak gerçek isminin Esra Şirin olduğu ortaya çıkan 3. sınıf öğrencisi, "Devamsızlıktan kalmamak için derslere girebiliriz. Ancak mücadelemiz devam edecek" dedi. Velilerden Cemal Doğruyol da "Binanın bahçesi değil, içi kamusal alan. Yol bile kamusal alan sayılıyor. Müslümanlar nereye gidecek Okul yönetimi İstanbul'daki saldırılardan sonra baskılarını artırdı" diye konuştu. 
   
   'Uygulama kararı aldık' 
   Müdür Enver Sarıca, Okul Aile Birliği'nin de desteğiyle toplantı yaptığı kız öğrencileri eylemi bitirmeleri için ikna edemedi. Eğitim yılı başında Kılık Kıyafet Yönetmeliği'ni uygulama kararı aldıklarını söyleyen Sarıca, "Bunu yaparken öğrencileri zorlamak istemedik. İknayla başörtülerini çıkartmaları kararı alındı. Kurallara uymayan 16 kız öğrenci disipline sevk edildi" dedi. 
   
   Altıkulaç Siyasiler çözmeli 
   Meclis Milli Eğitim Komisyonu Başkanı Tayyar Altıkulaç, türban sorununu siyasilerin ve asıl olarak hükümetin çözmesi gerektiğini söyledi. Antalya'daki eylemi, "Demokratik bir mücadelenin patlaması olarak" niteleyen Altıkulaç, öğrencilere sabırlı olmaları nasihatında bulundu. Antalya Anadolu İmam - Hatip Lisesi'ndeki eylemi NTV'ye değerlendiren Altıkulaç, kamuoyunda AKP'nin iktidara gelmesinden sonra türban sorununun çözümleneceği beklentisi olduğuna işaret etti. 
   
   Okulda dini işaret yasak    MİNE G. KIRIKKANAT Paris 
   Fransa'da laiklik uygulamasını incelemek üzere kurulan komisyon, öğrencilerin gösteriş amacıyla dini simgelerle devlet okullarına gitmelerinin yasayla yasaklanmasını istedi. Komisyon, dün 100 sayfadan oluşan öneri raporunu Cumhurbaşkanı Jacques Chirac'a sundu. 
   Tam içeriği açıklanmayan raporun ana hatlarını ele geçiren Le Figaro gazetesinin verdiği bilgiye göre komisyon, okullarda "görünür" dini işaretlerin yasaklanması için yasa çıkarılmasını öneriyor. Yasa önerisi, türban, çarşaf, kippa ve büyük haç gibi dini işaretleri yasak kapsamına alırken, öğrencilerin "Hz. Fatma'nın eli, küçük haç ve Yahudi yıldızı" işaretlerini kolye, küpe gibi takı olarak takmalarını serbest bırakıyor. 
   Raporda, okul yemekhanelerinde mönüde domuz eti olduğu günlerde, tercihli bir başka yemek verilmesi öngörülürken, "helal" ya da "koşer" mönü tercihi reddediliyor. 
   Raporda, hastanelere tedavi için giden hastaların kendi inançları doğrultusunda sağlık personelini reddetmelerinin de önüne geçilmesi istendi. 
   
   
</TEXT>
</DOC>
