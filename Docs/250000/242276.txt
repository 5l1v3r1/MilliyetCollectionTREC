<DOC>
<DOCNO> 242276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/24/spor/spo15.html </URL>
<DATE> 2004/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Goller cehalete 
BELEK'TE geliri Antalya Valiliği bünyesinde oluşturulan Okumaz-Yazmazla Mücadele Platformu'na bırakılmak üzere penaltı turnuvası düzenlendi. İkisi Alman toplam 22 takımın yarıştığı turnuvayı Piramit Ajans şampiyon tamamlarken, izleyicilerin bağışlarıyla toplam 8 milyar lira toplandı. 

Kara ikinci oldu 
3. Uluslararası Maltepe Üniversitesi Sahil Yolu Koşusu dün İstanbul'da gerçekleştirildi. 10 kilometrelik yol koşusunda erkeklerde Ukraynalı Hychun, 29.50.00 ile parkur rekoru kırarak birinciliği kazandı. Bayanlarda da Rus Burykina, 32.53.00'lık derecesiyle aynı başarıyı gösterdi. Erkeklerde Sabri Kara, 30.41.00 ile ikinci oldu. 

Pat Cash'tan şov 
ÇARŞI mağazalarının sponsorluğunda ve İstanbul Büyükşehir Belediyesi'nin katkılarıyla düzenlenen 1. İstanbul Sokak Tenisi Şenliği dün Suadiye Oteli önündeki özel tenis kortlarında yapıldı. Şenlikte 1987 Wimbledon Şampiyonu Avustralyalı eski ünlü raket Pat Cash de gösteri maçı yaptı. 

Ahmet Dursun vasat 
BEŞİKTAŞ'IN eski futbolcusu, Çin Halk Cumhuriyeti liginde takımı Tianjin TEDA'nın, deplasmanda Sichuan Guangchen ile yaptığı maçta ikinci yarıda forma giydi. Ahmet Dursun fazla varlık gösteremezken, ligin ilk maçını berabere kapatan TEDA, Guangchen önünde de son beş dakikada bulduğu golle 1-1'lik eşitliği yakaladı. 

Sert, Sakarya'da 
SÜPER Lig'e takımı taşıyan Şaban Yıldırım'la devam etmeme kararı alan Sakaryaspor'da, teknik direktörlüğe Necmettin Sert getirildi. Sert, daha önce altyapı koordinatörüyken, Bülent Önder'in ayrılmasının ardından takımın başına getirilmişti. Sivas'a giderken Sakaryaspor'un geçirdiği kazada hayatını kaybeden Hüseyin Hamamcı'nın da yardımcılığını üstlenmişti. 

3. Lig sevinci 
ÜÇÜNCÜ Lig'e yükselme müsabakalarında dün Kayseri'deki finalde Antalya Okulcular Belediyespor'u 1-0 yenen Hatay Köy Hizmetlerispor mutlu sona ulaştı. Aydın'da ise Edremit Belediyespor'u 5-0 yenen Akseki Aromaspor güldü. Eskişehir'de sevinen Küçükçekmece'yi 1-0 mağlup eden Mecidiyeköy oldu. 






</TEXT>
</DOC>
