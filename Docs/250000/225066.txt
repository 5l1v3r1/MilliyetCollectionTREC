<DOC>
<DOCNO> 225066 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/24/yazar/civaoglu.html </URL>
<DATE> 2004/03/24/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
Eskişehir'de efsane Yılmaz Büyükerşen 
</HEADLINE>
<TEXT>

   Anadolu Üniversitesi'ni neredeyse yoktan var eden Büyükerşen "Burayı da üniversite gibi yapacağım" diyor 
      
   Anadolu Üniversitesi rektör odasının giriş kapısındaki heykel kimin 
   Cevap ilginç 
   "Eski rektörlük çaycısının heykeli... Rektörlük yıllarında Yılmaz Büyükerşen yapmış." 
   Bu heykel Büyükerşen'in gen kodunu çözmekte "Yaratıcılık, estetik, sanat, mevkiye değil insana saygı, vefa..." Bugünün Türkiye'sinde yükselen değerlere uymasa da, insanlığın gerçek değerleri. 
   Eskişehir'de Büyükerşen'e esen sevgi rüzgarları bu kodlar okunarak anlaşılır. 
   
   Heykel kent 
   Anadolu Üniversitesi'ni neredeyse yoktan var etti. 
   Eskişehir'e gelenler "Burada iki Eskişehir var... Biri Anadolu Üniversitesi, ikincisi Eskişehir... Birincisi Avrupa, ikincisi Asya" diyorlardı. 
   CNN canlı yayın söyleşimizde Büyükerşen "Bu kenti de, Anadolu Üniversitesi gibi yapmak için belediye başkanı oldum" dedi. 
   Gerçekten kent değişti. Özellikle yolların yapımı ve çamurdan kurtuluş süreci neredeyse tamamlanmış. Raylı sistem ve toplu taşımacılığın sonlarına varılmış. Leş gibi kokan Porsuk Çayı temizlenmiş, destek duvarları tamamlanmış. 
   Strasbourg'da olduğu gibi su seviyesi düzenleyen havuz asansörler yapılmış. Türkiye'de ilk kez nehirde toplu ulaşım sağlanacak. Nehir üzerinde yüzer lokanta - teknelerde gezi yapılacak. 
   Eskişehir, Türkiye'nin en fazla heykeli olan kenti. Yeşillikler arasında, meydanlarda heykeller dikkat çekiyor. Ama bunlar rüküşlük anıtları değil. 
   Yurttaşlarla nabız tuttum. Büyük çoğunluk oyunu, Yılmaz Büyükerşen'e vereceğini söylüyordu. AKP adayı azınlıkta kaldı. 
   Büyükerşen'in yaptırdığı anket de, AKP adayının gerilerde kaldığını gösteriyor. 
   AKP ise zaten anketlerinde iddialı değil. 
   Seçim otobüsü çevresindekiler "Büyükerşen Hoca, aslında başbakan, cumhurbaşkanı olmalıydı" diyorlar. 
   
   Muhalefet koalisyonu 
   Eskişehir'de başka kentler için özlenen "sol oyların birliği" sağlanmış durumda. 
   CHP'nin büyükşehir adayı yok. 
   Fakat belirteyim ki Büyükerşen, neredeyse her partiden seçmenlerin odaklandığı isim. 
   Tabii deneyimler bize gene de ihtiyatlı olmayı öğretti. Dalan, İstanbul'da, Anavatan inişte olduğu için seçimi kaybetmedi mi 
   İzmir'in efsane ismi Osman Kibar, Ecevit'in Kıbrıs fatihi Karaoğlan imajıyla CHP'ye oy patlamaları yaptırması nedeniyle başkanlığını, henüz bir meçhul olan eski boksör İhsan Alyanak'a kaptırmış değil miydi 
   AKP de, iktidar partisi olmanın ve Türkiye genelinde yükselen oylarının avantajıyla, adayı Faruk Karaçay için yükleniyor. Bu arada gıda, yakacak yardımları, kutsal kitap üzerine yemin ettirmeler gibi iddiaları da dinledim. 
   Ayrıca... AKP adayı Karaçay da, efendi ve düzgün bir insan izlenimini verdi. 
   Fakat ibre Yılmaz Büyükerşen'den yana. 
   
      
   
   
</TEXT>
</DOC>
