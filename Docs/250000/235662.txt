<DOC>
<DOCNO> 235662 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/28/son/sontur12.html </URL>
<DATE> 2004/04/28/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
Poliklinikte maganda saldırısı 
</HEADLINE>
<TEXT>

     İSTANBUL Milliyet 

SSK Göztepe Merdivenköy Polikliniği'ne sevk işlemleri için gelen hasta yakınları, sıra yüzünden tartıştıkları dört özel güvenlik görevlisini tabanca ve bıçakla yaraladı. 
     Alınan bilgiye göre kimliği belirlenemeyen iki kişi, bir yakınlarının sevk işlemlerini yaptırmak için poliklinikte sıra beklemeden işlemlerinin yapılmasını istedi. Bunun üzerine görevli memur, polikliniğin özel güvenliğinden yardım istedi. Güvenlik görevlileri, hasta yakınlarını sıralarını beklemeleri konusunda uyarınca tartışma çıktı. 
     Tartışma, çevredeki vatandaşlar ve diğer güvenlik görevlilerince büyümeden önlendi. Sevk işlemini tamamlayan kişiler, daha sonra buradan ayrıldı. Aynı kişiler yaklaşık yarım saat sonra yanlarındaki iki kişiyle tekrar polikliniğe geldi. Sigorta servisi önünde güvenlik görevlilerine saldıran bu kişiler, Bakartaş Güvenlik Şirketi'ne bağlı dört güvenlik görevlisini tabanca ve bıçakla darp ederek yaraladı. Saldırganlar, daha sonra uzaklaştı. Saldırı sırasında özel güvenlik görevlisi Koray Akdoğan 23 bacağından kurşunla, Elvan Atak 28 , Fatih Çomak 25 ve Tuncay Patır 25 da bacak ve kasıklarından bıçak darbeleriyle yaralandı. 
     SSK Göztepe Eğitim Hastanesi'nde tedaviye alınan güvenlik görevlilerin baş, yüz ve vücutlarının çeşitli yerlerinde darpla oluşan morluk ve ödemler olduğu bildirildi. Bu arada SSK Göztepe Eğitim Hastanesi Başhekimi Prof. Dr. Hasan Erbil, güvenlik görevlilerinde silah bulunmadığını, onların daha çok hasta ve hasta yakınlarını yönlendirme konusunda çalıştıklarını belirtti. 
     Erbil, sevk işlemlerinin yapıldığı servisin çok yoğun olduğunu ve zaman zaman sıkışıklıklar yaşandığını kaydetti. Erbil, görevlilerin vatandaşların mağdur olmaması için fedakarca çalıştıklarını söyledi. 
     
</TEXT>
</DOC>
