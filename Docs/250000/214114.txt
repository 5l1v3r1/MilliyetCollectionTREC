<DOC>
<DOCNO> 214114 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/09/son/sontur01.html </URL>
<DATE> 2004/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Konya'da ikinci mucize... Bir kişiye daha ulaşıldı... 
</HEADLINE>
<TEXT>

     Konya'da çöken binanın enkazında bu sabah bir mucizeye daha tanıklık edildi. Beton bloklar altında tam 7 gün yaşamla ölüm arasındaki ince çizgide kurtarılmayı bekleyen Yasemin Yaprakçı, tam 156 saat sonra sağ olarak kurtarıldı. 
     Enkaz başında çalışmalarını aralıksız sürdüren arama-kurtarma ekipleri, bu sabahın ilk saatlerinde binanın bodrum kısmında canlı olduğu bildirilen bir kişiye daha ulaştı. 
     Ayakları kiriş altında sıkıştığı için yaklaşık 2,5 saattir kurtarılmaya çalışılan Yasemin Yaprakçı'nın oldukça bitkin olduğu anlaşıldı. 
     Yaklaşık 6,5 gün sonra kendisine ulaşıldığında sağlık ekipleri tarafından serum verilen Yaprakçı'nın su istediğini belirten yetkililer, genç kadının sadece ağzının ıslatılabildiğini söyledi. 
     Genç kadının ayak kısmında 1,5 yaşındaki yeğeninin cesedi ile 7 gün boyunca ölüme karşı direndiği ortaya çıktı. Yasemin Yaprakçı'nın çökme sırasında binanın merdivenlerinde olduğu anlaşıldı. 
     
     GATA'YA GÖNDERİLİYOR 

     Konya Numune Hastanesi Başhekimi Dr. Rıza Sarıbabıçcı, AA muhabirine, enkazdan 157 saat sonra canlı çıkarılan Yasemin Yaprakçı'da kangren belirtisi ve kaburgalarında kırık olduğunu belirterek, bacaklarındaki damar yollarını açmaya çalıştıklarını söyledi. 
     Sarıbabıçcı, sağlık durumu ağır olan Yasemin Yaprakçı'nın gerekli müdahalenin yapılabilmesi için helikopter ya da ambulans uçakla Ankara GATA'ya sevk edileceğini kaydetti. 
     
     KIZI VE KOCASI DA KURTULMUŞTU 

     Konya'da çöken bina enkazından yaklaşık 157 saat sonra mucize eseri çıkarılan Yasemin Yaprakçı'nın eşi Halil Yaprakçı, çökme anında kucağındaki kızı Bahar'ın 1,5 hayatını son anda kurtarmıştı. 
     AA muhabirinin edindiği bilgiye göre, şu anda olanlardan habersiz bir şekilde yakınlarının evinde oyuncaklarıyla oynayan minik Bahar, üzücü olayın yaşandığı gün anne ve babasıyla birlikte Kerkük Caddesi Zümrüt Apatmanı'nın 1. katında oturan dedesi Şaban Yaprakçı'yı ziyarete gitti. 
     Bir süre sonra aniden gelen gürültünün ardından herkesin hızla evi terk etmeye başladığı sırada, baba Halil Yaprakçı, kızı Bahar'ı kucağına alarak binayı terk etmek için dış kapıya koştu. 
     Deprem olduğu düşüncesiyle büyük panik yaşayan baba Halil Yaprakçı, apartmanın dış kapısına geldiği sırada enkaz altında kalacağını anlayarak, saniyelik bir karar verdi ve kucağındaki Bahar'ı bahçeye doğru attı. 
     Bahar'ın yara almadan kurtulmasını sağlayan baba Halil Yaprakçı, kısmen enkazda kalarak bacağı kırılmış bir şekilde kurtarıldı. Bu gelişmeden sonra Yaprakçı ailesi, anne Yasemin'in canlı olarak çıkarılmasını beklemeye ve dua etmeye başladı. 
     Enkazın üzerinden geçen yaklaşık bir haftalık süre sonunda ümitlerin tükendiği sırada, anne Yasemin Yaprakçı da kızı gibi mucizevi bir şekilde kurtarıldı. 
     Tarif edilemez bir mutluluk yaşan Halil Yaprakçı, GATA'ya sevk edilen eşiyle Ankara'ya giderken, minik Bahar ise yaşanan bina dehşetinden kendisinin ve annesinin nasıl kurtulduğunu belki büyüyünce öğrenebilecek. 
     
</TEXT>
</DOC>
