<DOC>
<DOCNO> 228485 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/04/son/sonyas05.html </URL>
<DATE> 2004/04/04/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
24 yıl hapis yattı, sonra suçsuz olduğu anlaşıldı 
</HEADLINE>
<TEXT>

     ABD'de, cinayetten yargılanarak hapse mahkum olan bir kişinin, 24 yılını demir parmaklıklar arkasında geçirdikten sonra suçsuz olduğunun anlaşılması üzerine serbest bırakıldığı belirtildi. 
     Los Angeles Times gazetesinin haberine göre, 24 yıldır cezaevinde bulunan Thomas Lee Goldstein, Long Beach yüksek mahkemesinin masum olduğu yönündeki kararıyla geçen cuma günü serbest bırakıldı. 
     55 yaşındaki Goldstein, serbest kaldıktan sonra yaptığı açıklamada, ''Çok sinirli, endişeli ve geleceğimden emin değilim, ama yine de dışarda olduğum için mutluyum'' dedi. 
     Kansaslı olan Goldstein, Kasım 1979'da Long Beach'te John McGinest'in silahla öldürülmesinden sorumlu tutulmuş, ısrarla masum olduğunu söylemesine rağmen mahkum olmuştu. Şahitlerden Loran Campell 2002 yılında verdiği ifadeyi değiştirmiş ve bir yıl sonra da ölmüştü. 
     Uzun bir hukuk mücadelesinden sonra serbest kalan Goldstein, güvenilir olmayan iki şahitin ifadesi neticesinde çeyrek yüzyılını demir parmaklıkların arkasında geçirmesine yol açan yetkililer hakkında dava açacağını da söyledi. 
     
</TEXT>
</DOC>
