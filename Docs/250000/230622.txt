<DOC>
<DOCNO> 230622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/12/son/soneko11.html </URL>
<DATE> 2004/04/12/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Almanların FIFA için dizay ettiği hatıra para, Darphane'de basılacak 
</HEADLINE>
<TEXT>

     Almanların FIFA için dizayn ettiği hatıra paranın, Darphane ve Damga Matbaası'nda basılacağı bildirildi. 
     Darphane ve Damga Matbaası Genel Müdürlüğü'nün, koleksiyonerler için bastırdığı hatıra paralar, Antalya'da düzenlenen Takı Show 2004 Fuarı'nda sergilendi. 
     Darphane ve Damga Matbaası Genel Müdürü Tuğrul Bilen Ünal, özel gün ve kişiler anısına çıkarılan bakır, gümüş ve altın hatıra paraların adeta yok sattığını söyledi. 
     Türk Darphanesi'nin geçmişten gelen birikime sahip olduğunu ve bu birikimini teknolojik gelişmelerle güçlendirdiğini belirten Ünal, şöyle konuştu 
     ''Teknolojik olarak dünyanın sayılı darphaneleri arasındayız. İlk on içerisindeyiz. Bastığımız hatıra paralara dünyanın bir çok ülkesinden talep geliyor. Amerika ve Almanya başta olmak üzere bir çok Avrupa ülkesi de bizden hatıra para talep ediyor.'' Almanların FIFA için dizayn ettiği özel gümüş paralar ile hatıra paralarının darphanede basılacağını ifade eden Ünal, ''Almanya özellikle FIA için üreteceği resmi paraların basımını bizden talep etti. Yaklaşık 50 bin adet gümüş paralarını basacağız. Hatta talebe göre Almanya'nın bir kısım hatıra paralarını da biz basacağız'' diye konuştu. 
     Darphane'nin teknolojisi ile Avrupalıları hayran bıraktığını belirten Ünal, 2002'de 1 milyon dolarlık gelir elde edilirken, bu rakamın 2003'te 1 milyon 600 bin dolara çıktığını kaydetti. Ünal, sadece Almanya'dan değil, bir çok ülkeden de büyük oranda talep geldiğini, bunları imkanlar ölçüsünde değerlendirdiklerini söyledi. 
     
     ''TÜRK İNSANI KOLEKSİYONERLİĞİNE PEK İLGİ GÖSTERMİYOR'' 
     Darphane'ye üye 6 bin 500 kişi bulunduğunu ve bu kişilerin çıkan hatıra paraları sürekli olarak takip ettiklerini belirten Ünal, Türk insanının koleksiyonerliğe çok fazla ilgi göstemediğine dikkati çekti. Ünal, ''Avrupalılar, Türkiye için basılan hatıra paraları dahi talep ediyor. Çünkü piyasaya sunduğumuz bu paralar, sınırlı sayıda üretiliyor ve devamı yok. Bir süre sonra bunlar çok daha değerli materyaller haline geliyor'' dedi. 
     Türkiye'de koleksiyonerliğin yatırım aracı olarak yapıldığını belirten Ünal, çok az sayıdaki kişinin hobi olarak hatıra para koleksiyonu yaptığını kaydetti. Ünal, ''Amacımız, vatandaşlarımızın da bu güzel ve bir o kadar da geleceğe yönelik yatırım olan hatıra para koleksiyonculuğuna ilgisini çekmek. Bu nedenle ürettiğimiz paraların fiyatları çok uygun. Örneğin Piri Reis anısına basılan gümüş bir paramız 25 milyon liradan satılıyor'' diye konuştu. 
     
     PARALAR SAATLERİN İÇİNE GİRDİ 
     Türkiye'de ilk defa yaptıkları çalışmayla, hatıra olarak basılan gümüş, altın ve bakır paraların saatini üretiklerini de belirten Ünal, ''Hatıra Paralı ve Hatıra Madalyonlu'' saat adını verdikleri saatlerin, nostaljik bir görünümde olduğunu belirtti. 
     İlk defa saatlerin Antalya Fuarı'nda sergilendiğini ve piyasaya sunulduğunu anlatan Ünal, bu saatlerin özel olarak üretildiğini vurguladı. 
     İlginç görünümlü saatlerin 175 milyon ile 750 milyon lira arasında fiyatla satışa sunulduğunu bildtiren Ünal, saatlerin büyük talep gördüğünü bildirdi. Ünal, ''Bir daha imal edilmesi mümkün olmayan bu ürünlerimizin yüzde 30'nu tüketmiş durumdayız'' diye konuştu. 
     
</TEXT>
</DOC>
