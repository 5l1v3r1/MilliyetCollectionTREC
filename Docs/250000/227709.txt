<DOC>
<DOCNO> 227709 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/son/sontur22.html </URL>
<DATE> 2004/04/01/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Ali Göbelek'in ağabeyi savcılıktan korunma istedi 
</HEADLINE>
<TEXT>

     Almanya'nın Augsburg kentinde 4'ü ailesinden, 5 kişiyi öldürdüğü iddia edilen ve Adana'da yakalanan Ali Göbelek'in ağabeyi, savcılığa başvurarak korunma talebinde bulundu. 
     Süleyman Göbelek, Adana Adliyesi'ne gelerek, ailesi ve kendi hayatının tehlikede olduğu gerekçesiyle Cumhuriyet Savcılığı'na dilekçe verdi. 
     Göbelek, dilekçesinde, Adana Cezaevi'nde tutuklu bulunan kardeşi Ali Göbelek'in işlediği iddia edilen cinayetleri kınadığını ifade ederek, şunları kaydetti 
     ''Bu kabullenemeyeceğim, elim olayla benim herhangi bir ilgim yok. Buna rağmen, ölenlerin yakınları tarafından tehdit ediliyorum. Bu kişilerin ve akrabalarının beslediği amansız kin ve nefret benim ve ailemin ölümüne neden olabilir. Yüce Türk adaletinden, hayatlarımızın korunmasını ve önlem alınmasını talep ediyorum.'' Adana'da düzenlenen operasyon sonucu yakalanan Ali Göbelek tarafından kıskançlık sonucu Almanya'da bıçaklanarak öldürüldüğü öne sürülen Aylin Göbelek, kızı Ela Doğan, annesi Melahat Çankaya ve kardeşi Aykın Çankaya'nın cenazeleri, Adana'da toprağa verilmişti. Olayda, Çek Vladimir Vlacher de öldürülmüştü. 
     
</TEXT>
</DOC>
