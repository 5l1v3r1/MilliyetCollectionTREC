<DOC>
<DOCNO> 249561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/21/spor/ydemirkol.html </URL>
<DATE> 2004/06/21/ </DATE>
<TIME>  </TIME>
<AUTHOR> Mehmet DEMİRKOL  </AUTHOR>
<HEADLINE>
Favori değil Portekiz 
</HEADLINE>
<TEXT>



Maçın 40. dakikasında henüz gol yoktu, aslına bakarsanız kaleyi bulmuş tek bir şut vardı. Miguel'in çaprazdan vurduğu, Casillas'ın elinde kalan deneme. Bir de kaleyi bulmayan Pauleta'nın kafa şutu. Bu istatistiklere bakıldığında nasıl bir maç olduğunu düşünürsünüz Muhteşemdi. 
Açılış maçında Yunanistan'ı son 10 dakikaya kadar hiç baskı altına alamayan Portekizliler, Yunanistan'ı perişan eden büyük ağabeylerini kendi ceza sahaları çevresine hapsetti. Haritaya baktığınızda İspanya kocaman gövdesiyle Portekiz'i Atlantik'e dökmek ister gibi baskın durur ya. İşte ilk yarıdaki futbol da buna benziyordu. Ancak diğerini ittiren bu kez küçük kardeş, gerçek evsahibiydi. Aynı politik coğrafyanın bize anlattığı gibi. Komşuyu itiyorlar ama delemiyorlardı. İspanya dümdüz, yukarıdan aşağıya bir duvar gibi duruyor. Portekiz müthiş bir tempoyla dayanıyordu. Avrupa'nın en eski ulus devletlerinden bir olan Portekiz'in bin yıla yakın Kastilyanlara dayandığı gibi, onlar da gerçek ev sahibinin sürekli ittirmesine delinmeden, kırılmadan dayandılar. 
İspanyolların Vicente ve Joaquin'den müteşekkil süper kanatlarına, Figo ve C. Ronaldo meydan okuyor, bunda çok da başarılı oluyordu. Portekiz dün ilk yarıda 8 gün öncesinden çok daha dinamik, çok daha hızlı, çok daha varyasyonluydu ama İspanyollar da İtalyan gibi dayanıklıydı. Resmi olmayan ev sahibinin hocası, Saez, maç öncesi Marchena'nın cezasından endişeli olsa da Joanito'nun uyumlu oluşu herhangi bir sorun çıkarmadı. Aksine devrenin sonuna doğru bu oyuncuyla gole de yaklaştılar. 
Portekiz'in oyunda baskılı oluşunun türlü sebeplerinden bahsedilebilir. Çoğunluğu futbol, en azından saha dışı psikolojik faktörler. Ama sahada da onlara yardım eden gerçekler vardı. İspanya'nın çok güçlü gibi duran Vicente, Raul ve Joaquin'dan oluşan üçlüsü'nün besleyecek onların arkasında direnç hattı ve pasör olacak üçlüde Raul'un oluşu bu bölgeyi sürekli kalabalık tutan Portekiz'e üstünlük sağladı. Raul orada çok yumuşak ve yavaş kaldı. Buna rağmen Atletico Madrid'li Fernando Torres'in akıldışı sürat ve top hakimiyetiyle onlar da kontralarla rakipleri kadar gole yaklaşabildiler. 
Derken Faro'dan Rusya'nın futbol dünyasında normal ama Portekiz gezegeninde beklenmedik 2-0 galibiyet haberi geldi. Ve dengeler bozuldu, akıllar karıştı, hesaplar başladı. Maç öncesi sürekli birbirini ıslıklayan ama iç içe oturan tribünlerdekilerde de, sahadakilerde de Portekiz yenmeli, Yunanistan atmamalı ya da İspanya bir farklı yenilmeli. Onlar komşular neden olmasın Sanırım maçın gazının kaçışı ilk yarıdaki tempoya çıkamayışı bundan. Peki ya 56'da Nuno Gomes'in sayısı O Avrupa Şampiyonaları için yaratılmış. Ne denebilir Her neyse Bu gol herkesin aklını başına getirdi. Yine o tempoya bu kez duvarsız karşılıklı bir oyuna hayran kaldık. Ardından Yunanistan'ın gol haberi ve artık İspanyollar gol atmalı. Bunun için Saez altı forvetle iki kez direklere vurarak elinden gelen her şeyi yapıyor ama küçük ev sahibi yüzyıllardır olduğu gibi çok dirençli. Kötü başladıkları turnuvayı favoriyi dışarı atarak sürdürüyorlar. 




</TEXT>
</DOC>
