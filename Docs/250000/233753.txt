<DOC>
<DOCNO> 233753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/22/yazar/yilmaz.html </URL>
<DATE> 2004/04/22/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
"Murat Demirel'e Egebank'ı satmak istemedim" 
</HEADLINE>
<TEXT>

   
   Amme alacaklarının tahsiline ilişkin 6183 sayılı yasa çemberi daraltıyor. 
   Geçtiğimiz gün Tasarruf Mevduatı Sigorta Fonu TMSF Başkanı Ahmet Ertürk'ün batık bankalardan yapılacak tahsilatın 5 - 5.5 milyar dolarda kalacağına ilişkin beklentisine yer vermiştim. 
   Bu rakamları biraz daha açayım. İmar Bankası ve faiz zararları ile birlikte bankalarda 22 milyar dolar buharlaştı Hazine ve TMSF'ye banka operasyonnun maliyeti ise 42 milyar dolara ulaştı. 
   Tablo bu kadar vahim. 
   Tahsilata bakarken, Egebank'ın eski genel müdürlerinden Sami Erdem'in eşi Bingül Erdem'in arsasına el konulmasını örnek olarak göstermiştim. 
   Arsa olayı aslında TMSF ile Sami Erdem arasındaki bir mesele olmaktan öte, Mural Demirel ile eski genel müdürü arasındaki bir anlaşmazlık. 
   Egebank, Hüseyin Bayraktar'ın yüzde 55, Enver Ören'in yüzde 35, Sami Erdem'in de yüzde 10 oranında ortak olduğu bir bankaydı. Banka, 5 Mayıs 1998'de Murat Demirel'e satıldı, 15 gün sonra da genel müdürü Sami Erdem istifa etti veya ettirildi. 
   Erdem, bankada o dönem 519 bin dolar birikmiş maaş alacağı olduğunu söylüyor. Banka müdür yardımcıları, Erdem'e alacağına karşılık bankanın Küçükbakkalköy'deki 1900 metrekarelik arsayı teklif ediyor. 
   Erdem "Arsa 30 milyar lira alacağa karşılık bankaya geçmiş, banka bana satışı 31 milyar liraya tapuda tescil ettirmiş. Arsanın bana maliyeti 119 milyar lira. Demirel arsanın bedelinin 600 milyar lira ettiğini söyleyince, kendisine ver 119 milyarı al arsayı dedim" diyor. 
   Demirel satıştan üç ay sonra haberdar oluyor ve hukuki yollara başvuruyor. TMSF'nin başlattığı işlem işte bu tarihlere giden bir soruşturmanın sonucu. Erdem, TMSF'nin "el koyma" operasyonuna karşı itirazda bulunuyor, henüz yanıtını alamıyor. TMSF yasal süresi içinde bu dilekçeye yanıt vermezse, Erdem ile mahkemelik olacak. 
   Erdem'e neden bankayı sattıktan 15 gün içinde "istifa" ettiğini de sordum... 
   Erdem, "Murat Demirel'in bankaya getireceği paranın kredi olduğunu görünce satıştan vazgeçtim. Ancak babası Şevket Demirel'e saygı duyarım, kendisi ile iki kez görüştüm. Banka satışında Şevket Demirel Holding'in de ortaklığı yer aldı. Bunun üzerine satış gerçekleşti. Şevket bey satıştan 4 - 5 ay sonra ortaklıktan ayrıldı" diyor. 
   Murat Demirel'in arası bu dönemde Egebank'ın eski sahibi Hüseyin Bayraktar ile de açıldı. Demirel bu dönemde, bankanın kendisine gösterdildiği gibi karda değil, zararda olduğunu iddia etmişti. 
   Hem Bankalar Kanunu'ndaki, hem de amme alacakları kanunundaki düzenlemeye göre Egebank'ın borçlarının tahsili için TMSF nereye kadar gidebilir 
   Örneğin Murat Demirel'in babası, Isparta'da bir sanayi imparatorluğu kuran Şevket Demirel'e gidilir mi, diye sormuştum. 
   TMSF, banka kaynaklarının aktarıldığı yerlerle ilişki kurmaya çalışıyor. İmar Bankası'nda olan gerçek mevduatla, bilançoda yer alan mevduat arasındaki fark, diğer Fon bankalarında görülmediği için yasa TMSF'nin yetkilerini sınırlıyor. 
   O nedenle de Demirel'e aktarılan bir kaynak bulunmadığı sürece operasyon yapmaları da söz konusu olmuyor. 
   Adının yanına 1.3 milyar dolar hortum yazılan Demirel, TMSF ile görüşüyor. Demirel'in açıklamalarına göre TMSF'nin alacağı 344 milyon dolar. Borç tutarında anlaşma olacak mı 
   Demirel'in sorunu borç miktarında değil, nasıl ödeyeceğinde düğümleniyor. Babası Şevket Demirel ile birlikte iş yapmaması belki TMSF'den aile servetini kurtarıyor ama, borç ödemeye yeteneğini de zayıflatıyor. 
   Ne iş yaparsın Sayın Demirel 
   
      
   
</TEXT>
</DOC>
