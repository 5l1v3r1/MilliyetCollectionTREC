<DOC>
<DOCNO> 212394 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/31/son/soneko04.html </URL>
<DATE> 2004/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayram harçlığı yerine banka kartı... 
</HEADLINE>
<TEXT>

     MasterCard Üye İlişkileri Direktörü Karin Dalva, Çin'de gençlere bayram harçlığı olarak, bayram şekeri gibi banka kartlarının verildiğini belirterek, Türkiye'de de kurban ve şeker bayramlarında harçlıkların para yüklü banka kartlarıyla verilebileceğini söyledi. 
     AA muhabirinin sorularını yanıtlayan Dalva, Çin yılının başlangıcında özel kart dizaynı yapılarak gençlere, içinde para yüklü kartların hediye edildiğini söyledi. 
     Karin Dalva, ''Kartların içinde ne kadar para olacağını siz belirliyorsunuz. O gencin o bankayla alakası olmasına da gerek yok. Bu kart sadece alışverişlerde kullanılıyor. Hediye çeki vermek gibi bir şey. Türkiye'de de kurban ve şeker bayramlarında harçlıklar banka kartıyla verilebilir'' dedi. 
     Şifre girildiği için alışverişte son derece güvenli olan banka kartlarının, işyerlerinde kullanımının Türk halkı tarafından pek bilinmediğini belirten Dalva, banka kartlarının kullanılmamasının gereksiz operasyonel yük getirdiğini vurguladı. Karin Dalva, ''Bugün gençler daha sık banka kartı kullanıyor. Önemli olan bizlerin de artık ATM'den para çekip işyerine vermemiz değil, onu kullanmamız'' dedi. 
     Banka kartı kullanımını yaygınlaştırmak için MasterCard olarak daha önce özel kampanyalar yaptıklarını, şimdi de bankalarla birlikte özel çalışmalar yapacaklarını belirten Dalva, ''Altyapı mevcut, enflasyon müsait, geriye kalan tek şey kart hamilini eğitmek. Şu anda bankalarla yapılan çalışma bu'' dedi. 
     Banka kartlarının kaydi ekonomi yaratılması bakımından önemli olduğuna işaret eden Dalva ''Banka kartı nakit para yerine geçecek bir uygulama. Nakit para ne kadar az dolaşımda olursa ülkemiz için o kadar yararlı'' diye konuştu. 
     
     TL'DEN 6 SIFIR ATILMASI 
     Türkiye'de banka kartlarının işyerlerinde kullanılma oranının yüzde 1 gibi çok düşük bir oranda olduğuna dikkati çeken Dalva, Avrupa ortalamasının yüzde 15 olduğunu bildirdi. 
     Türk Lirası'ndan 6 sıfır atılmasının kendileri için önemli milat olacağını ifade eden Dalva, şunları kaydetti 
     ''Paranın hem ekonomik hem de piskolojik olarak değer kazanacağına inanıyorum. Piskolojik olarak değer kazanmasından kastım bugün ABD'de 100 dolarla dolaşıp 100 dolar bozdurulmaz, süpermarkette çıkardınız mı bozamayız bunu derler. TL'den 6 sıfır atılmasıyla para piskolojik olarak da değer kazanıp büyük tutarları üstümüzde taşımayacağız. 
     TL'den 6 sıfır atılmasıyla birlikte paranın görüntüsü de değişiyor olacak. Kart kullanımının artacağına inanıyorum. Artı bozuk paralar çok olacak. Biz bozuk para taşımaya alışkın bir toplum değiliz. O nedenle banka kartının işyerlerinde kullanımının çok fazla artacağını düşünüyorum.'' 
     
</TEXT>
</DOC>
