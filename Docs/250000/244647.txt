<DOC>
<DOCNO> 244647 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/02/spor/ygokce.html </URL>
<DATE> 2004/06/02/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Şampiyon'un kavgası 
</HEADLINE>
<TEXT>



Sekiz yıl önce ibretle izlediğimiz film, şimdi yeni versiyonuyla yeniden karşımızda... 
Senaryo aynı, aktörler değişmiş... 
Tıpkı Troy filmindeki gibi, kökü derinlerde yatan eski kavgalar şimdi yeniden gündem oluşturmaya başlıyor. 
Fenerbahçe, şampiyonluk kutlamaları ve üçüncü yıldızı takmanın da coşkusuyla korkunç bir güç gösterisine hazırlanıyor... 
Fenerbahçe kavgaya soyunuyor... 
Türkiye Futbol Federasyonu Başkanı ile yeniden çatışma sürecine giriyor... 
Trabzonspor'la rekabetini sportif alanın dışına çıkarıyor... 
Galatasaray'la kolkola girerek TV yayın haklarından aldıkları aslan payına ilaveten yeni paylar almak üzere stratejiler geliştiriyor. 
Benzer senaryoyu sekiz yıl önce Fenerbahçe Başkanı Ali Şen sahneye koymuştu... 
Yabancı kontenjanında 3 1 sınırın kalkmasını, ya da en azından artırılmasını talep etmiş, o günkü TFF Başkanı Şenes Erzik bu duruma karşı çıkınca, kılıcını kınından çıkarıp, kendi kulüp üyesi başkana karşı resmen savaş başlatmıştı. Ali Şen'in bir başka hedefi de masum biçimde Galatasaraylı olduğunu açıklayan MHK'nın dürüst başkanı Ahmet Güvener olmuştu... 
Ali Şen, o günlerde Galatasaray'a karşı da yoğun biçimde saldırı politikası uyguluyor, kulübünü tam anlamıyla bir yalnızlığa sürüklüyordu. 

Derin öfke 
Bugünkü tabloda fark, ezeli rakip Galatasaray'ın şimdi müttefik olmasıdır. 
Aziz Yıldırım, onca emek ve parasına karşı yıllardan beri sürüp gelen sportif başarı yetersizliğini, şampiyonluk ve üçüncü yıldızla giderdiğine inanarak, şimdi derinlerdeki öfkesini yansıtmaktadır futbol alanına... Şampiyon bir takımın kulüp başkanı olarak yaşadıklarını medya ile paylaşmaktan kaçınmış, tam aksine FBTV'de kendi kulüp kanalında canlı yayında Tuncay'la sözleşme yenileyerek ulusal basını ve ve televizyonları atlatarak bir tür öfke tatmini aramıştır. Trabzonspor kulübü üzerinde Gökdeniz'in transferini sürekli gündemde tutarak, yardımcıları aracılığıyla kuralları zorlayarak oluşturduğu baskı da ayrıca ibretle izlenmektedir. 
Ligin şampiyonluk kupasını vermesi için bizzat Başbakan Recep Tayyip Erdoğan'ı ziyaret ederek yaptığı başvuru ise geleneklere de, sportif anlayışa da tamamen aykırıdır. O Kupa'yı vermek, ya da nezaket gereği bir başka şahsa vermesini önermek ligin düzenleyicisi TFF Başkanı'nın hakkıdır. Bunu bile bile kendine ait olmayan hakkı kullanarak Başbakan'ı kupa vermeye davet etmek, kavgaya devleti de karıştırmak değil de, nedir 

Durum umutsuz 
Fenerbahçe Başkanı, parayla, özveriyle, sevgi ve enerjiyle yaptığı elbette takdir görmesi gereken hizmetleri - maalesef - kişisel öfkelerinin ağırlığından kurtaramamaktadır. 
Şimdi ortaya konan senaryo, TFF Başkanı Ulusoy'u - fırsat bulabilirse - koltuğundan indirecek stratejik hamleleri yapmak, örneğin Mehmet Ali Yılmaz'ın adaylığı ile ortaya çıkacak alternatifi zorlamak ve bu arada yayın haklarından MHK başkanının seçimine kadar hemen her konuda avantaj sağlamaktır. 
Sekiz yıl önce Galatasaray Başkanı Alp Yalman, futbolun selameti adına Erzik'le Şen'i uzlaştırmış, muhtemel bir kaosu önlemişti. 
Bugünkü durum daha da umutsuzdur... Fenerbahçe dahil, hiç kimseye yararı olmayacak bir kavgayı önleyecek bir Alp Yalman da yoktur çünkü. 

Matthaeus kaygısı 
İsviçre'den e - mail atan bir okurum H.Nikbay , soruyor 
"Bu futbolcunun, futbolu bırakırken topladığı bağışlara bile el kondu... Geçimsiz, hiç kimseyle anlaşamayan, çalıştığı kulüplerle ters düşmüş bu adamın Türkiye'de işi ne Hele hele Beşiktaş'ta Bu adam önce jübile maçında topladığı paraları sakatlar derneğine bağışladığını Alman basınına kanıtlasın. Bu adam kesinlikle Beşiktaş'ın aradığı adam değildir " 
Nikbay'ı kaygılandıran kişi, Beşiktaş'ın yeni teknik direktör adayı Lothar Matthaeus. 
Şimdilik yorum yok. 

Yıldırım'a başarılar 

Beşiktaş, spor tarihimizin en temiz ve en dürüst kongrelerinden birini gerçekleştirerek yine bir örneklik oluşturdu. Kaos ortamında dört başkan adayı çıkararak, polemiksiz kavgasız, programlar ve transfer listelerinden oluşan somut alternatiflerle üyelerini karşı karşıya getirdi. 
Bu sonuca hepimiz saygı göstermeliyiz. 
Yıldırım Demirören ve Fikret Orman, soluk soluğa bir yarış çıkardılar. İkisini de alkışlamalıyız. 
Öte yandan Erol Kaynar ve Affan Keçeci de farklı ekipler ve felsefelerle umdukları oyu almamış olsalar dahi, en azından delegasyona "Biz buradayız " demek cesaretini ve onurunu göstermişlerdir. Onları da kutlamalıyız. 
Yıldırım Demirören, taraftarın ve sokaktaki Beşiktaşlı'nın da tercihini kongreye taşıyabilmiştir. 
Bu özelliği, onun ağır sorumluluğunu bir kat daha arttırıyor. 

Köklü temizlik 
Taraftarlarını elbette stadda iyi koşullarda konumlandırmaya çalışırken, bir yandan da daha sportif davranışlara özendirmeli, Beşiktaş tribünlerine zaman zaman egemen olan kavgacı ve öfkeli tavrı mutlaka değiştirmelidir. 
Futbolda özellikle transfer güncel yoğunluk yaratıyor. 
Ama kulübün her şeyden önce köklü bir temizliğe ihtiyacı var... 
Demirören, 101 yıllık kulübe düşen o mafyoz lekeyi temizlemezse, ne yaparsa yapsın başarılı sayılmayacaktır. 
Beşiktaş fesefesi ve Beşiktaş geleneklerine özen göstermesini beklediğimiz Yıldırım'a başarılar diliyoruz. 

Elvan ve Süreyya 

Atina Olimpiyat Oyunları için geri sayım başlarken, nicedir özlediğim yeni bir rekabetin sevinciyle sarsıldım. 
Elvan Abeylegesse, 1500 metrede de olimpiyat barajını aşarak, aynı disiplinde Süreyya Ayhan'la koşma hakkını elde etti. 
1980 Moskova Olimpiyat Oyunları'nda özenerek izlediğim "Sebastian Coe - Steve Owett" rekabeti, nihayet bizim kızlar tarafından Atina'da sahnelenecek. 
Herhangi bir spor dalında altın madalya için rekabete girişen iki sporcuya sahip olmak, kıskanılacak bir zenginliktir. 
Biz, hem de sporların anası atletizmde şöyle veya böyle iki altın kıza sahibiz şimdiden... 
Kim, nasıl hazırlanıyor Hangisi daha şanslı, farklı kişilikleri ile bu yükü hangisi daha rahat taşır, hangisi kazanır Bu soruların yanıtlarını önümüzdeki haftalarda araştıracağım. Şimdilik bu olimpik keyfin altına çiziyorum... 




</TEXT>
</DOC>
