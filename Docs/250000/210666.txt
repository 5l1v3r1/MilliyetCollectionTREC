<DOC>
<DOCNO> 210666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/23/son/soneko28.html </URL>
<DATE> 2004/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İmar Bankası mudilerine vekaletle ödeme yapılabilecek 
</HEADLINE>
<TEXT>

     Şahsen başvuruda bulunamayan İmar Bankası mudilerine, bugünden itibaren, noter veya büyükelçilik onaylı özel vekaletname ile ödeme yapılabilme imkanı getirildi. 
     Tasarruf Mevduatı Sigorta Fonu'ndan TMSF yapılan yazılı açıklamaya göre, ödemelerde İmar Bankası hesap cüzdanı asıllarının tesliminin zorunlu olması nedeniyle, hesap cüzdanını çaldıran veya kayıp eden mudiler ile hesap cüzdanı aslı olmadığı için 1 Eylül 2003 tarihine kadar İmar Bankası şubelerine başvuru yapmış hak sahipleri, Ziraat Bankası'nın ödeme için talep etmiş olduğu ve daha önce duyurulan belgelerin yanı sıra resmi kurumlardan alınmış tutanak veya ibraname aslını, ödeme aşamasında ilgili Ziraat Bankası şubelerine ibraz edecekler. 
     Başvuruda kullanmış oldukları hesap cüzdanını başvurudan sonra çaldıran veya kaybeden hak sahipleri ise resmi kurumlardan alınmış tutanak veya ibraname fotokopisini, kimliklerinin arkalı önlü fotokopisini, vatandaşlık numarasını, Pamukbank A.Ş'ne başvuruda alınan Bilgi-Belge Teslim Makbuzu fotokipisini ekleyecekleri bir dilekçe ile TMSF nezdindeki İmar Bankası İrtibat masasına posta yoluyla gönderecekler. 
     Ödemeler başladıktan sonra söz konusu belgeleri gönderen mudiler, bir daha gönderimde bulunmayacaklar. Başvurulardan ödenmesine onay verilenler, Ziraat Bankası aracılığı ile başvuru sahibine bildirilecek. İmar Bankası İrtibat Masasına fotokopisi gönderilen belge asılları ise ödeme aşamasında ilgili Ziraat Bankası şubelerine ibraz edilecek. 
     İmar Bankası mudileri, ''Tasarruf Mevduatı Sigorta Fonu Tasfiye Dairesi Başkanlığı Büyükdere Caddesi, No 143 Esentepe İSTANBUL'' adresi ile irtibat kurabilecek. 
     İmar bankası mudilerine ödemelere, 17 Ocak Cumartesi günü başlanmıştı. 
     
</TEXT>
</DOC>
