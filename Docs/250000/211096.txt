<DOC>
<DOCNO> 211096 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/25/son/sontur29.html </URL>
<DATE> 2004/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Çanakkale'de 4 gündür elektrik yok... 
</HEADLINE>
<TEXT>

     Çanakkale'de 4 gündür kente elektrik verilemezken, Kayalıdağ TRT Vericisi'nde mahsur kalan 3 kişiye ulaşılmaya çalışılıyor. 
     Çanakkale'de, kar yağışı ve fırtınanın olumsuz etkileri sürüyor. Hızı saatte 100 kilometreye ulaşan fırtına ve kar yağışı nedeniyle, Lapseki İlçesi'ne bağlı Eçialan Köyü yakınlarında kopan enerji nakil hattının onarımı için ekiplerin bölgeye ulaştığı bildirildi. 4 gündür elektrik verilemeyen kentteki hatların onarımı için İzmir'den 8 kişilik destek ekibi çalışmalarına başladı. 
     Çanakkale Valisi Süleyman Kamçı, kente elektrik verilmesi için yoğun çaba harcandığını, 24 saatte belli bölgelere enerji verilebileceğini belirterek, şunları söyledi 
     ''Ekipler, elektrik verilebilmesi için yoğun çaba harcıyor. TEDAŞ ve TEAŞ Genel Müdürleri de çalışmaları yerinde görmek ve denetlemek için Çanakkale'ye geldi. Enerji sorunu çözüldüğü taktirde yaşanan olumsuzlukların ortadan kalkacağını sanıyoruz.'' Öte yandan, Kayalıdağ TRT vericisinde 4 gündür mahsur kalan 2 kişilik teknik ekip ile 1 orman muhafaza memurunun kurtarılması için çalışma başlatıldığı kaydedildi. 
     
</TEXT>
</DOC>
