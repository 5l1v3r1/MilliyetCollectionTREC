<DOC>
<DOCNO> 200286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/07/magazin/mag03.html </URL>
<DATE> 2003/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu kez Popstar'ın kapısı fena karıştı 
</HEADLINE>
<TEXT>

   Yeditepe Üniversitesi güvenlik görevlileri finalistlerden Selçuk Yapar'ın ailesini içeri almayınca, kapı önünde başlayan kavga karakolda bitti... 
      Deniz Altuntaş 
   
   Kanal D'nin büyük ilgi gören yarışma programı Popstar'ın önceki geceki canlı yayını olaylı geçti. 
   Med Yapım'ın dağıttığı davetiyelerle Kayışdağı'ndaki Yeditepe Üniversitesi'ne gelenler 1800 kişilik salonu tıklım tıklım doldurdu. Yetkililer salona 2 binin üzerinde davetli aldıktan sonra girişi yasakladı. Ancak ellerindeki davetiyeleri gösterip salona girmeye çalışan yüzlerce Popstar meraklısı arasında, yarışmacılardan Selçuk Yapar'ın annesi Emine Yapar ve engelli ağabeyi Yiğit Yapar da vardı. 
   
   Gazeteci dövdüler 
   Yapar'ın annesi ve ağabeyi, üniversitenin güvenlik görevlilerine derdini anlatmaya çalıştı, ama başarılı olamadı. Güvenlik elemanlarından birinin Yiğit Yapar'a küfretmesi, tartışmanın kavgaya dönüşmesine neden oldu. Kalabalık arasında sıkışıp kalan Emine Yapar da fenalık geçirip bayıldı. 
   Olayı görüntüleyen basın mensupları da, güvenlik görevlilerinin hedefi oldu. Çıkan kavgada başına defalarca telsiz darbesi yiyen Hürriyet gazetesi magazin muhabiri Cenker Tezel'in kafası yarıldı. Bunun üzerine soluğu Maltepe Gülsuyu Karakolu'nda alan basın mensupları, Yeditepe Üniversitesi güvenlik görevlilerinden şik yetçi oldu. 
   
   Barış birinci, Alpay elendi 
   Öte yandan "Popstar"ın dün gece yapılan dördüncü hafta elemesinde Alpay Kulay elendi. Üç hafta üst üste birinci olan Serkül Kan üçüncü olurken, birinciliği baştan beri favori gösterilen Barış Kömürcüoğlu aldı. Bayhan Gürhan ise gecede ikinci seçildi. 
   
   
</TEXT>
</DOC>
