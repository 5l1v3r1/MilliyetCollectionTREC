<DOC>
<DOCNO> 224109 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/21/ekonomi/aeko.html </URL>
<DATE> 2004/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Danıştay Uzanlar Kepez'den 342 trilyon haksız kazanç elde ettiler 
</HEADLINE>
<TEXT>

   Danıştay 10. Dairesi'nin kararında Uzanlar'ın Kepez'den elde ettiği 342 trilyon liralık haksız kazancın, şirketin değerinin yüzde 55'ine karşılık geldiği vurgulandı 
      ANKARA Milliyet 
   
   Kepez Elektrik A.Ş.'ye el konulmasına ilişkin Bakanlar Kurulu kararının yürütmesinin durdurulması istemini reddeden Danıştay 10. Dairesi'nin gerekçeli kararında, Uzanlar'ın 342 trilyon lira haksız kazanç elde ettikleri vurgulandı 
   Danıştay 10.Daire, Kepez Elekrik'e ilişkin gerekçeli kararında, ÇEAŞ'ta görülen usulsüzlüklerin burada da görüldüğünü belirtti. 
   Kararda, TEDAŞ ile Kepez arasında, 1998'de İşletme Hakkı Devir Sözleşmesi yapılmasına karşın, buna bağlı olarak imzalanması gereken, Elektrik Satış Anlaşması'nın şirkete el konulduğu tarihe kadar imzalanmadığı anımsatıldı. 
   
   Tapuları üzerine geçirdi 
   Uzan Grubu'nun 2003 itibarıyla, Hazine'ye devri gereken 808 taşınmazı Hazine'ye devretmediği ve şirket adına tescil ettirdiğinin anlatıldığı kararda, şirketin taahhüt ettiği yatırımları yapmayıp, dağıtım tesislerini devlete devretmeyerek, kamu aleyhine çalıştığı vurgulandı. Kararda, şirket tarafından üretilen enerjinin satışa sunmuş olduğu enerjiyi karşılama oranının 1996 yılı sonu kadar yüzde 45 iken bu oranın 2000'den itibaren ortalama yüzde 17.9 seviyesine düştüğü, 24 iletim projesinden ancak 9'unun tamamlandığı ifade edildi. 
   Kararda, elektrik satışından, maliyet giderleri düşüldüğünde, 2003 değerlerine göre, Kurumlar Vergisi hariç 196 trilyon 894 milyar 834 milyon lira k r elde eden şirketin, fazla kazanç miktarının bundan daha fazla olduğu, Mart 2003 sonu değeri üzerinden 342 trilyon 127 milyar 703 milyon lira fazladan kazanç sağladığı belirtildi. Bunun, şirketin rayiç değerinin yaklaşık yüzde 55.45'ine karşılık geldiği de vurgulandı. 
   Kararda, sadece elektrik üretip dağıtmak için kurulan Kepez'in, ÇEAŞ gibi Uzan Grubu'nun "finans şirketi" haline dönüştürüldüğü, şirketin sattığı elektriğin yine büyük bölümünü devletten aldığı, Kepez'in gelirlerinin yatırım yerine Uzan Grubu'na harcandığı vurgulandı. 
   Bu nedenle, sözleşmenin feshi ve el koyma kararının hukuka aykırı olmadığı bildirildi. Davacı Kemal Uzan, karara itiraz ederek dosyayı Danıştay İdari Dava Daireleri Genel Kurulu'na taşıyabilecek. 
   
   Şirketlere 21 trilyon aktarıldı    Kararda, Uzan Grubu'nun diğer şirketlerinin Kepez'e, personel desteği ve müşavirlik hizmeti vermiş gibi gösterildiği ve 1994-2003 yılları arasında Kepez'den elde edilen gelirin 21 trilyon 985 milyar 888 milyon lirasının örtülü olarak bu şirketlere aktarıldığı kaydedildi. 
   Kepez'in gelirlerinin tutulduğu, Uzanlar'a ait Adabank Offshore, İmar Bankası Offshore nezdindeki hesaplara, 1997-2000 dönemi içerisinde düşük faiz uygulandığının anlatıldığı kararda, bu nedenle, Kepez'in, döviz bazında en düşük 307 milyar, en yüksek 313 milyar lira, TL. bazında ise en düşük 331, en yüksek 386 milyar lira faiz gelirinden mahrum kaldığı anlatıldı. Kararda, Kepez'den, İmar Bankası Offshore'a, 1999'da 950 milyar 762 milyon lira ödeme yapıldığı da vurgulandı. 
   Kararda, Kepez'in, ÇEAŞ'tan aldığı hisse senetlerine, 1993'te 3 milyar 600 milyon lira, 1994'te 45 milyar 684 milyon lira fazla bedel ödediği, böylece faaliyet k rının grup şirketlerine aktarılmasıyla şirketin 12 trilyon 905 milyar 943 milyon lira zarara uğradığı kaydedildi. 
   
   
</TEXT>
</DOC>
