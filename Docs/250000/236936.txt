<DOC>
<DOCNO> 236936 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/03/son/sonspo04.html </URL>
<DATE> 2004/05/03/ </DATE>
<TIME> 00.05 </TIME>
<AUTHOR>  </AUTHOR>
<HEADLINE>
Ve Milan şampiyon, Emre mağlup... 
</HEADLINE>
<TEXT>

     İtalya Serie A'da 2003-2004 şampiyonu Milan... Kırmızı-siyahlılar takipçisi Roma'yı San Siro'da 85 bin seyircisinin önünde 1-0 yenerek sezonun bitimine 2 hafta kala ipi göğüsledi ve İtalya'da 17. şampiyonluğunu ilan etti. 
     Çizme'de haftanın maçı olarak gösterilen maçta, puan cetvelinin en üstündeki iki takımın kapıştı. Ev sahibi Milan, 1. dakikada Kaka'nın ortasına iyi yükselen Ukraynalı süperstarı Andrei Shevchenko'nun attığı mükemmel kafa golüyle Roma'yı 1-0 mağlup etti. 
     79 puana ulaşan Ancelotti'nin öğrencileri, bu galibiyetle en yakın takipçisi Roma'yla puan farkını 9'a çıkararak zaferini ilan etti. 
     
     Maç iki kez durdu 

     Kırmızı siyahlı futbolcular, şampiyonluğu San Siro'yu dolduran 85 bin taraftarının önünde muhteşem bir coşkuyla kutladı. Ancak maç içinde futbol sahalarına yakışmayan çirkin görüntüler vardı. 
     Roma taraftarlarının sahaya fırlattıkları yabancı cisimler nedeniyle karşılaşma iki kez durdu. Birinde penaltıya isyan eden Sarı-Kırmızılılar’ın attığı sis bombası Gattuso’nun yanında patladı. 
     İki kez de tribünden atılan maddeler Milan kalecisi Dida’ya isabet etti. Karşılaşma sonrası San Siro’yu bayram yerine çeviren ev sahibi ekibin taraftarları, Milano sokaklarında zaferi sabaha kadar kutladı. 
     
     Emreli Inter mağlup 

     Emre ve Okan’ın takımı Inter ise deplasmanda Lecce’ye 2-1 kaybederek, 5. sıraya geriledi ve gelecek sezon Şampiyonlar Ligi’ne katılma umutlarını zora soktu. 
     Mavi-Siyahlılar, Adriano’nun penaltısıyla öne geçti. Ev sahibi daha sonra Tonetto ve Bovo’nun golleriyle 3 puanı kaptı. Emre 90 dakika görev aldı. 
     Serie A'da toplu sonuçlar şöyle 
     

Milan 1 0 Roma Chievo 2 0 Modena Empoli 2 0 Bologna Lazio 1 1 Reggina Lecce 2 1 Inter Parma 3 1 Ancona Perugia 1 0 Juventus Sampdoria 1 3 Udinese Siena 0 1 Brescia      

     
</TEXT>
</DOC>
