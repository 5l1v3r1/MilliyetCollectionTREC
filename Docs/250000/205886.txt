<DOC>
<DOCNO> 205886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/02/ekonomi/eko05.html </URL>
<DATE> 2004/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzan ve asistanına telefon dinleme davası 
</HEADLINE>
<TEXT>

   Şişli Cumhuriyet Savcısı, Uzan'ın altı kişinin telefonunu dinlediği iddiasıyla dava açtı 
      İSTANBUL Milliyet 
   
   İmar Bankası soruşturması kapsamında ele geçen ses kasetleriyle ilgili, Hakan Uzan ile asistanı Meltem İşgördü hakkında altı kişinin telefonlarını dinleyerek "sırrın masuniyetini ifşa ederek zarar vermek" suçunu işledikleri iddiasıyla 18 yıla kadar hapis istemiyle dava açıldı. 
   Şişli Cumhuriyet Başsavcılığı'nca yürütülen İmar Bankası soruşturması sırasında Uzan grubuna ait bazı yerlerde yapılan aralamalarda ele geçen ses kasetleriyle ilgili soruşturma tamamlandı. Cumhuriyet Savcısı Mecit Ceylan tarafından hazırlanan iddianamede, aramalarda uzaktan ses dinleme ve gizli görüntü cihazlarının ele geçirildiği belirtildi. 
   Müşteki Doğan Holding Yönetim Kurulu Başkanı Aydın Doğan'ın şirket telefonlarının uzaktan ses dinleme cihazlarıyla dinlendiğinin ve bunların bazı basın organlarında yayımlandığının kaydedildiği iddianamede, Hakan Uzan'ın eski eşi şarkıcı Yeşim Salkım'ın da cep telefonunun dinlendiği belirtildi. 
   İddianamede, Doğan Yayın Holding Başkanı Mehmet Ali Yalçındağ ve Hürriyet gazetesi Genel Yayın Yönetmeni Ertuğrul Özkök'ün de aralarında bulunduğu dört kişinin daha ismine müşteki olarak yer verildi. İddianamede, İmar Bankası'nın zarara uğratılmasına ilişkin davada gıyabi tutuklu olarak aranan işadamı Hakan Uzan ve İşgördü'nün, TCK'nın 195 2 maddesi uyarınca "sırrın masuniyetini ifşa ederek zarar vermek" suçundan, her müşteki için ayrı ayrı birer aydan üçer yıla kadar hapisle cezalandırılması istendi. Böylece sanıkların toplam altışar aydan 18'er yıla kadar hapis cezasına çarptırılmaları talep edildi. 
   
   
</TEXT>
</DOC>
