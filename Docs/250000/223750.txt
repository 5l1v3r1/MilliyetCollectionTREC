<DOC>
<DOCNO> 223750 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/19/son/soneko24.html </URL>
<DATE> 2004/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan Mecbur kalmadıkça elektrik ve doğalgaza zam yok 
</HEADLINE>
<TEXT>

     Devlet Bakanı Ali Babacan, mecbur kalmadıkça elektriğe ve doğalgaza zam yapmayacaklarını söyledi. 
     Babacan, beraberindeki Devlet Bakanı Kürşad Tüzmen ile birlikte Gaziantep Sanayi Odası ve Gaziantep Ticaret Odası'nın birlikte düzenlediği ''Son Ekonomik Gelişmeler'' konulu toplantıya konuşmacı olarak katıldı. 
     Babacan, devletin olmayan parasını harcamadıklarını, sanayinin temel girdilerinin maliyetlerini azaltmak için bütçe imkanları ölçüsünde yapabildiklerini yaptıklarını belirtti. 
     Doğalgaza zam konusunun basında sıkça speküle edildiğine dikkati çeken Babacan, ''Doğalgaz fiyatları son bir yılda artmadı, azalıyor. Biz çok çok mecbur kalmadıkça ne elektriğe ne de doğalgaza herhangi bir zam yapma düşüncesi içerisinde değiliz'' dedi. 
     Babacan, Türkiye'de sanayinin temel girdilerinin maliyetinin diğer ülkelerle kıyaslandığında yüksek olduğunun doğru olduğunu ifade ederek, bu problemin farkında olduklarını belirtti. Devletin sağlamış olduğu elektrik, doğalgaz gibi girdilerin maliyetlerinin düşürülmesinin bir bedeli olduğuna dikkati çeken Babacan, şöyle konuştu 
     ''Bunun bütçeye bir yükü var. Biz bütçe sınırları alanı çerçevesinde hareket ediyoruz. Biz eskilerin bütçe çok açık versin nasıl olsa merkez bankası elimizin altında, biz parayı basarız, bastığımız parayla da bu açıkları şu ya da bu şekilde kapatırız anlayışında değiliz. Artık öyle bir anlayış yok. Artık gerçek ve ciddi bir bütçe disiplini var. Ve eğer eflasyon düşüyorsa, faizler düşüyorsa bunun arkasındaki temel neden budur.'' 
     
     ''OLMAYAN PARAYI HARCAMIYORUZ'' 
     Kendilerinin olaya gerçekçi yaklaştıklarını, devletin gelir ve giderine baktıklarını ifade eden Babacan, ''Biz olmayan parayı asla harcamıyoruz. Olmayan parayı harcayanların sonunu gördük. Türkiye 30 yıldır enflasyon belasından kurtulamadı'' diye konuştu 
     Siyasi düşünüldüğünde işin kolay olduğunu, isteyene her istediğinin verilebildiğini, işçi ve memurun zam isteminin kolaylıkla yanıtlanabildiğini vurgulayan Babacan, şunları anlattı 
     ''Siyasi açıdan bunları yapmak o kadar kolay ki. Peki kaynağı nereden alıyorsunuz Para basıyorsunuz. Artık Türkiye'de böyle bir dönem yok. Bu konuda işi gerçekten sıkı tutuyoruz. Devletin bir tek kuruşu bile eğer kaynağı yoksa harcanmıyor. İşte girdi maliyetlerinin düşürülmesi konusu da dönüyor, dolaşıyor bu kaynak meselesine geliyor. 
     Biz girdi maliyetlerini artırmamak için büyük çaba sarfediyoruz. Elektrik fiyatları bir yıldır değişmedi, hatta sanayiye uyguladığımız fiyatlarda yüzde 5 düşüş sağladık. Bunun bir maliyeti var. 2003'teki bu yüzde 5 düşüşün maliyeti 400 trilyon. Bu düşüşü hiç yapmasaydık bu yıl bir katrilyon daha fazla kaynağımız olacaktı bütçe için. Biz bu fedakarlığı yaptık.'' 
     
     DÖVİZ KURU 
     Babacan, döviz kuruna ilişkin yakınmaları değerlendirirken, serbest piyasada alan ile satan arasında oluşan döviz fiyatının en doğru fiyat olduğuna inandıklarını belirtti. 
     Devletin önceki dönemlerde döviz piyasasının bizzat içinde olduğunu, yükselterek ya da düşürerek yoğun bir şekilde dövizi etkilediğini kaydederek, Türkiye'nin bu tercihler sonrasında üst üste ekonomik krizler yaşadığını vurguladı. 
     Babacan, ''Biz döviz kurunun serbest piyasa koşulları içinde oluşmasını istiyoruz. Bu bizim parti programımızda, seçim beyannamemizde açık açık yer alıyor'' dedi. 
     
</TEXT>
</DOC>
