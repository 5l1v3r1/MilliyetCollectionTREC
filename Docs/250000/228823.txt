<DOC>
<DOCNO> 228823 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/06/siyaset/siy01.html </URL>
<DATE> 2004/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
94 maddelik ikna metni bakanlara dağıtıldı 
</HEADLINE>
<TEXT>
   'Evet' kampanyası 
   Hükümet, Kıbrıs'taki referandumdan 'evet' yanıtı çıkması için harekete geçti. Başbakan Erdoğan, Bakanlar Kurulu'nda, 'Ver kurtul politikası yapmadık' dedi 
   Elçin Ergün 

   
   İsviçre'deki Kıbrıs zirvesinde ortaya çıkan ve 24 Nisan'da referanduma sunulacak olan Annan Planı'nın kabul edilmesinden yana olan hükümet, dünkü Milli Güvenlik Kurulu'na MGK girmeden önce "evet" kampanyasını başlattı. Başbakan Recep Tayyip Erdoğan'ın talimatıyla "Rum tarafının kazanımlarına değinilmeyerek" hazırlanan 94 maddelik ikna raporu, dün bakanlara dağıtıldı. Erdoğan'ın cebinde MGK toplantısına da giden metindeki "olumlu" unsurlar bugün de milletvekillerine anlatılacak. 
   İsviçre'deki zirvenin ardından Ankara'ya taşınan Kıbrıs trafiği dünkü Bakanlar Kurulu'nun tek gündem maddesi oldu. 
   
   Kazanımları anlattılar 
   MGK'dan önce yapılan toplantıda Başbakan Erdoğan ve Dışişleri Bakanı Abdullah Gül, bakanlara "elde edilen kazanımları" uzun uzun anlattı. Erdoğan, "Hiçbir zaman, iddia edildiği gibi ver - kurtul politikası izlemedik, Türkiye'nin ve Kıbrıs Türk halkının menfaatlerini sonuna kadar savunduk" dedi. Toplantıda, "müzakere sürecinde atılan adımların tüm tarafların görüşü alınarak hayata geçirildiği" de vurgulandı. 
   
   MGK'dan önce 'evet' 
   İsviçre'de yaptığı açıklamada, "İyi niyetle yola çıktık. Bunun sonuçlanmasını görmek isteriz" diyerek planın kabulüne destek olacakları mesajını veren Erdoğan, bu yöndeki kampanyayı da başlatmış oldu. Bakanlar Kurulu toplantısında bakanlara verilen "Annan Planı'nın Türk tarafı için olumlu unsurları" başlıklı 94 maddelik metin basına da dağıtıldı. Bu yolla kamuoyuna, hükümetin referandum için tavrının "evet"ten yana olduğu mesajı iletilmiş oldu. Metnin kritik MGK toplantısından hemen önce dağıtılması da dikkat çekti. 
   Erdoğan ve Gül, bugün toplanacak AKP Meclis Grubu'nda, elde edilen kazanımları anlatarak milletvekillerinin kafasındaki soru işaretlerine yanıt verecekler. TBMM Genel Kurulu da, bugün Kıbrıs'ı ele alacak. Hükümet adına söz alarak Genel Kurul'a bilgi verecek olan Gül Genel Kurul'da hükümetin tüm taleplerini elde ettiğini savunacak. 
   
   'Bu noktaya birlikte getirdik' 
   Hükümet Sözcüsü Cemil Çiçek, Bakanlar Kurulu sonrasında yaptığı açıklamada, iki tarafın yararına uygun bir sonuç çıkmasını ümit ettiklerini kaydetti. Meclis'e onay anlamında bir metnin 24 Nisan'dan sonra geleceğini ifade eden Çiçek, "Her defasında tahterevallinin bir tarafına Sayın Denktaş, bir tarafına da Türk hükümetini koymayalım. Böyle bakarsak milli meseleyi iç politik mesele haline getirmiş oluruz. Şu ana kadar müzakereler devletin değişik kademeleriyle ve KKTC'nin ilgili taraflarıyla görüşülerek bu noktaya getirildi" dedi. 
   
   
</TEXT>
</DOC>
