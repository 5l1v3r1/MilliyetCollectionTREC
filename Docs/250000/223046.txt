<DOC>
<DOCNO> 223046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/17/son/sondun15.html </URL>
<DATE> 2004/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye-Yunanistan Kıbrıs'ta güvenlik görüşmeleri başladı 
</HEADLINE>
<TEXT>

     Türkiye ile Yunanistan arasında Kıbrıs'ta güvenlik ve garantiler konulu görüşmeler bugün Atina'da başladı. 
     Yunan heyetine Dışişleri Bakanlığı Siyasi Direktörü Büyükelçi İlias Klis, Türk heyetine ise Dışişleri Bakanlığı Müsteşar Yardımcısı Büyükelçi Baki İlkin'in başkanlık ettiği görüşmelere ilişkin basına açıklama yapılmayacağı kaydedildi. 
     Bu arada, Yunan basını, Atina'nın bu görüşmelerde Ankara'nın takınacağı tavra özel bir önem atfettiğini yazdı. 
     Görüşmelerin birkaç gün devam edebileceğini belirten gazeteler, 24 Mart'ta başlayacak dörtlü görüşmelere kadar kesin sonuç alınması olasılığının küçük olduğunu savundular. 
     Gazeteler, Türk heyetine başkanlık eden Büyükelçi İlkin'in Atina'da ''sert tavrıyla'' tanınmış olmasının da bugünkü görüşmelerden sonuç alınması olasılığını azalttığını öne sürdüler. 
     Ankara'nın ''Türk Silahlı Kuvvetleri'nin baskısı nedeniyle'' Türkiye'nin AB üyeliği sonrasında da Kıbrıs'ta çok sayıda asker bulundurmak istediğini öne süren Yunan basını, Atina'nın ise Annan planındaki 6 bin askerlik tavan bir yana, mümkün olsa adanın tamamen silahtan arındırılmasını arzu ettiğini kaydetti. 
     
</TEXT>
</DOC>
