<DOC>
<DOCNO> 243818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/29/son/sonspo11.html </URL>
<DATE> 2004/05/29/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Trabzonspor, Fatih ve Gökdeniz ile sözleşmeleri uzatacak... 
</HEADLINE>
<TEXT>

     Trabzonspor, transferde ilk olarak Malatyaspor'dan bonservisini aldığı Celaleddin'e imza attırmayı düşünüyor. 
     Kulüp yönetim kurulu üyesi Ömer Sarı, Celaleddin'in salı günü ailesinin yanında bulunduğu Almanya'dan Türkiye'ye döneceğini belirterek, ''İlk olarak Celaleddin'e imza attırmak istiyoruz. Gelecek hafta bu transferin olumlu bir şekilde sona ereceğini düşünüyoruz'' dedi. 
     Yurtdışı ve yurtiçinde görüşmelerinin sürdüğünü kaydeden Sarı, ''Ancak bu transferlerin zamana ihtiyacı var. Şu an gerçekleşebilecek noktadaki transfer, Celaleddin'in transferi'' diye konuştu. 
     İstanbulsporlu Musa Büyük'e de talip olduklarını kaydeden Sarı, bu futbolcunun sözleşmesinin bulunduğunu ve sarı-siyahlı kulüple birkaç gün içinde görüşebileceklerini kaydetti. 
     Sarı, Fatih ve Gökdeniz konusunda problemlerinin bulunmadığını ve bu futbolcuların sözleşmelerini uzatacaklarını sözlerine ekledi. 
     
</TEXT>
</DOC>
