<DOC>
<DOCNO> 201375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/11/son/soneko25.html </URL>
<DATE> 2003/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Cengiz Çandar Irak Savaşı, 11 Eylül'ün çarpıcı bir sonucudur 
</HEADLINE>
<TEXT>

     İstanbul Kültür Üniversitesi öğretim üyesi, gazeteci-yazar Cengiz Çandar, Irak Savaşı'nın, uluslararası çerçevenin yeniden şekillendirilmesi açısından 11 Eylül'ün en anlamlı ve çarpıcı sonucu olduğunu savundu. 
     İstanbul Üniversitesi İktisat Fakültesi Mezunları Cemiyeti tarafından düzenlenen 28. İktisatçılar Haftası çerçevesinde ''Cumhuriyetin 80. Yılında Yurt ve Dünya'' konulu etkinlik kapsamında ''Uluslararası Alanda Siyasi Gelişmeler ve Türkiye'' konusu ele alındı. 
     Çandar, burada yaptığı konuşmada, 21. yüzyılın kurdelasının, 11 Eylül ve Irak Savaşı'nın başlamasıyla kesildiğini söyledi. İçinde bulunulan tek süper devletli uluslararası sistemin Irak Savaşı ve 11 Eylül ile kristalize olduğunu kaydeden Çandar, ''Irak Savaşı uluslararası çerçevenin yeniden şekillendirilmesi açısından 11 Eylül'ün en anlamlı ve çarpıcı sonucudur'' dedi. 
     21. yüzyıla kadar uluslararası sistemi belirleyen jeopolitik alan Avrupa ve Doğu Asya iken yeni rolü artık Ortadoğu'nun aldığını ifade eden Çandar, ''ABD gücünü Ortadoğu'daki gelişmeler üzerinden belirlemek istemektedir. Bunun yeniden teminini de Arap ve İslam ülkelerine demokrasinin empoze edilmesi şeklinde yapmaya çalışıyor'' dedi. 
     Cengiz Çandar, dünyanın hakim gücünün Türkiye'ye laik kimliğiyle Müslüman devlet olarak Ortadoğu ve İslam ülkelerine örnek olma rolü vermek istediğini kaydetti. 
     Galatasaray Üniversitesi Uluslararası İlişkiler Bölüm Başkanı Doç. Dr. Beril Dedeoğlu da, 1990'lı yıllardan sonra Batı'nın, tek güç olma görevine soyunan ABD ile Avrupa'daki oluşumlar olmak üzere ikiye ayrıldığına dikkat çekti. 
     Türkiye'nin ağırlığını taraflardan birine verecek durumda olmadığını belirten Doç. Dedeoğlu, ''Türkiye'nin bu denklemi gerek ekonomi gerek siyasi hassasiyeti bakımından kendi başına çözebileceğini sanmıyorum'' dedi. 
     Ankara Üniversitesi Siyasal Bilgiler Fakültesi Öğretim Üyesi Prof. Dr. Baskın Oran da Türkiye'nin bugüne kadar bir Kürt devletinin bağımsız veya federe devlet olarak ortaya çıkmasına engel olma yönündeki tutumunu sürdürdüğünü belirterek, ''Şu anda böyle bir politikanın imkansız ve anlamsız olduğunu düşünüyorum'' diye konuştu. 
     
</TEXT>
</DOC>
