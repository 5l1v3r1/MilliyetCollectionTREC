<DOC>
<DOCNO> 221998 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/13/son/soneko06.html </URL>
<DATE> 2004/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiftçiye faizsiz gübre müjdesi... 
</HEADLINE>
<TEXT>

     Tarım Kredi Kooperatifleri Merkez Birliği'nin gübre sektöründeki en büyük iştiraklerinden olan Gübretaş, çiftçiye dönük 180 gün vadeli, faizsiz gübre satış kampanyası başlattı. 
     Tarım Kredi Kooperatifleri'ne finansman yükü getirmeden, pazar potansiyeli olmasına rağmen pasif halde bekleyen kooperatifleri aktif hale getirerek, ortak çiftçilerin gübre ihtiyaçlarını karşılamak amacıyla, 180 gün vadeli, faizsiz gübre satışı yapılacak. 
     Merkez Birliği'nce, Bölge Birlikleri ve Tarım Kredi Kooperatifleri'ne gönderilen yazıda, Mart 2004 döneminde gerçekleştirilen ve kooperatif stoklarında bulunan bedeli ödenmiş gübrelerin, kampanya çerçevesinde satış uygulamasına dahil edileceği belirtildi. Ayrıca kampanya bitiş süresinin GÜBRETAŞ tarafından belirleneceği ifade edildi. 
     Türkiye Tarım Kredi Kooperatifleri Merkez Birliği yetkililerinden edinilen bilgiye göre, 180 gün vadeli faizsiz gübre satış kampanyasından, idari ve kanuni takipte kredi borcu bulunmayan, ödeme ahlakı iyi ve durumu kooperatif yönetim kurullarınca uygun görülen ortak çiftçiler yararlanabilecek. 
     
</TEXT>
</DOC>
