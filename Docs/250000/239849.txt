<DOC>
<DOCNO> 239849 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/14/ekonomi/eko03.html </URL>
<DATE> 2004/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Komisyona kızdı, Yüce Divan istedi 
</HEADLINE>
<TEXT>


Eski Başbakan Mesut Yılmaz, Türkbank ihalesiyle ilgili Soruşturma Komisyonu'nda sözü kesilince sinirlenerek "Burası siyasi, beni Yüce Divan'a gönderin" dedi 

GÜNSELİ ÖNAL, HAKAN ŞANLITÜRK Ankara 

Eski Başbakan Mesut Yılmaz, eski Devlet Bakanı Güneş Taner ile kendisi hakkında "Türkbank ihalesine fesat karıştırdıkları" gerekçesiyle kurulan Meclis Soruşturma Komisyonu'nda ifade verirken soru sorulmak istenince sinirlendi. Komisyona üç sayfalık yazılı ifade sunan Yılmaz, "Ben bağımsız Yüce Divan'a gitmek istiyorum" diyerek 25 dakika sonra odadan çıktı. 
Komisyona üç avukatı ve eski ANAP milletvekilleri Sühan Özkan, Şadan Tuzcu, Aydın Ayaydın, Ömer Ertaş, Cavit Kavak ile gelen Yılmaz'ın yerine avukatı Uğur Alacakaptan konuşmak istedi ancak komisyon Başkanı Musa Demir, "Bilgi isteyebilirsiniz ama savunmanızı siz yapacaksınız" diye uyardı. 

Gerginlik yaşandı 
Alacakaptan, Demir'in tavrının yanlış olduğunu öne sürerek müdahale edince gerginlik yaşandı. Yılmaz, komisyona verdiği yazılı ifadesinin benzerini sözlü olarak anlatmaya başladı. Demir kendisini, "Bunları biliyoruz, başka konulara geçelim" diye susturup soru sormak isteyince Yılmaz sinirlendi. Sözü ikinci kez kesilince Yılmaz, "Bu komisyonun hiçbir dayanağı yok. Ben bağımsız Yüce Divan'a gitmek istiyorum" dedi ve salondan çıktı. Komisyon 25 Mayıs'ta Taner'i dinleyecek. 

'Emniyet'te olduğunu sonra öğrendim' Yılmaz'ın savunması özetle şöyle 
"Emniyet Genel Müdürü Necati Bilican'a Korkmaz Yiğit'in iddialarını aktardım ve Alaattin Çakıcı ile doğrudan ilişkisini teşvik eden bir belge istedim. Bana gelen belgeler duyuma dayalıydı. İhaleden sonra Başbakanlık'a gelip bana ulaşmayan, aslı Merkez Bankası Başkanı'na giden belge de aynı niteliktedir. Bunlara dayalı olarak bir tasarrufta bulunmak bu işlemin idari yargı tarafından iptali sonucunu doğurur, tasarrufta bulunan kişilerin de sorumluluğunu gerektirir. İstediğim belgenin Emniyet'te olduğunu sonradan öğrendim.""Yiğit ek kaynak ihtiyacı olduğunu söylediği için ertesi gün Taner'i arayarak kamu bankalarından kredi talebi olursa dikkatli olmalarını istedim.""Başbakanlık konutunda 5 Ekim 1998'de Bülent Ecevit, Kutlu Aktaş, Hüsamettin Özkan ve Zekeriya Temizel ile bir toplantı yaptık ve ihaleyle ilgili işlemlerin durdurulmasının uygun olacağı konusunda fikir birliğine vardık.""Emniyet Genel Müdürlüğü'ne bizde olmayan bir kasetin nasıl bir milletvekilinde Fikri Sağlar olduğunu sordum." 

</TEXT>
</DOC>
