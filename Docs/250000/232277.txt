<DOC>
<DOCNO> 232277 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/17/son/sondun50.html </URL>
<DATE> 2004/04/17/ </DATE>
<TIME> 21.23 </TIME>
<AUTHOR>  </AUTHOR>
<HEADLINE>
Rantissi'nin yattığı hastaneye yüzlerce Hamas militanı akın etti 
</HEADLINE>
<TEXT>

     Hamas lideri Abdülaziz Rantissi'ye İsrail helikopterlerinin füze saldırısının ardından, yüzlerce Hamas yandaşı ve üyesinin hastaneye akın ettiği bildiriliyor. 
     Hastane kaynakları, Rantissi'nin Gazze'deki hastanenin acil servisine kaldırıldığını ve şarapnelle başından yaralandığını belirtti. 
     Görgü tanıkları, Gazze kentindeki saldırıda Rantissi'nin 2 koruması ile bir Filistinli'nin hayatını yitirdiğini açıkladı. 
     İsrail'in Haaretz gazetesi de internet sitesinde, ilk gelen haberlere göre İsrail helikopterlerinin Rantissi'nin aracına düenlediği füze saldırısında Rantissi'nin öldüğünü aktardı. 
     Haberde, aracın Rantissi'nin evinin yakınındaki yolda vurulduğu, araçtan en az bir cesedin çıkarıldığı ve araçta, 3 kişinin bulunduğu kaydedildi. 
     Filistinlilerin sokaklarda koşarak intikam şeklinde bağırdıkları belirtildi. 
     Felç nedeniyle tekerlekli sandalyeye mahkum olan Hamas'ın kurucusu ve ruhani lideri Şeyh Ahmed Yasin, 22 Mart'ta, sabah namazı çıkışında İsrail askeri helikopterinin attığı 3 füze ile hayatını kaybetmişti. 
     Yasin'in yerine, Hamas'ın Gazze'deki liderliğine Rantissi getirilmişti. 
     
</TEXT>
</DOC>
