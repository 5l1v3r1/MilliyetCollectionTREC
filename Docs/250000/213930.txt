<DOC>
<DOCNO> 213930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/08/son/sontur13.html </URL>
<DATE> 2004/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan 3 Kasım'da aldığımızdan daha fazla oy alacağız 
</HEADLINE>
<TEXT>

     AK Parti Genel Başkanı ve Başbakan Recep Tayyip Erdoğan, AK Parti'nin yerel seçimlerde, 3 Kasım'da aldığı oyların üstünde bir oy alacağına inandığını söyledi. 
     Erdoğan, Ankara'dan Güney Kore'nin başkenti Seul'e giderken, uçakta bulunanlara iyi yolculuklar dileğinde bulundu. Erdoğan, daha sonra gazetecilerin sorularını yanıtladı. 
     Kıbrıs ile ilgili soruları yanıtlamayan Erdoğan, ''Güney Kore gezisinin esprisi nedir '' sorusuna, şu yanıtı verdi 
     ''Birincisi davetleri var, ikincisi Kore'nin dünyanın değişik ülkelerinde ortak yatırımları var. Türkiye'ye yönelik bazı adımları var. Bunlardan bir tanesi Hyundai, gerçi şu anda farklı bir yatırıma girmiş durumda. Biz de Türkiye'ye yatırım yapmaları konusunda yatırımcılarımızla birlikte, onlarla bu noktada görüşmeler yapmayı sağlayabilir miyiz Türkiye'ye şu anda Güney Kore'den çok ciddi manada ithalat var ama ihracatımız maalesef hemen hemen yok denebilir. Bu münasebetle de bu açığı biraz kapatmamız lazım. Bu konuda ne yapabiliriz, onu kendileriyle görüşmemiz lazım. Bundan dolayı ziyarete çok önem veriyoruz. 
     Bir de tabii Güney Kore ile Türkiye arasında özellikle Kore Savaşı'ndan sonra oluşan bir dostluk var. Bu dostluğu sadece lafta bırakmamak istiyoruz. Ekonomik, ticari, bu tür adımlarla da bunları geliştirelim istiyoruz. Bu talebi de bu bakımdan ekonomik gelişmelerin olduğu dönemde değerlendirmekte büyük fayda var.'' 
     
     YEREL SEÇİMLER 

     Erdoğan, 28 Mart'ta yapılacak yerel seçimlere ilişkin bir soru üzerine de Türkiye'nin demokraside planlı, programlı bir yolda gittiğini belirterek, yerel seçimin zamanında yapılacağını ve halkın yerel seçimlerde bir mesaj vereceğini söyledi. 
     Erdoğan, ''Biz de halkımızın bu mesajını hep birlikte demokratik bir ortam içerisinde değerlendirme fırsatını yakalamış olacağız'' dedi. 
     Başbakan Erdoğan, partilerinin aday adaylarını 2 ayrı komisyondan geçirdiğini ve şu anda kendisinin başkanlığında 12 parti yöneticisiyle beraber üst komisyonun çalışmalar yaptığını anlattı. 
     Dün yaklaşık 220 il ve ilçe belediye başkan adayını açıkladıklarını anımsatan Erdoğan, yarın da 120 civarında belediye başkan adayının açıklanacağını bildirdi. 
     Güney Kore dönüşü çalışmaları devam ettirip birer gün arayla tespit edilen adayları açıklamak suretiyle 24 Şubat'a kadar bütün adayların tespit edileceğini kaydeden Erdoğan, ''Bütün hassasiyetimizle yerel yönetimde AK Parti belediyecilik anlayışını bir fiziki değişimle, modern bir Türkiye anlayışı içerisinde gerçekleştirecek olan adaylarımızı meydanlara indirmiş olacağız'' diye konuştu. 
     Erdoğan, ''Yüzde kaçlık bir mesaj bekliyorsunuz '' sorusuna, ''Ben pek rakamlarla konuşmayı sevmem ama inanıyorum ki, 3 Kasım'da aldığımız oyların üstünde bir oyu AK Parti olarak yakalayacağız'' yanıtını verdi. 
     Başbakan Erdoğan, bir başka soruyu yanıtlarken de büyükşehir belediye başkan adaylarının en kısa zamanda belirleneceğini ifade etti. 
     
</TEXT>
</DOC>
