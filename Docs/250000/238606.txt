<DOC>
<DOCNO> 238606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/09/son/sonspo08.html </URL>
<DATE> 2004/05/09/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Sağlam Elazığspor maçında iyi mücadeleyle, hakettiğimiz 3 puanı aldık 
</HEADLINE>
<TEXT>

     Ligden düşmesi haftalar önce kesinleşen Elazığspor'u 2-1 yenerek, sahadan 3 puanla ayrılan Gaziantepspor'da deplasmanda alınan 3 puanın sevinci yaşanıyor. 
     Küme düşen Elazığspor karşısında, iyi mücadele ederek, deplasmandan galibiyetle dönmeyi başaran kırmızı-siyahlı ekip, yönetim, teknik heyet ve taraftarı sevindirdi. 
     Gaziantepspor Teknik Direktörü Nurullah Sağlam, AA muhabirine yaptığı açıklamada, mutlak galibiyet için hazırlandıkları Elazığspor maçında iyi mücadele edip, hak ettikleri 3 puanı aldıklarını söyledi. 
     Çok zevkli ve çekişmeli geçen Elazığspor maçında genç futbolculara da görev verdiğine dikkat çeken Sağlam, şöyle konuştu 
     ''Elazığspor maçında, genç yeteneklerimiz olan Mehmet Kara, Kaya, Bekir ve Şevki'ye de görev verdim. Bu futbolcularım, diğer futbolcular gibi görevlerini en iyi şekilde yerine getirip, galip gelmemize katkı sağladılar. Bu maçta, genç futbolcularım, güven verici bir mücadele sergileyip, gelecek sezonda neler yapabileceklerini de ortaya koymuş oldular. 
     Elazığspor maçında kazanılan 3 puan kadar, genç futbolcuların ortaya koyduğu mücadele de bizim için sevindirici oldu.'' Sağlam, hedeflerinin ligi 57 puanla 4. sırada bitirebilmek olduğuna dikkat çekerek, ''Elazığspor galibiyeti ile bu hedefimizi bir adım daha yaklaştık. Şimdi, önümüzde zorlu Diyarbakırspor maçı var. Sahamızda konuk edeceğimiz Diyarbakırspor'u yenip, hedefimize ulaşmak istiyoruz'' diye konuştu. 
     
</TEXT>
</DOC>
