<DOC>
<DOCNO> 214039 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/09/son/sondun28.html </URL>
<DATE> 2004/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Ekmeğin içinden sahte Euro çıktı 
</HEADLINE>
<TEXT>

     Bulgaristan-Sırbistan sınırındaki Kalotina gümrük kapısında toplam 19 bin 800 euro'luk sahte banknot ele geçirildi. 
     Gümrükler Genel Müdürlüğü'nden edinilen bilgiye göre Bulgaristan'dan Hollanda'ya giden bir yolcu otobüsünde yapılan gümrük kontrolü sırasında otobüsün bagajında bir naylon torbanın içindeki büyük bir ekmek gümrük görevlilerinin dikkatini çekti. 
     Gümrük görevlileri tarafından kesilen ekmeğin içinden 50'şer euro halinde banknotlar çıktı. 
     Yapılan araştırmada banknotların sahte olduğu belirlendi. 
     Bu arada, yolculardan hiçbirinin ekmek torbasını sahiplenmediği ve soruşturmanın çok yönlü sürdürüldüğü bildirildi. 
     Kalotina gümrük kapısında geçen ay da 40 adet 500 euro'luk sahte banknot ele geçirilmişti. 
     
</TEXT>
</DOC>
