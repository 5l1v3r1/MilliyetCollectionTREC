<DOC>
<DOCNO> 214969 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/13/son/sondun30.html </URL>
<DATE> 2004/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
"Sanıyorum Kıbrıs için çok iyi bir akşam" 
</HEADLINE>
<TEXT>

     BM Genel Sekreteri Kofi Annan, Kıbrıs'ta 40 yıldır ilk kez çözüme bu kadar yaklaşıldığını söyledi. 
     Annan, düzenlediği basın toplantısına, ''Herkese iyi günler, Kıbrıslılara da iyi akşamlar. Sanıyorum bu Kıbrıs için çok iyi bir akşam. Tüm sorunu henüz çözemedik ancak 40 yıldan bu yana ilk kez çözüme bu kadar yaklaştık'' diyerek başladı. 
     Genel Sekreter, daha sonra şunları söyledi 
     ''Taraflar bu konuda gerekli siyasi iradeyi ortaya koydular. İki lideri Rauf Denktaş ve Tassos Papadopulos bundan ötürü kutluyorum. Müzakereleri gelecek hafta başlatma kararı almamda ortaya koydukları siyasi iradenin büyük rolü var. Türkiye ve Yunanistan'a da oynadıkları, üstlendikleri yapıcı rolden ötürü teşekkür ediyorum.'' Annan, daha sonra şöyle devam etti 
     ''Önümüzde daha çözüm bekleyen pek çok çetin sorun bulunuyor. Taraflar önümüzdeki üç ay içerisinde de son üç günde gösterdikleri cesareti gösterirlerse, Kıbrıs'ın 1 Mayısta birleşik olarak AB'ye katılması konusunda gerçek bir şans olduğunu düşünüyorum.'' Genel Sekreter Annan, yazılı metinden okuduğu bu açıklamasından sonra Türkçe olarak ''teşekkür ederim'' dedi ve bunu Rumca yineledi. 
     
</TEXT>
</DOC>
