<DOC>
<DOCNO> 212914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/03/son/sonspo06.html </URL>
<DATE> 2004/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Ülker Cibona Zagreb şanssızlığını kırabilecek mi 
</HEADLINE>
<TEXT>

     Ülkerspor, Basketbol Erkekler Avrupa Ligi A Grubu'ndaki 12. maçında, yarın İstanbul'da Hırvatistan'ın KK Cibona VIP Zagrep takımıyla karşılaşacak. 
     Abdi İpekçi Spor Salonu'nda saat 19.00'da başlayacak karşılaşma, Sky Türk'ten naklen yayınlanacak. 
     A Grubu'nda 17 puanla 3. sırada bulunan Ülkerspor, 18 puanla 2. sırada yer alan KK Cibona VIP Zagreb'i 12 sayı farkla yenmeyi başardığı taktirde grupta averajla ikinciliğe yükselecek. Turuncu-yeşilliler, deplasmanda yapılan ve yinelenmek zorunda kalınan karşılaşmayı 94-83 yitirmişti. 
     
     ARIBOĞAN ''KAZANMAK ZORUNDAYIZ'' 

     Ülkerspor Kulübü Genel Müdürü Lütfi Arıboğan, KK Cibona VIP Zagrep maçının kendileri için büyük önem taşıdığını belirterek, ''Mutlaka kazanmamız gerekiyor'' dedi. 
     Masa hakemlerinin hatası nedeniyle maceralı bir ilk maç yaptıklarını hatırlatan Arıboğan, ''Tekrarlanmak zorunda kaldı. Aslında kazandığımız maçın tekrarını ise şanssız bir şekilde kaybettik. Şimdi onu da telafi etmek için mücadele edeceğiz'' diye konuştu. 
     Arıboğan, Hırvat ekibini 12 sayı farkla yenmeleri durumunda grupta 2. sıraya çıkacaklarını da hatırlatarak, ''Tabii ki ilk hedefimiz galibiyet. Grubu 2. veya 3. olarak bitirmek arasında pek avantaj farkı yok. Ancak herşeye rağmen biz bu farkı yakalayarak averajı da elimize almak istiyoruz'' dedi. 
     
     ÜLKER'İN ZAGREB'E ŞANSI TUTMUYOR 

     Ülkerspor'un, Basketbol Erkekler Avrupa Ligi A Grubu'nda yarın kendi sahasında ağırlayacağı Hırvat ekibi KK Cibona VIP Zagreb'e üstünlüğü bulunmuyor. 
     KK Cibona VIP Zagreb ile Avrupa kupalarında 7 kez karşılaşan turuncu-yeşilliler, yalnızca 2 maçtan galip ayrılabildi. 
     Avrupa kupalarında Hırvat takımlarıyla yaptığı maçlarda en farklı skorlu galibiyeti KK Cibona VIP Zagreb karşısında elde eden Ülkerspor, 1999-2000 sezonunda Avrupa Ligi'nde deplasmanda rakibini 17 sayı farkla yenmeyi başardı. 
     
</TEXT>
</DOC>
