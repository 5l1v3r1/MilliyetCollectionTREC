<DOC>
<DOCNO> 237836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/son/sonsiy10.html </URL>
<DATE> 2004/05/06/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Arınç "Tasarıyı gerilim unsuru gibi göstermek doğru değil" 
</HEADLINE>
<TEXT>

     TBMM Başkanı Bülent Arınç, yasama organı olan TBMM'de ele alınan tasarı ve teklifleri anlamlandırmanın, ''şunun rövanşı, bunun karşılığı'' gibi bir gerilim unsuru olarak göstermenin doğru olmadığını bildirdi. 
     TBMM'de Kan Haftası'nın açılışı dolayısıyla düzenlenen törende gazetecilerin sorularını yanıtlayan Arınç, YÖK tasarısına ilişkin olarak ''28 Şubat'ın rövanşı'' şeklindeki değerlendirmelerin hatırlatılması üzerine şunları söyledi 
     ''Anayasa'nın 7. maddesine göre yasama organı TBMM'dir. Başka hiçbir kurum, yasama ile görevli değildir. Bize gönderilen kanun tasarı ve tekliflerini, milletvekili arkadaşlarımızın katkıları ile bazen aynen bazen değiştirerek hatta bazen de reddetmek suretiyle Meclis'te değerlendiririz. 
     Gönderilen tasarı ve teklifleri anlamlandırmak, şunun rövanşı veya bunun karşılığı gibi bir gerilim unsuru olarak göstermek bence doğru değil, yasama görevine bir müdahale olarak kabul edilebilir. 
     Türkiye'de parlamento, hükümet, yasal kurumlar var. Ben inanıyorum ki bu konuda düşüncesi olan herkes düşüncesini özgürce ifade etmeli, bazen değişiklik önergeleriyle bazen yeni madde ilaveleriyle ki içtüzüğün imkan verdiği ölçüler içerisinde çıkacak kanunun kaliteli olması için herkes katkıda bulunmalı. Ama peşinen mahkum edecek tavırlarla davranışlarla bu yasama görevinin yerine getirilmemesi bence büyük bir eksiklik olur. 
     Bu konuda kamuoyunda uzun süreden beri tartışılan bazı konular var. Bu konular üzerinde Meclis'in görev yapması bence çok yararlı olacaktır.'' 
     
</TEXT>
</DOC>
