<DOC>
<DOCNO> 238229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/07/son/sontur27.html </URL>
<DATE> 2004/05/07/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Uzmanlar ''Batman'da gaz sızıntısı artıyor, yeni patlamalar olabilir'' 
</HEADLINE>
<TEXT>

     Türkiye Jeofizik Kurumu Başkanı ve İstanbul Teknik Üniversitesi Öğretim Üyesi Prof. Dr. Ahmet Ercan, Batman Toptancılar Sitesi'nde gaz sızıntısının arttığını belirterek, yeni patlamaların olabileceğini söyledi. 
     Vali Yardımcısı Ahmet Yılmaz, Belediye Başkanı Hüseyin Kalkan ve Batman Teknik Eğitim Fakültesi Dekan Yardımcısı Yrd. Doç. Dr. Hasan Bayındır ile sitede incelemede bulunan Prof. Dr. Ercan yaptığı açıklamada, sorunun 1977 yılından bu yana devam ettiğini bildirdi. 
     En kısa zamanda sitesinin de içerisinde yer aldığı 5 kilometrelik alanın 3 boyutlu jeofizik haritasının çıkarılması gerektiğini ifade eden Prof. Dr. Ercan, şöyle konuştu 
     ''Şirinevler Mahallesi'ndeki su kuyularındaki sularda gaz ve benzin oranının yüksek çıkmasına şaşırdım. Bunca yıldır sorunun çözülmemesi sorumsuzluktur. Noktasal olarak meydana gelen patlamalar, 9 şiddetindeki depreme eşdeğerdir. Bölgede gaz sızıntısı artıyor. Patlamalar olabilir. 
     TÜPRAŞ ile işbirliği çerçevesinde çalışma yapılmalıdır. TÜPRAŞ'ın kayıtlarında geçmeyen yer altı şebekeleri olabilir. Şu anda gördüğüm kadarıyla bölgede can güvenliği yok. Dicle Üniversitesi'nin yaptığı ölçümler çok yüksek. Buradaki gaz oranında bir azalma yok. Bilakis sürekli bir yükselme söz konusudur. Geniş çaplı araştırma yapılmalıdır.'' 
     
</TEXT>
</DOC>
