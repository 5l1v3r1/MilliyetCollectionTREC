<DOC>
<DOCNO> 202018 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/14/son/soneko03.html </URL>
<DATE> 2003/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
TEKEL, bu yıl devlete 3.9 katrilyon lira ödeyecek... 
</HEADLINE>
<TEXT>

     Özelleştirmede büyük umut bağlanan, ancak gelen teklif yeterli görülmeyerek ihalesi iptal edilen TEKEL, devlete bu yıl 2.4 katrilyon lirası ÖTV, 945 trilyon lirası KDV, 146 trilyon lirası da SSK primi olmak üzere toplam 3.9 katrilyon lira ödeyecek. 
     TEKEL'in verilerine göre, bu yıl Kuruluş, Savunma Sanayi Destekleme Fonu'na 500 milyar lira, Afetler Fonuna 9 trilyon 82 milyar lira, Sivil Savunma Fonu'na 1.5 trilyon, Tütün Fonu'na da 110 trilyon lira aktaracak. 
     Kuruluş bu yıl için 2 katrilyon 418 trilyon lira ÖTV, 945 trilyon lira KDV, 14.5 trilyon lira kurumlar vergisi, 40 trilyon lira gümrük vergisi, 89.3 trilyon lira da gelir vergisi stopajı ödeyecek. 
     TEKEL, bu yıl işsizlik sigortası primi olarak 12.5 trilyon lira, SSK primi olarak 146 trilyon lira, Emekli Sandığı aidatı olarak ise 13.4 trilyon lira verecek. 
     TEKEL'in yapacağı diğer aidat ve fon ödemeleriyle birlikte bu yıl devlet gelirlerine katkısının 3 katrilyon 894 trilyon lira seviyesinde olacağı tahmin ediliyor. 
     
     HER 10 LİRANIN 7 LİRASI DEVLETE 
     Öte yandan, bu yıl için 6 katrilyon 65 trilyon lira gayri safi satış hasılatı elde etmesi öngörülen kuruluş, bunun yüzde 70.2'sini tahakkuk üzerinden Hazine'ye vergi, fon ve diğer kanuni yükümlülükler olarak ödeyecek. Bir başka deyişle TEKEL'in hasılatının her 10 lirasından 7 lirası devletin kasasına girecek. 
     
</TEXT>
</DOC>
