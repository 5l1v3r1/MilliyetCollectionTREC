<DOC>
<DOCNO> 203078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/18/son/sontur35.html </URL>
<DATE> 2003/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
TBMM ve Cumhurbaşkanlığı bütçeleri kabul edildi 
</HEADLINE>
<TEXT>

     TBMM Genel Kurulu'nda, TBMM, Cumhurbaşkanlığı, Sayıştay, Anayasa Mahkemesi ve RTÜK'ün 2004 Mali Yılı Bütçeleri kabul edildi. 
     TBMM Başkanvekili İsmail Alptekin, milletvekillerinin sorularını yanıtlarken, TBMM Başkanlığı'nın Meclis'in manevi şahsiyetine ve milletvekillerine karşı basın ve yayın yoluyla işlenen suçlar konusunda hassas olduğunu bildirdi. Yazılı ve görsel basında çıkan haberlerin izlenmesi için bir İzleme Kurulu oluşturulduğunu ifade eden Alptekin, bugüne kadar bunlarla ilgili 17 dava açıldığını söyledi. Alptekin, kurulun, milletvekillerine bu tür davalar için her türlü yardımı yaptığını da sözlerine ekledi. 
     
     YEREL RADYO VE TELEVZİYONLARIN GÜÇLENDİRİLMESİ 
     Devlet Bakanı ve Başbakan Yardımcısı Abdüllatif Şener de CHP Malatya Milletvekili Ferit Mevlüt Aslanoğlu'nun, yerel radyo ve televizyonların güçlendirilmesi yönündeki görüşüne katıldığını bildirdi. Vatandaşların doğru bilgi edinme hakkının korunması için radyo ve televizyon yayınlarının çok sesli olmasında yarar bulunduğunu kaydeden Şener, ''Tekelleşmeler meydan geldiğinde toplum bu hakkını elde edemez. Yerel radyo ve televizyonların rekabet gücünü kaybetmesi, doğru bilgilenme hakkına ulaşmada engel teşkil eder'' dedi. Bakan Şener, ulusal radyo ve televizyonların reklam gelirlerinden yapılan kesintilerin yerel radyo ve televizyonlarla aynı olmasının eşitsizlik oluşturduğunu, bu konuyla ilgili olarak RTÜK Başkanlığı bünyesinde sürdürülen çalışmanın olgunlaştığını ifade etti. 
     Bütçenin tümü üzerindeki görüşmeleri yöneten TBMM Başkanı Bülent Arınç, birinci tur görüşmeler sırasında yerini Başkanvekili Nevzat Pakdil'e bıraktı. Arınç, birinci tur görüşmeleri, TBMM İdare Amiri Erdoğan Yetenç ile birlikte Genel Kurul Salonu'ndan izledi. Bütçelerin oylanmasından sonra Başkanvekili Pakdil yarın saat 11.00'de yeniden toplanmak üzere birleşimi kapattı. 
     
</TEXT>
</DOC>
