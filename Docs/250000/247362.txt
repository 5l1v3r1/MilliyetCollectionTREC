<DOC>
<DOCNO> 247362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/12/son/sonsiy04.html </URL>
<DATE> 2004/06/12/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
İKÖ toplantısına yaklaşık 2300 kişinin katılımı bekleniyor... 
</HEADLINE>
<TEXT>

     İslam Konferansı Örgütü'nün İKÖ 31. Dönem Dışişleri Bakanları Toplantısı, Türkiye'nin evsahipliğinde 14-16 Haziran arasında İstanbul'da düzenlenecek. 
     Delegeler ve basın mensuplarıyla birlikte katılımcı sayısının 2300'e ulaşması beklenen toplantının gündeminde Filistin, Irak ve Keşmir sorunları, Kıbrıs, örgütün genel sekreterinin seçimi, uluslararası terörizm, Geniş Ortadoğu ve Kuzey Afrika Projesi'nin de aralarında bulunduğu 110 madde bulunuyor. 
     Üye ülkelerin yüksek düzeyli memurlarının bu konularla ilgili hazırladığı tasarılar, gerek genel oturum, gerekse toplantıyla eşzamanlı toplanacak olan komitelerde ele alınacak. 
     Üç gün sürecek İKÖ toplantısı çerçevesinde Irak'a komşu ülkeler toplantısının 6'ncısı da yapılacak. 
     Bu toplantıya BM Genel Sekreteri Kofi Annan adına BM'nin Irak Özel Temsilcisi Lahdar Brahimi katılacak. 
     Bu toplantı için Annan da İstanbul'a davet edildi, ancak programının uygun olmaması nedeniyle toplantılara Brahimi katılacak. İstanbul'daki toplantılarda Irak'ı ise Dışişleri Bakanı Hoşyar Zebari temsil edecek. 
     
     ORGANİZASYON VE PROGRAM 
     İKÖ Dışişleri Bakanları Toplantısı, organizasyon açısından 28-29 Haziran'da yine İstanbul'da yapılacak NATO zirvesinin provası niteliği taşıyor. Bu nedenle güvenliğe ilişkin alınan önlemlerin de NATO zirvesi için alınacak olanlarla benzer olduğu belirtiliyor. 
     Kuran okunmasının ardından Cumhurbaşkanı Ahmet Necdet Sezer'in 14 Haziran Pazartesi günü saat 10.00'daki konuşmasıyla resmen başlayacak olan İKÖ toplantısına, 57 üye ülkenin dışişleri bakanlarının yanı sıra gözlemci ülke temsilcileri, Türkiye'nin davet edeceği konuklar ve bazı uluslararası örgütlerin temsilcileri katılacak. 
     Taslak programa göre, Sezer'in ardından, dönem başkanı sıfatıyla İran Dışişleri Bakanı Kemal Harrazi, İKÖ Genel Sekreteri Abdulvahed Belkeziz katılımcılara hitap edecek. Harrazi'nin konuşmasından sonra toplantının sekreteryası seçilerek, dönem başkanlığı Türkiye'ye geçecek. Böylelikle Dışişleri Bakanı ve Başbakan Yardımcısı Abdullah Gül yeni dönem başkanı olarak bir konuşma yapacak. 
     İlk oturumun ardından katılımcılar saat 11.30'da aile fotoğrafı çektirecek. Başbakan Recep Tayyip Erdoğan akşam Feriye Lokantası'nda katılımcılara yemek verecek. 
     Dışişleri Bakanı Gül'ün evsahipliğinde toplantıların ikinci akşamında Boğaz turu düzenlenecek. 
     Diplomatik kaynaklar, İKÖ bünyesindeki toplantılara eşlerin katılımının genelde düşük olduğunu ancak İstanbul toplantısına eşlerin katılımının daha yüksek olmasının beklendiğini, bu nedenle ayrı programlar hazırlandığını belirtiyorlar. 
     
     TÜRKİYE'NİN BEKLENTİLERİ 
     Türkiye, evsahipliğini üstlendiği İKÖ toplantısında, biri genel sekreter seçimi diğeri de Kıbrıs olmak üzere iki konuda beklentiler taşıyor. 
     Türkiye'nin sekreterliğe aday olarak gösterdiği Ekmeleddin İhsanoğlu'nun yanı sıra Malezya ve Bangladeş de aynı göreve aday gösteren ülkeler. 
     Türkiye, Kıbrıs konusunda ise KKTC'ye uygulanan tecrit politikasının sona erdirilmesi yönünde adımlar atılmasını bekliyor. 
     İKÖ toplantılarına daha önce ''Kıbrıs Türk toplumu'' sıfatıyla gözlemci statüsüyle katılan KKTC'nin, bundan sonraki toplantılara Annan planındaki ifadelere uygun şekilde ''Kıbrıs Türk Devleti'' olarak katılması kararının alınması da bekleniyor. 
     
     TOPLANTININ LOGOSU 
     Toplantı için tasarlanan logo da dikkat çekici. Logo, İslam mimarisinde sıkça kullanılan, ebedi hayatı ve cenneti temsil eden sekizgen şekil içine yerleştirilmiş. 
     Logoda, Boğaz köprüsünün dört ayağı ise kırmızı lalelerle temsil edilmiş, bu laleler aynı zamanda camilerin kubbelerini ve şerefelerini de anlatıyor. 
     
</TEXT>
</DOC>
