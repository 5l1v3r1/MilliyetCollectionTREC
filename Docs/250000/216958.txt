<DOC>
<DOCNO> 216958 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/22/son/sonspo03.html </URL>
<DATE> 2004/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Milan, Inter'i ikinci yarıda yıktı... 
</HEADLINE>
<TEXT>

     İtalya'da haftanın maçında iki Milano ekibi derbide karşı karşıya gelirken, Milan ezeli rakibi Inter'i 3-2 devirmeyi başardı. 
     Emre'nin kadroda yer almadığı, Okan'ınsa yedekler arasında yer aldığı Inter, yeni transferi Stankovic'le 15'te 1-0 öne geçti, ilk yarının bitimine 5 dakika kala Zanetti ile farkı ikiye çıkardı. 
     İkinci yarıda Milan rüzgarı esti. Danimarkalı golcüsü Tomasson ile 56'da ilk sayısını bulan kırmızı-siyahlılar, Kaka ve eski Inter'li Seedorf'un golleriyle dev derbiden 3-2'lik galibiyetle ayrılmayı başardı. 
     Milan bu sonuçla zirvedeki yerini sağlamlaştırırken, Inter'de ise derbinin kaybedilmesiyle yaşanan kriz daha da büyüdü. 
     
     PARMA DEPLASMANDA KAZANDI 

     Serie A'da günün bir diğer maçında Gençlerbirliği'nin UEFA Kupası'nda Perşembe akşamı oynayacağı Parma, Sampdoria deplasmanından 3 puanla döndü. Gilardino ve Bresciano ile 2 gol bulan Parma'ya ev sahibi ekip Flores'le cevap verebildi. 
     
</TEXT>
</DOC>
