<DOC>
<DOCNO> 212863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/03/yazar/guclu.html </URL>
<DATE> 2004/02/03/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Mektuptan sonra bayram kartı 
</HEADLINE>
<TEXT>

   
   En son ne zaman bayram kartı attınız Daha da önemlisi en son ne zaman mektup yazdınız Eminim benim gibi pek çoğunuz hatırlamıyordur. 
   Ama, son mesajınızı kaç dakika önce attınız, son mailinizi kaç saat önce yazdınız diye sorsam cevabınız kesinlikle hazırdır. 
   Farkında mısınız, teknoloji ile birlikte yaşam kültürümüz de değişiyor. Mektup yazmak bir keyif, bayram, yılbaşı kartpostalı seçmek de bir eğlence idi. Ne kadar da çok çeşitleri vardı. Son yıllarda söyleyemediklerimizi söyleyen, yazamadıklarımızı yazanları da çıkmıştı. Şimdiki çocuklar, hatta gençler, hiçbirini tanımıyor. 
   Oysa yazılan her mektup, okunan her kitap gibi insanı farklı dünyalara götürüyordu. Özenle seçilen kelimeler, sitemler, övgüler, hayranlıklar, kızgınlıklar hemen her şey vardı satır aralarında. Bazen bir sayfa zor doldurulur, bazen sayfalar yetmezdi. 
   Bir solukta yazılır, sabırsızlıkla beklenirdi. Artık postacı da yok galiba. Görmeyeli neredeyse yıllar oldu. 
   Dört gözle yolunu beklediğimiz az mı olmuştu. Hele hele sınav sonuçlarını. Şimdi onun da heyecanı kalmadı. Bir tuşa basıyorsunuz. Kazandığınızı, kazanamadığınızı, kazandıysanız nereyi kazandığınızı anında söylüyor. 
   Takıldım kaldım ama kim ne derse desin mektup yazmak bir keyifti. Ekrana yazılan gibi değildi. Yazarken yazdığınızı, okurken okuduğunuzu hissediyordunuz. Her harf onu yazarkenki ruh halinizi anlatırdı. Keyifliyken mi, hüzünlüyken mi yazılmış hemen belli olurdu. Tıpkı acele ile baştan savma yazılanlar gibi. Ekran öyle mi Tüm harfler birbirinin aynı. Hem de çok soğuklar. Sizden bir şey taşımıyorlar. 
   Mektubu, kartpostalı bir çırpıda unuttuk ama gazeteleri unutmadık. Sanal gazeteler nedense o boşluğu doldurmadı. Galiba dolduramayacak da. Aynı sanal kitaplar gibi. Okurken k ğıdın yeri bir başka. Alışanın kolay kolay bırakamayacağı bir tiryakilik. Önce televizyon, sonra da internet yaygınlaştığında eyvah gazeteler yok olup gidecekler mi diye endişelendik ama aradan bin yıl geçse de bunun mümkün olmayacağını anladık. 
   Siz de öyle düşünmüyor musunuz Şu elinizde tuttuğunuz gazeteyi ve okumanın keyfini başka şeylere değişir misiniz .. 
   Yok olup gidenlerden birisi de telgraflarmış. Gerçi biz o dönemi kaçırdık. Bizden önceki dönemler için altın değerindeymiş. Tıpkı aramalı telefonlar gibi. Şehirlerarası görüşmeler için öyle 8, 10 saat beklediğimi pek hatırlamıyorum. Otomatik aramalar, imdadımıza yetişmişti. 
   Teknoloji son 10'ar yıllık dilimlerde, geçmişle kıyaslandığında yüzlerce yıllık yol kat ediyormuş. Bu yüzden yeni kuşaklar gelişmeleri hazmedemeden bir yenisi ile karşılaşıyorlar. 30 yıl öncesini sanki yüzlerce yıl öncesi gibi algılıyorlar. 
   Bayram deyince aklıma nedense hep nostalji yapmak geliyor. Geleceği değil, hep geçmişi anımsatıyorlar. Güzel, güzel olduğu kadar da keyifli. Ama geleceğe yönelik umut ışıkları saçan bayramlar da olsa hiç fena olmazdı herhalde. Öneriniz var mı .. 
   Özetin özeti Bir bayram daha geldi, gidiyor. İz bıraktı desek yalan olur. Daha keyifli bayramlarda buluşmak dileği ile... 
   
      
   
</TEXT>
</DOC>
