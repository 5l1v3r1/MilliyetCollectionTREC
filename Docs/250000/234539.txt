<DOC>
<DOCNO> 234539 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/25/siyaset/siy06.html </URL>
<DATE> 2004/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'den KKTC atağı... 
</HEADLINE>
<TEXT>

   Bush yönetimi, ticaret ve turizm alanında işbirliğine hazırlandığı Kuzey Kıbrıs'a uçak seferleri düzenlemeyi planlıyor 
   Yasemin Çongar 

   
   ABD yönetimi, Kıbrıs referandumlarından çıkan sonuca şaşırmadı, ancak güneydeki "hayır" oylarının yüksekliğinden "büyük hayal kırıklığı" duydu. KKTC halkının, çözüme yüzde 65 oranında "evet" demesini memnuniyetle karşılayan ABD'li yetkililer, güneydeki sonucu "Rum liderlerin tarihi hatası" olarak değerlendirdi. Rumların kararını "Adada çözüm yönünde oy kullananların ve uluslararası topluluğun umutlarına bir darbe" olarak değerlendiren ABD Dışişleri Sözcüsü Richard Boucher, "Planın onaylanması yönünde oy kullanan herkesi, özellikle Kıbrıs Türklerinin önemli bir çoğunluğunu, cesaretlerinden dolayı takdir ediyoruz" dedi. 
   
   "Raporunu bekliyoruz" 
   Çözüm yönündeki çabaları nedeniyle BM Genel Sekreteri Kofi Annan, Kıbrıs Özel Temsilcisi Alvaro De Soto ve tüm ilgili BM personeline takdirlerini de bildiren Boucher, "Annan'ın BM Güvenlik Konseyi'ne sunacağı raporu bekliyoruz" diyerek, Washington'un Kıbrıs konusundaki yeni yaklaşımlarını bu rapordan sonra açıklayacağının işaretini verdi. Boucher, "Türk ve Yunan hükümetlerinin, BM planına verdikleri desteği memnuniyetle karşılıyoruz" ifadesini de kullandı. 
   Bir başka diplomatik kaynak da "Kıbrıs Türkleri, çözümden yana tavır alarak, uluslararası kamuoyuna çok güçlü bir mesaj verdi. Türkiye hükümetini ve KKTC Başbakanı Mehmet Ali Talat'ı, bu sonucun alınmasındaki çabalarından dolayı kutluyoruz" şeklinde konuştu. 
   Aynı kaynak, ABD'nin bu sonucun ardından Kıbrıs politikasını yeniden gözden geçireceğini vurgulayarak, Kuzey Kıbrıs'a bazı açılımlar başlatılabileceğini söyledi. Bu açılımların neler olabileceği konusunda görüş bildiren çevreler de, ticaret ve turizm alanında adanın kuzeyi ile ABD arasında doğrudan işbirliğinin başlaması, KKTC havaalanlarına Amerikan şirketlerinin uçak seferleri düzenlemesi, KKTC yetkilileri ile ABD'li yetkililer arasında yeni ve üst düzey bir diyalog açılması üzerinde duruyor. Ayrıca IMF ve Dünya Bankası'nın da KKTC'ye fon aktarması konusunda Washington tarafından teşvik edileceği belirtiliyor. 
   
   Denktaş devre dışı 
   ABD'li bir kaynak da, KKTC Cumhurbaşkanı Rauf Denktaş'ın referandum sonucuna rağmen görevinde kalmasını "Kendi toplumuna ters düştüğü sandıkta kanıtlanan bir liderin tercihi" diye nitelendirdi. Aynı kaynak, KKTC ile bundan böyle kurulacak yeni diyalog kanallarında Denktaş'ın "birinci derecede muhatap alınacağını sanmadığını" vurguladı. 
   
   
   
</TEXT>
</DOC>
