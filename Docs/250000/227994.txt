<DOC>
<DOCNO> 227994 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/son/sonspo07.html </URL>
<DATE> 2004/04/02/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
F.Bahçe'ye karşı oynadı, 19 yaşında gözler üzerine çevrildi 
</HEADLINE>
<TEXT>

     Adanaspor'da teknik heyetin Konyaspor maçında görev verdiği, ardından kaleci Atilla'nın sakatlanması sonrası, kendini bir anda takımın ilk 11'inde bulan 19 yaşındaki Serkan Kırıntılı, aralarında Fenerbahçe'nin de bulunduğu 3 maçta gösterdiği performansla gözleri üzerine çevirmeyi başardı. 
     Genç kaleci Serkan Kırıntılı, 10 yaşında Adanaspor altyapısında başladığı futbol hayatında, Birinci Süper Lig'de bir kaleci için çok genç bir yaş olan 19 yaşında forma giymenin onurunu yaşadığını kaydetti. 
     Kendini yetiştirdiği, ağabeylerini izleyerek eksiklerini giderdiği bir dönemde Atilla'nın sakatlanmasıyla kalenin kendisine emanet edildiğini belirten Serkan Kırıntılı, şunları söyledi 
     ''Genç Milli Takım'da 15 kez forma giydim. Buna rağmen ilk kez bir lig maçında oynayacak olmam, karşımda benden yaşça çok büyük ve isim yapmış ağabeylerime karşı mücadele vermek, inanılmaz bir heyecan yarattı. Konyaspor'a karşı forma giydiğim ilk maçımda kalp atışlarımı sayamadım, nefesim kesilecek sandım. Ancak heyecanla stresi karıştırmadım. Çünkü kaybedecek birşeyim yoktu, aksine kazanacak çok şeyim vardı.'' 

     
</TEXT>
</DOC>
