<DOC>
<DOCNO> 224257 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/21/son/sonspo10.html </URL>
<DATE> 2004/03/21/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Adanaspor kazanmayı unuttu... 
</HEADLINE>
<TEXT>

     Birinci Süper Lig'de, dün deplasmanda Konyaspor'a 4-1 yenilen Adanaspor, kazanmayı unuttu. 
     Adanaspor Teknik Sorumlusu Ahmet Ziya Yüce, AA muhabirine yaptığı açıklamada, Konyaspor karşısında iyi oyun sergileyemediklerini belirterek, ''Düşüncelerimizi sahaya yansıtamayınca farklı yenildik'' dedi. 
     Konyaspor karşılaşmasına 4 önemli oyuncularından yoksun çıktıklarını belirten Yüce, şunları söyledi 
     ''Rakibimiz karşısında çok iyi oynadığımızı söyleyemem. Çok basit hatalar yaptık. İlker ve İbrahim'in kart cezalısı, Güngör'ün sakat, Gürhan'ın da milli takımda olması nedeniyle 4 oyuncudan yoksun çıkınca, oyun sistemini değiştirmek zorunda kaldım. Genç oyuncularımdan kaleci Serkan ile Vural'a yer verdiğim maçta çok pas hataları yaptık ve rahat goller yedik. Bundan sonra maçlarımıza prestij için çıkacağız. Ancak, her maçı kazanacak gibi oynayacağız.'' Yüce, hafta sonu Fenerbahçe ile karşılaşacaklarını hatırlatarak, ''Fenerbahçe'nin gücü ortada. Yine de kolay teslim olmayacağız. İlker ve İbrahim'in cezaları sona eriyor. Milli Takımda olan Gürhan dışında bu maçta başka eksiğimizin olmayacağını umuyorum'' diye konuştu. 
     
</TEXT>
</DOC>
