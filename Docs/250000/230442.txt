<DOC>
<DOCNO> 230442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/11/son/sontur09.html </URL>
<DATE> 2004/04/11/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Kürşad Tüzmen Sakıp Sabancı'dan çok şey öğrendim 
</HEADLINE>
<TEXT>

     Devlet Bakanı Kürşad Tüzmen, dün vefat eden Hacı Ömer Sabancı Holding Yönetim Kurulu Başkanı Sakıp Sabancı için, ''Türkiye, bilgi birikimi, deneyimi, insanlığı açısından bütün gelecek nesillere örnek olacak bir insanını, bir değerini en verimli çağında kaybetmiştir'' dedi. 
     Tüzmen, ABD dönüşünde, Atatürk Havalimanı VIP Salonu'nda temaslarına ilişkin basın toplantısı düzenledi. 
     Washington'da Türk-Amerikan Konseyi toplantısına katıldığını anlatan Tüzmen, burada ABD'nin Ticaret Temsilcisi Robert Zolik ile biraraya geldiğini ve çeşitli konularda görüş alışverişinde bulunduğunu bildirdi. 
     Daha sonra New York'a geçtiğini ve altyapı çalışmaları tamamlanan Amerikan Türk Sanayi ve Ticaret Odası'nın resmi açılışına katıldığını ifade eden Tüzmen, odanın, Türkiye ile ABD arasındaki ticaret hacminin dengeli bir şekilde artırılması için önemli katkılarda bulunacağına inandığını söyledi. 
     
     SABANCI'NIN VEFATI 
     Tüzmen, gazetecilerin, Hacı Ömer Sabancı Holding Yönetim Kurulu Başkanı Sakıp Sabancı'nın vefatı ile ilgili hislerini sorması üzerine, şunları kaydetti 
     ''Türkiye, bilgi birikimi, deneyimi, insanlığı açısından bütün gelecek nesillere örnek olacak bir insanını, bir değerini en verimli çağında kaybetmiştir. Hepimizin başı sağolsun. Kendisiyle benim de çok özel ve çok güzel anılarımız oldu. Beraber paylaştığımız değerli anlarımız oldu. 
     Kendisinden, bürokratlığım sırasında da çok şey öğrendim. Daha sonra bakan olduğum dönemde aynı şekilde ilişkilerimiz devam etti. Ülkemizin başı sağolsun. Yakınlarına başsağlığı diliyorum. Yarın cenazesine ben de katılacağım.'' 
     
</TEXT>
</DOC>
