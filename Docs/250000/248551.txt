<DOC>
<DOCNO> 248551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/16/son/sonyas18.html </URL>
<DATE> 2004/06/16/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Imelda Marcos, belgeselini engellemeye çalışıyor 
</HEADLINE>
<TEXT>

     Filipinler'in eski diktatörü Ferdinand Marcos'un eşi Imelda Marcos, güzellik kraliçeliğinden ''first lady''liğe kadar yükselişini konu eden belgesel filmin gösterime girmesini engellemeye çalışıyor. 
     Eşinin ve kendisinin, eşinin 20 yıllık iktidarı döneminde yasadışı servet edindiklerini ima eden 100 dakikalık ''Imelda'' belgeselinin kendisini üzdüğünü bildiren Imelda Marcos, avukatı aracılığıyla başkent Manila'daki mahkemeye, filmin 7 Temmuz'da yerel sinemalarda gösterimini durdurmak için başvuruyor. 
     Avukat Vic Alvaro, Marcos'un, New York'ta yaşayan Filipinli yapımcı Romano Diaz'a, 10 yıl önceki röportajlarından film yapması için izin vermediğini söyledi. 
     Yapımcıların, güvenini kötüye kullandığını belirten Bayan Marcos, açıklamasında, ''Ben ve Ferdinand Marcos, tüm yaşamımız boyunca Tanrı'ya, ülkeye, doğruluğa ve Filipin halkına bağlı kaldık. Ancak izinsiz yapılan 'Imelda' belgeselinde kin ve kinayeyle tasvir edildik'' dedi. 
     
</TEXT>
</DOC>
