<DOC>
<DOCNO> 225419 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/25/son/sondun10.html </URL>
<DATE> 2004/03/25/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Huber 2005 Türkiye ile müzakereler için erken 
</HEADLINE>
<TEXT>

     Alman Protestan Kiliseler Konseyi Başkanı Wolfgang Huber, ''Türkiye ile 2005 yılında üyelik müzakerelerine başlanması için erken olduğunu'' öne sürdü. 
     Huber, Berliner Zeitung gazetesine yaptığı açıklamada, Türkiye'nin üyeliğinden önce AB'nin yeni üye olarak kabul edeceği 10 ülkenin entegrasyonunu ''sindirmesi'' gerektiğini belirterek, ''Türkiye ile üyelik müzakerelerine yeni genişleme süreci tamamlandıktan sonra başlanmalı. Türkiye ile 2005 yılında üyelik müzakerelerine başlanması için erken'' dedi. 
     Türkiye'nin, Avrupa'nın Hıristiyanlık temeline ''daha fazla saygı'' göstermesini de isteyen Huber, ''AB üyesi olmak isteyen bir ülke, aşağılayıcı şekilde Avrupa'nın 'Hıristiyan kulübü' olmadığını söylememeli'' diye konuştu. 
     Türkiye'nin AB üyeliğine ilke olarak karşı olmadığını kaydeden Huber, Türkiye'nin hukuk devleti kurallarının ve temel hakların güvence altına alınması konusunda henüz gerekli şartları yerine getirmediğini ileri sürdü. 
     
</TEXT>
</DOC>
