<DOC>
<DOCNO> 239999 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/14/son/soneko42.html </URL>
<DATE> 2004/05/14/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Hisarcıklıoğlu Cari açığın nasıl finanse edildiği de önemli... 
</HEADLINE>
<TEXT>

     Türkiye Odalar ve Borsalar Birliği TOBB Başkanı Rifat Hisarcıklıoğlu, ''Dünkü dünyada sadece Ankara'yı etkilemeye çalışıyorduk. Şimdi dünyayı anlamak, eğilimleri doğru okumak mecburiyetindeyiz'' dedi. 
     Hisarcıklıoğlu, Kayseri Ticaret Odası'nda adının verildiği toplantı salonunun açılışını yaptı. 
     Hisarcıklıoğlu, açılışta yaptığı konuşmada, Türkiye ekonomisinin son 10 yılda ilk defa üstü üste 3 yıl büyüme yakaladığını, bunu da özel sektör eliyle yaptığını söyledi. 
     Bundaki en büyük payın Anadolu'daki müteşebbis insanların olduğuna işaret eden Hisarcıklıoğlu, şöyle devam etti 
     ''Yaşadığımız bütün zorluklara rağmen yatırım ve üretime devam ederken vergileriyle de devletin harcamalarını karşılayan siz müteşebbis insanların her biri ayrı ayrı taktire layıktır. Çünkü sizler Türkiye'yi ayakta tutan, atalarımızın istiklal mücadelesinin bir benzerini, ekonomik Kurtuluş Savaşı'nı gerçekleştiren insanlarsınız. '' Hisarcıklıoğlu, dünyadaki gelişmelere duyarsız kalarak, kapıları kapatarak, ''azıcık aşım, kaygısız başım'' politikalarının artık zamanının geçtiğini kaydederek, şunları söyledi 
     ''Dünkü dünyada sadece Ankara'yı etkilemeye çalışıyorduk. Şimdi dünyayı anlamak, eğilimleri doğru okumak mecburiyetindeyiz. Bakın ülkemize, son günlerde bir iktisadi çalkantının tam ortasında. Bu çalkantı 2000 ve 2001 yıllarındaki çalkantılara hiç benzemiyor. Ama nereden çıktığına dikkatinizi çekmek istiyorum. ABD Merkez Bankası tamamen ülkesindeki ekonomik gelişmeleri dikkate alarak ekonominin giderek ısınmakta olduğuna işaret ediyor. Bu nedenle de faiz oranlarını yükseltmek niyetinde olduğunu açıklıyor. İşte o günden beri Türkiye'deki mali piyasalar çalkalanıyor. Brezilya, Meksika, Arjantin, Rusya, Güneydoğu Asya ülkelerinin tamamı o günden beri aynı çalkantının içinde. Yerli para her yerde değer kaybediyor. Faiz oranları artıyor, hisse senetleri değer kaybediyor. Ortada global bir eğilim var.'' 
     
     CARİ AÇIK 
     ABD Merkez Bankası'nın faiz artırım sinyalinin tüm ülkelerde ekonomiyi etkilediğini ifade eden Hisarcıklıoğlu, ''Türkiye'ye etkisi daha fazla olmuştur. Aslında piyasalardaki bu dalgalanma bizler için de bir uyarıdır. Türkiye ekonomisi özellikle de mali piyasalar, sinyallere son derece duyarlıdır. Çünkü uygulanan istikrar programının temel dayanaklarından biri de beklentilerdir. Eğer ekonomik aktörler programın başarıya ulaşacağını bekliyorlarsa kararları o beklentiye göre alırlar'' diye konuştu. 
     ''2003 yılında ekonomideki iyileşme süreci, sağlanan siyasi istikrar kadar dış gelişmelere de dayanmaktaydı'' diyen Hisarcıklıoğlu, şunları kaydetti 
     ''Liranın değerlenmesi sürecinde ortaya çıkan en ciddi problem cari açığın yükselişi ve buna ilişkin algılamalar olmuştur. Aslında cari açık miktarı tek başına istikrarı tehdit eden boyutta değildir. Dünyada genel kabul gören değerlendirme, cari açığın milli gelirin yüzde 5'ine ulaşması halinde ciddi bir problem kaynağı olacağı şeklindedir. Türkiye'de ise 1994 ve 2001 krizleri öncesinde cari açığımız yüzde 4'ün üzerine çıkmıştır. 2003 yılında Türkiye'nin 7 milyar dolar seviyesinde olan cari açığı milli gelirin yüzde 2.9'una tekabül etmekteydi. 2004 Şubat itibariyle son 12 aylık cari açık ise 8.1 milyar dolardır. Milli gelire oranı da 3.3'tür. Görüldüğü gibi tek başına cari açığın piyasalardaki dalgalanmaların esas nedeni olması ihtimali de düşüktür. Cari açık rakamının boyutu kadar belki de daha da önemlisi, bu cari açığın nasıl finanse edildiğidir. 2003'e baktığımızda 2.2 milyar dolar portföy yatırımı, 3.2 milyar dolar ticari kredi ve 5.1 milyar dolarlık kaynağı bilinmeyen döviz kalemi girişindeki artış ile finansman sağlandığını görüyoruz. Bu arada döviz rezervimiz de 4 milyar dolar artmıştır.'' Cari açığı finanse etmenin en sağlıklı ve en düşük maliyetli yönteminin yabancı yatırım olduğunu belirten Hisarcıklıoğlu, çalkantıyı tetikleyen gelişmenin bu noktada ortaya çıktığını savundu. 
     Hisarcıklıoğlu, yapısal reformlar tamamlanamadığı, yatırımın önüne engeller çıkarılmaya devam ettiği sürece Türkiye'nin bu çalkantılardan kendini kurtaramayacağını kaydederek, ''Ekonomide başlayan iyileşme süreci, kamu maliyesi, kamu idaresi, sosyal güvenlik, vergi ve hukuk sistemi ile enerji sektöründeki yapısal gelişimi tamamlayabilirsek kalıcı olacaktır. Ülkemize ancak bu şekilde bürokratik mevzuat devleti görünümünden kurtulacak ve kurulların, kuralların ve kurumların hakim olduğu eşit şartlarda rekabete dayalı sağlam bir piyasa ekonomisine dönüşecektir'' dedi. 
     Törende, Türk Standartları Enstitüsü Başkanı Kenan Malatyalı, Kayseri Ticaret Odası Başkanı Hasan Ali Kilci'ye ''Kalite Yönetim Sistem Belgesi'' verdi. 
     
</TEXT>
</DOC>
