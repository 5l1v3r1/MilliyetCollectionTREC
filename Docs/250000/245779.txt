<DOC>
<DOCNO> 245779 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/06/son/sonsiy11.html </URL>
<DATE> 2004/06/06/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
KKTC Başbakanı Talat, Erdoğan'ı İstanbul'daki evinde ziyaret etti 
</HEADLINE>
<TEXT>

     KKTC Başbakanı Mehmet Ali Talat, Başbakan Recep Tayyip Erdoğan'ı Üsküdar'daki konutunda ziyaret ederek, bir süre görüştü. 
     KKTC Başbakanı Talat, Başbakan Erdoğan'ın Üsküdar Emniyet Mahallesi'ndeki evine saat 10.40'ta geldi. Talat, burada Erdoğan'la yaklaşık 1 saat 45 dakika görüştü. Talat, basına kapalı gerçekleştirilen görüşmenin ardından konuttan ayrıldı. 
     Bu arada, İstanbul Valisi Muammer Güler, Emniyet Müdürü Celalettin Cerrah ve Tasarruf Mevduatı Sigorta Fonu TMSF Başkanı Ahmet Ertürk de, konuta gelerek Başbakan Erdoğan'la görüştü. 
     Öte yandan, Başbakan Erdoğan'ın 1980-81 yıllarında Türkiye 1. Amatör Ligi'nde İETT Spor Kulübü'nden takım arkadaşı olan ABD'li işadamı ve Florida Türk-Amerikan Derneği Başkanı İsmail Hakkı Ercan, Başbakan'la görüşmek üzere sabah saatlerinde konuta geldi. 
     Erdoğan'ın yoğun programı nedeniyle randevu alamayan Ercan, bir süre bekledikten sonra KKTC Başbakanı Talat'ın gelmesi üzerine buradan ayrıldı. 
     Ercan, basın mensuplarına, Florida'da ahşap çatı kaplama işi yaptıklarını belirterek, 1980-81 yıllarında İETT Spor'da kendisinin santrfor, Başbakan Erdoğan'ın da libero ve aynı zamanda takım kaptanı olduğunu söyledi. 
     İsmail Hakkı Ercan, ABD'de lobi faaliyetleri yürüttüklerini, Başbakan Erdoğan'la da hem bu konuda, hem de turizm konusunda neler yapılabileceğini görüşmek istediğini ifade etti. 
     
</TEXT>
</DOC>
