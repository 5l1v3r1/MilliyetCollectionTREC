<DOC>
<DOCNO> 201918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/14/siyaset/siy04.html </URL>
<DATE> 2003/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Adımlarımız farklı alana sıçratılıyor 
</HEADLINE>
<TEXT>

      GÜVEN ÖZALP Brüksel 

   
   Başbakan Recep Tayyip Erdoğan, türban konusunda Türkiye'de toplumsal uzlaşıyı sağlamaya çalıştıklarını belirterek, "Atılan her adım hemen başka bir alana sıçratılıyor" dedi. 
   Brüksel'de, Avrupa Birliği AB zirvesi ve Hükümetlerarası Konferans'a katılan Erdoğan, dün düzenlediği basın toplantısında iç politikaya yönelik mesajlar verdi. 
   Son günlerde Fransa'da başlayan türban tartışmalarına değinen Erdoğan, Avrupa'da ve ABD'de birbirinden farklı uygulamalar bulunduğunu söyledi. Bu uygulamaların genelde üniversite düzeyini kapsamadığını ima eden Erdoğan, "Benim kızlarım ABD'de, inanç hürriyetine saygılı şekilde okuyorlar. Fransa'da şu anda alınmak istenen karar, ilköğretim ve liseyi hedef alan bir karar gibi görünüyor. Devlet okulları dışında böyle bir şey söz konusu değil" diye konuştu. Konuyla ilgili Türkiye'de toplumsal uzlaşıyı sağlamaya çalıştıklarını belirten Erdoğan, "Maalesef attığımız adımlar hemen farklı bir alana sıçratılıyor. AKP olarak gerilim kaynağı olmayacağımızı baştan beri söyledik" dedi. 
   
   
   
</TEXT>
</DOC>
