<DOC>
<DOCNO> 241928 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/22/son/sondun36.html </URL>
<DATE> 2004/05/22/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Bağdat'taki patlamayı, El Kaide bağlantılı bir grup üstlendi... 
</HEADLINE>
<TEXT>

     Irak'ın başkenti Bağdat'ta bu sabah düzenlenen, 5 kişinin öldüğü ve İçişleri Bakan Yardımcısı Abdülcabbar Yusuf El Şeyhli'nin yaralandığı patlamayı, El Kaide örgütü bağlantılı bir grup üstlendi. 
     Reuters ajansına göre, İslamcı bir internet sitesinde yayımlanan bir açıklamada, El Kaide'nin önde gelen isimlerinden olduğu belirtilen Ebu Musab El Zarkavi'nin liderliğindeki Cemaat El Tevhid ve Cihad grubu adına Bağdat'taki saldırının sorumluluğu üstlenildi. 
     İnternet sitesinde Arapça yayımlanan açıklamada, ''Cemaat El Tevhid ve Cihad'daki din kardeşleriniz, hain dönek İçişleri Bakan Yardımcısı General Abdülcabbar'a bürosuna giderken evinin önünde saldırı düzenledi'' denildi. Açıklamada, saldırının ''ölüm taburundan'' bir kişinin, aracını havaya uçurmasıyla düzenlendiği belirtilerek, Iraklıların işgal güçleriyle işbirliğinden kaçınması tehdidinde bulunuldu. 
     Bu arada, Amerikalı askeri yetkililer ve Irak polisi, Irak İçişleri Bakanı'nın 3 yardımcısından biri olan Şii İslami Dava Partisi üyesi El Şeyhli'nin evinin önünde meydana gelen patlamaya, patlayıcı yüklü araçla düzenlenen intihar saldırısının yol açtığını belirttiler. Saldırıda, intihar saldırganının dışında 3 koruma ve 1 kadının öldüğü kaydediliyor. 
     Baş ve göğsünden yaralanan El Şeyhli'nin hastanede tedavi edildiği ve durumunun ağır olmadığı bildiriliyor. 
     Bağdat'ta geçen pazartesi günü düzenlenen intihar saldırısında da, İzzeddin Salim olarak da bilenen Irak Geçici Yönetim Konseyi dönem başkanı Abdüzzehra Osman Muhammed öldürülmüştü. 
     
</TEXT>
</DOC>
