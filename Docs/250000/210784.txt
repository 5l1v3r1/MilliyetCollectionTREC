<DOC>
<DOCNO> 210784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/24/siyaset/siy07.html </URL>
<DATE> 2004/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
DEHAP adayları SHP listesinde 
</HEADLINE>
<TEXT>

   ÖDP, sekiz ilçe haricinde, DEHAP adaylarıyla birlikte SHP listelerinden seçime katılacak 
   AYÇA ATAY İstanbul 

   
   DEHAP adayları yurt genelinde SHP listelerinden yerel seçime giriyor. ÖDP sekiz ilçede kendi ismiyle, diğer bölgelerde de SHP listelerinden aday gösteriyor. SHP Genel Başkan Yardımcısı İlhan Göğüş, SHP, DEHAP, ÖDP, SDP ve EMEP temsilcilerinin yürüttükleri ittifak çalışmalarının sonuna gelindiğini parti genel başkanlarının da gelecek hafta bir araya gelerek ittifaka nihai şeklini vereceklerini söyledi. 
   YTP Genel Başkanı İsmail Cem ile SHP Genel Başkanı Murat Karayalçın da kısa süre içinde görüşerek, seçimlere yönelik işbirliğini karara bağlayacak. YTP'nin İstanbul'da, SHP'nin de Ankara'da aday çıkarması gündemde. 
   Mümtaz Soysal'ın Bağımsız Cumhuriyet Partisi ile Yekta Güngör Özden'in Cumhuriyetçi Demokrasi Partisi ise seçimlere girmiyor. CHP ile SHP ittifakının DEHAP engeline takıldığı yönünde basında yer alan haberler üzerine, Karayalçın, "CHP'li kimi yöneticiler gibi DEHAP'lılarla gizli görüşmelerimiz olmadı" dedi. 
   
   
</TEXT>
</DOC>
