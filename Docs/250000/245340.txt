<DOC>
<DOCNO> 245340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/04/son/sonspo09.html </URL>
<DATE> 2004/06/04/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
İftar çadırından çıkan şampiyon... 
</HEADLINE>
<TEXT>

     Konya'da yaşayan bedensel engelli Ferhat Çıkmaz 25 , 4 yıl önce iftar çadırında gösteri yapan bir sporcuyla bilek güreşi yapmasının ardından başladığı bu spor dalında, Türkiye şampiyonu oldu. 
     Konya'nın Cihanbeyli İlçesi'nde 7 çocuklu bir ailenin en küçüğü olan Çıkmaz, 1 yaşında geçirdiği çocuk felci nedeniyle belden aşağı kısmı gelişmeyince sakat kaldı. 
     Ailesinin maddi imkansızlıklar içinde yetiştirmeye çalıştığı Çıkmaz, ilköğrenimini Cihanbeyli'de tamamladı. Bu yaşlarda babasını kaybeden Çıkmaz, ilkokuldan sonra öğrenim hayatına son vererek aile bütçesine katkıda bulunmak için ayakkabı tamircisinin yanında çalışmaya başladı. 
     Bundan yaklaşık 4 yıl önce bir Ramazan ayında belediyenin kurduğu iftar çadırına gelen Çıkmaz, yemeğin ardından Karatay Belediyespor Kulübü sporcularının gösteri amaçlı yaptıkları bilek güreşlerini izledi. 
     Kulüp antrenörünün, çadırda bulunanlar arasından, sporcularıyla bilek güreşi yapacak biri olup olmadığını sorması üzerine gönüllü olan Çıkmaz, bilek güreşçisi sporcuyu bir hayli zorladı. 
     Çıkmaz'ın performansından etkilenen kulüp antrenörü Emin Görmüş, bir teklifte bulunarak, Çıkmaz'ın antrenmanlara katılmasını istedi. Bir süre antremanlara devam eden Çıkmaz, bilek güreşi ve halterde kendisini geliştirerek Türkiye şampiyonalarına katıldı. 
     Geçtiğimiz yıl katıldığı bilek güreşi müsabakalarında Türkiye şampiyonu olarak altın madalya almaya hak kazanan Çıkmaz, bu yıl da Çorum'da yapılan Bedensel Engelliler Türkiye Halter Şampiyonası'nda 100 kilogram ağırlık kaldırarak Türkiye Şampiyonu oldu. 
     
     HEDEF DÜNYA ŞAMPİYONLUĞU 
     Bugün Meram Belediyespor Kulübü'ne bağlı olarak çalışmalarına devam eden Çıkmaz, yaşamını ise kendisine bağlanan 60 milyon liralık engelli maaşının yanı sıra antremanlardan arta kalan zamanlarında çalıştığı bir ayakkabı atölyesinden aldığı ücretle sürdürmeye çalışıyor. 
     Ailesinin maddi durumu iyi olmadığı için kendisine destek veremediğini ifade eden Çıkmaz, şunları söyledi 
     ''Ben yine de halimden şikayetçi değilim. Çünkü kazandığım başarılar beni yaşama bağlıyor. Tek sıkıntım ayakkabı atölyesinde çalıştığım zamanlarda antrenmanlarımı aksatmam oluyor. Bu durumdan antrenörüm de memnun değil, ancak bazen çalışmaya mecbur kalıyorum. Yine de var gücümle dünya şampiyonalarına hazırlanıyorum.'' Hedefinin bu yıl halterde elde ettiği başayı Dünya şampiyonu olarak devam ettirebilmek olduğunu ifade eden Çıkmaz, iftar çadırında başladığı bilek güreşin de ise hala iddialı olduğunu sözlerine ekledi. 
     
</TEXT>
</DOC>
