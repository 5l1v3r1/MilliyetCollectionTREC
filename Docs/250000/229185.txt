<DOC>
<DOCNO> 229185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/yasam/yas04.html </URL>
<DATE> 2004/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadın Sığınma Evi'ne kilit 
</HEADLINE>
<TEXT>

   Konya'daki 'Kadın Sığınma Evi', psikolog ve hemşire bulunmadığı gerekçesiyle boşaltıldı... 
      KEREM PULGAT Konya DHA 
   
   Şiddete maruz kalan ve ekonomik çaresizlik içindeki kimsesiz kadınlara yardım eden Şefkat Derneği'ne ait Konya Kadın Sığınma Evi, gözyaşları arasında kapatıldı. Kadın ve Aileden Sorumlu Devlet Bakanlığı emriyle uygulanan kapatmaya gerekçe olarak evde psikolog, sosyal hizmet ve acil yardım uzmanı, hemşire ve hizmetli bulundurma gibi yönetmelik hükümlerine uymama gösterildi. 
   Bakanlık emrini, dün Selçuklu İlçesi Bosna Hersek Mahallesi'nde beş yıldır hizmet veren eve gelen Sosyal Hizmetler İl Müdürlüğü yetkilileri uyguladı. 
   Yetkililere direnen 26 kadın ve 18 çocuğu ise, Dernek Başkanı Hayrettin Bulan ikna etti. Sığınma Evi'nden çıkarılan kadınlar geçici süre için Türkiye'nin çeşitli yerlerindeki huzurevlerine, çocuklar da SHÇEK yuvalarına gönderildi. 
   
   'Yılmayacağız' 
   Sığınma Evi sakinlerinden Nebahat Yar, "İki yıldır kalıyordum. Yaşamım boyunca kimseden görmediğim sevgi ve şefkati gördüm. Her şeyimizle aileydik" diye gözyaşı dökerken, üç çocuk annesi Tülin Ümrükçü de, "Devletin sahip çıkması memnun edici, ama bizi dağıtacaklar. Birlikte olduğumuzda yaşama bağlıyız" dedi. 
   Dernek Başkanı Bulan da şöyle konuştu "Burası onlarca insana yuva oldu. Uzmanları sağlamamız ekonomik olarak zor. Yardımlarla ayakta duruyorduk. Ancak yılmayıp evimizi çalışır hale getireceğiz." 
   
   
</TEXT>
</DOC>
