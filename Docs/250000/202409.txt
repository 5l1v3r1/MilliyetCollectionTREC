<DOC>
<DOCNO> 202409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/16/yazar/guclu.html </URL>
<DATE> 2003/12/16/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Öğrenciler neden sponsor bulamıyor 
</HEADLINE>
<TEXT>

   
   Okullarda öğrenci aktiviteleri zaten yok gibi. Olanlar da bunları binbir güçlükle gerçekleştirebiliyor. Ne okul yönetimleri destekliyor ne de reklam verenler. 
   Öğrenciyi destekleyen kurum ve kuruluşlar yok mu Elbette var. Ama sayıları o kadar az ki. Tıpkı okul yapımında olduğu gibi öğrenci etkinliklerine sponsor olanlara da vergi muafiyeti getirilemez mi Ya da öğretim kurumları, bütçelerinin yüzde 3'ünü, 5'ini sosyal etkinlikler için ayıramaz mı 
   Hemen her gün pırıl pırıl öğrenciler geliyor ya da arıyor. Kafalarında müthiş projeler var. Bir kısmı sadece okul bazında, bazıları ülke genelinde. Kimileri de uluslararası boyutlarda. 
   Mühendislikten uluslararası ilişkilere, tıptan finansa kadar hemen her konuda panel, konferans, değişim programları ve değişik aktiviteler düzenliyorlar. 
   Yayın organı çıkartan ya da çıkartmak isteyenlerin sayıları da bir hayli fazla. Ama bir türlü mesafe kaydedemiyorlar çünkü bir türlü yeterli kaynağı bulamıyorlar. 
   İlk çaldıkları kapı, genelde büyük holdingler oluyor. Ama bu konuda artık onlara gına geldiği için neredeyse tüm başvuruları hiç incelemeden geri çeviriyorlar. Oysa işi biraz ciddiye alsalar, birkaç dakikalık TV reklamlarına harcadıkları para ile kendi hedef kitlelerine ve konseptlerine çok daha uygun projelerin altına imza atabilirler. 
   Öğrenciler derslerde öğrendiklerinden çok daha fazlasını bu tür aktivitelerde kazanıyor. Proje üretmeyi, kaynak yaratmayı, kısıtlı kaynakları en iyi şekilde değerlendirmeyi, organizasyon gerçekleştirmeyi, tanıtımın önemini ve daha pek çok şeyi hayatın içine girip öğrenebiliyorlar. 
   Sosyal projeler, Batılı ülkelerde olduğu gibi bizdeki bazı üniversitelerde de giderek hayat buluyor. Sabancı Üniversitesi, Yıldız ve Boğaziçi bunlardan sadece birkaçı. 
   Özel okullar içerisinde de etkinlik çeşitliliği ve öğrenci kulübü sayısı 50'yi bulan okullar var. Öğrencilerden bir bölümü böylesine sosyal aktivite cenneti içerisinde geleceğe hazırlanırken, çok önemli bir bölümünün müzik ve beden eğitimi gibi dersleri bile olanaksızlıklar nedeni ile geçiştirmesi bağışlanamaz. 
   Milli Eğitim Bakanlığı, okullara bütçe ayırırken, sosyal aktiviteler için ayrılan kaynağı genel bütçenin içerisinde değil, farklı bir kalemde değerlendirmeli ve amacına uygun bir şekilde kullanılıp, kullanılmadığını takip etmelidir. 
   Yine aynı şekilde yerel yönetimler ve özel idareler de kendi bölgelerindeki sosyal aktivitelere ve etkinliklere kaynak desteği sağlamalıdır. 
   İstanbul'da bile hala üniversite mezunları arasında, sinemaya, tiyatroya, maça, konsere gitmeyen, denize girmeyen, spor yapmayan, herhangi bir konferansa katılmayan öğrenciler var. Oysa artık üniversite diploması tek başına bir işe yaramıyor... 
   Özetin özeti Gençlerimizi sadece akademik açıdan değil sosyal açıdan da en iyi şekilde donatmamız gerekir. Ve bu konuda hepimize görev düşüyor. Yarın bir gün sponsorluk için kapınızı çalan birileri olduğunda ne olur onları dinleyin İleride kazançlı çıkan Türkiye olacaktır. 
   
      
   
</TEXT>
</DOC>
