<DOC>
<DOCNO> 202460 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/16/son/sondun43.html </URL>
<DATE> 2003/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
"Denktaş istifa edip ufuktaki seçim için sağın başına geçsin" 
</HEADLINE>
<TEXT>

     KKTC'de Pazar günü yapılan genel seçimlerde ''Milliyetçi Barış Partisi'' adı altında oluşturulan ittifak içinde katılan Milliyetçi Adalet Partisi'nin MAP Genel Başkanı Ali Rıza Görgün, Cumhurbaşkanı Rauf Denktaş'ın ''istifa edip ufuktaki seçim için sağın başına geçerek sahaya inmesi gerektiğini'' söyledi. 
     Görgün, parti merkezinde düzenlediği basın toplanlantısında, seçim sonuçlarının erken seçimi gündeme getirdiğini ve seçim sonuçlarına göre meclisin kilitlendiğini kaydetti. 
     Sol partilerin ortak hedef doğrultusunda birleştiğini ifade eden Görgün, sağdaki birleşmenin ise ancak Cumhurbaşkanı Rauf Denktaş öncülüğünde mümkün olabileceğini belirtti ve çağrısının ciddiye alınmasını istedi. 
     ''Baharda yeni bir milat, yeni bir seçim ve yeni bir meclis oluşturulmasının gerekli olduğunu'' söyleyen Görgün, 14 Aralık seçimlerinin geride kaldığını, parti olarak yanlış ve eksikliklerini değerlendirerek siyaset yapmaya kaldıkları yerden devam edeceklerini kaydetti. Görgün, bu çerçevede, başkanlığı öncesinde MAP'tan ayrılan tüm ülkücülere partiye dönme çağrısı yaptı. 
     Görgün, yaşanan gelişmelerin Demokrat Parti DP , Cumhuriyetçi Türk Partisi CTP ve Barış ve Demokrasi Hareketi'nin BDH koalisyona gidebileceği izlenimi yarattığını söyledi ve bu nedenle DP'yi eleştirdi. 
     Halkın, iradesini ''Annan Planı'nı olduğu gibi kabul etmeme, ama aynı şekilde tamamen ret etmeme'' şeklinde ortaya koyduğunu belirten Görgün, yapılması gerekenin, tüm partilerin bir araya gelerek Annan Planı'nın Kıbrıs Türk halkının menfaatleri doğrultusunda değiştirilmesine kafa yorması olduğunu söyledi. Ali Rıza Görgün, bunun milli bir ödev olduğunu kaydetti. 
     Ulusal Birlik Partisi UBP -Cumhuriyetçi Türk Partisi CTP veya 4 partinin katılımıyla koalisyon kurulmasının mümkün olacağına inandığını ifade eden Görgün, böyle bir sürecin, Rum tarafındaki ''Ulusal Konsey'' gibi tek ses çıkarma olanağı yaratacağını kaydetti. 
     
</TEXT>
</DOC>
