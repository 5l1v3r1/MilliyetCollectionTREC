<DOC>
<DOCNO> 227737 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/son/sonyas06.html </URL>
<DATE> 2004/04/01/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Deprem, akciğer kanseri riskini artırıyor... 
</HEADLINE>
<TEXT>

     İstanbul Üniversitesi İÜ Cerrahpaşa Tıp Fakültesi Göğüs Hastalıkları Anabilim Dalı Öğretim Üyesi Prof. Dr. Ahmet Rasim Küçükusta, akciğer kanserinin önemli bir nedeninin de radon gazı olduğunu belirterek, depremler sırasında yerkabuğunda meydana gelen kırılma ve çatlamalar ile binalara radon sızmasının kolaylaştığını, uzun süreli radon gazı solumanın da akciğer kanserine yol açtığını bildirdi. 
     Prof. Dr. Küçükusta, A.A muhabirine yaptığı açıklamada, 1-7 Nisan'ın ''Kanser Haftası'' olduğunu anımsatarak, tüm dünyada hem erkeklerde, hem de kadınlarda en çok rastlanan kanser türü olan akciğer kanserinin başta gelen nedeninin sigara olduğunun artık çok iyi bilindiğini vurguladı. 
     ''Akciğer kanserinin sigaradan sonra diğer önemli bir nedeni de radondur'' diyen Prof. Dr. Küçükusta, ABD'de yılda 15 bin-22 bin kişinin radona maruz kaldıkları için akciğer kanserine yakalanıp öldüklerinin hesaplandığını söyledi. 
     Bunun akciğer kanserlerine bağlı tüm ölümlerin yüzde 12'sini oluşturduğunu ifade eden Prof. Dr. Küçükusta, şunları kaydetti 
     ''Radon, kayalardaki ve topraktaki uranyumun normal olarak harap olmasıyla ortaya çıkan radyoaktif bir gazdır. Radon kaynağı kayaçlar, Türkiye'de yaygın ve fazla miktarda bulunmaktadır. Özellikle de Uludağ, Marmara Adası, Batı Anadolu'nun büyük bölümü ve İstanbul'un, granitler üzerinde yer aldığı bilinmektedir. 
     Depremler sırasında yerkabuğunda meydana gelen kırılma ve çatlamalar ile binalara radon sızması kolaylaşır ve insanlar daha fazla radona maruz kalabilirler. Türkiye gibi deprem kuşağında bulunan ülkelerde, evler, okullar ve işyerlerindeki radon miktarlarının düzenli olarak ölçülmesi, yüksek değerler saptanan yerlerde de radonun azaltılması için önlemler alınması gerekir.'' 
     
     RADON, EVLERE NASIL GİRER 

     Prof. Dr. Küçükusta, radonun temel, zemin ve duvarlardaki yarık ile çatlaklardan geçerek bina havasına karıştığını anlatarak, sözlerini şöyle sürdürdü 
     ''Radon, inşaat malzemelerinden granit, portland çimento ya da radon içeren yeraltı sularından da solunan havaya karışabilir. Uranyumdan zengin topraklar üzerine yapılmış evlerde daha yüksek miktarda radon bulunur. Toprağa yakınlığından dolayı bodrum katların ya da ilk katların havasında, üst katlara göre daha fazla radon vardır. Maden ocakları gibi havalanması iyi olmayan yerlerin havasında da, çok yüksek miktarlarda radon gazı bulunabilir.'' Dış atmosferin havasında çok düşük miktarda radon gazı bulunduğuna ve bunun sağlık için hiçbir tehlikesi olmadığına işaret eden Prof. Dr. Küçükusta, şunları söyledi 
     ''Radonun akciğer kanserine neden olduğu, havasında yüksek miktarlarda radon bulunan maden ocağı çalışanlarında çok sayıda akciğer kanserine rastlanmasıyla anlaşılmıştır. Daha sonra yapılan deneysel araştırmalarda, radona maruz bırakılan kemirgenlerde de akciğer kanseri geliştiği kanıtlanmıştır. 
     Radon, hızla çok küçük radyoaktif taneciklere ayrılır. Solunum yoluyla alınan bu tanecikler, bronşların yüzeyini döşeyen hücreleri hasara uğratırlar. Uzun süreli radon gazı solumak, sonuçta kansere neden olur.'' Dünyanın birçok ülkesinde yapılan araştırmalarda, akciğer kanseri saptanan hastaların evlerinde akciğer kanserli olmayan evlere göre yüksek düzeylerde radon gazı bulunduğunun saptandığını da vurgulayan Prof. Dr. Küçükusta, sigara içenlerin yüksek radona maruz kalmaları durumunda akciğer kanseri riskinin daha da yükseldiğini bildirdi. 
     Prof. Dr. Ahmet Rasim Küçükusta, evde tehlikeli seviyede radon bulunup bulunmadığının ölçülerek anlaşılabileceğini de ifade ederek, ''Evlerdeki radon miktarı, binanın bulunduğu arazi ile çevresindeki toprağın uranyum içeriğine ve radonun binaya girmesindeki kolaylıklara bağlıdır'' dedi. 
     Radona karşı alınması gereken önlemlere de değinen Prof. Dr. Küçükusta, ''Binaların topraktan çok iyi izole edilmesi, yapıların temel boşlukları ve kapalı alanlarının iyi havalanmasının sağlanması, binaya yeraltı suları giriyorsa bu sular kullanılmadan önce havuzlarda bekletilerek radonun uzaklaşmasının sağlanması gerekir'' diye konuştu. 

     
</TEXT>
</DOC>
