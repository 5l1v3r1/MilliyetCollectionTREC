<DOC>
<DOCNO> 208215 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/13/ekonomi/eko05.html </URL>
<DATE> 2004/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Teşvik tasarısı Meclis'e geldi 
</HEADLINE>
<TEXT>

   Kişi başına milli geliri bin 500 doların altındaki 36 ilin yararlanacağı yatırım ve istihdam teşviklerine ilişkin tasarı Meclis'e sunuldu 
   ANKARA Milliyet 
   
   Kişi başına milli gelirin bin 500 doların altında olduğu illerde 2008 sonuna kadar uygulanacak teşviklere ilişkin yasa tasarısı Meclis'e sunuldu. Teşvikten şu iller yararlanacak Kırşehir, Sinop, Giresun, Amasya, Uşak, Malatya, Sivas, Tokat, Diyarbakır, Afyon, Batman, Erzincan, Osmaniye, Düzce, Çankırı, Siirt, Gümüşhane, Ordu, Erzurum, Batman, Bayburt, Şanlıurfa, Mardin, Aksaray, Adıyaman, Kars, Van, Iğdır, Yozgat, Ardahan, Hakk ri, Bingöl, Bitlis, Şırnak, Muş ve Ağrı. 
   Bu illerde Ekim 2003'te yeni işe başlayan Gelir ve Kurumlar Vergisi mükelleflerinin çalıştırdıkları ve yeni işe aldıkları işçilerin ücretleri üzerinden hesaplanan Gelir Vergisi'nin organize sanayi veya endüstri bölgelerinde kurulu işyerleri için tamamı, diğer yerlerdeki işyerleri için yüzde 80'i verilecek muhtasar beyanname üzerinden tahakkuk edilen vergiden terkin edilecek. Düzenleme ile ilave istihdamın işverene maliyeti, terkin edilen gelir vergisi stopajı kadar azaltılacak. 
   Sigorta primi teşvikinde de benzeri düzenleme yapılacak. İşverenlerin son dört aylık bildirdikleri işçi sayısına ilave olarak yeni işe aldıkları ve bu işyerlerinde fiilen çalıştırdıkları işçiler için ödenecek primlerin de organize sanayi ve endüstri bölgelerinde işveren payının tamamı ve diğer yerlerde yüzde 80'i Hazine'ce karşılanacak. 
   
   Bedelsiz arsa 
   36 ilde en az 10 kişilik istihdam öngören yatırımlara girişen gerçek ve tüzel kişilere Hazine'ye, katma bütçeli kuruluşlara, belediyelere veya il özel idarelerine ait arazi veya arsalar bedelsiz olarak devredilecek. 
   İstihdam edilecek işçi sayısına, yatırımın faaliyete geçmesinden itibaren beş yıl uymak zorunlu olacak. 
   Enerji desteği de imalat sanayi, madencilik, hayvancılık, seracılık, soğuk hava deposu, turizm konaklama tesisi, eğitim veya sağlık alanında faaliyete geçen işyerlerine uygulanacak. Bu işyerlerinin asgari 10 işçi çalıştırması halinde elektrik giderinin yüzde 20'si Hazine'ce karşılanacak. Bu orana 10'dan sonraki her işçi için yarım puan eklenecek. 
   
   
</TEXT>
</DOC>
