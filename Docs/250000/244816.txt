<DOC>
<DOCNO> 244816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/02/son/sontur21.html </URL>
<DATE> 2004/06/02/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
El Kaide davası... Avukat ''Eylem AKP'ye karşı yapılmış bir tepki'' 
</HEADLINE>
<TEXT>

     İstanbul'daki bombalı saldırılara ilişkin aranan terör örgütü El-Kaide'nin sözde ''Türkiye emiri'' Habib Akdaş ile sözde ''İstişare Şurası'' üyesi Gürcan Baç'ın DGM'de yargılanan eşlerinin savunmasını üstlenen avukat Abdurrahman Sarıoğlu, sanıkların eyleminin, anayasal düzeni değiştirmeye yönelik değil, ''ABD'nin Irak'ı işgali, Yahudiler'e destek verilmesi ve Irak'a asker gönderme kararından dolayı AK Parti iktidarına yapılmış bir tepki'' olduğunu öne sürdü. 
     İstanbul 2 No'lu DGM'deki duruşmada, bugünkü celseye çağırılan tutuklu sanıklar Ahmet Aslanoğlu, Abdullah Demir, Mehmet Yılmaz, Suat Sarman, Ali Yaman, Hayrettin Basınlı, Cahit Öztürk, Yusuf Dural, Ziya Çelik, Murat İdrak, Muhammetül Emin Bastın ve Tarkan Kalaycı ile gıyabi tutuklu olarak aranan Gürcan Baç'ın resmi nikahsız eşi Mediha Yıldırım ve yine gıyabi olan Habip Akdaş'ın eşi Cemile Akdaş'ın kimlik tespitleri yapıldı. 
     Kimlik tespitleri sırasında Mediha Yıldırım 4, Cemile Akdaş da 2 çocuğu bulunduğunu belirtirken, Belçika doğumlu olan Muhammetül Emin Bastın da çifte vatandaşlık hakkına sahip olduğunu söyledi. 
     
     AVUKATTAN İLGİNÇ SÖZLER 

     Duruşmada daha sonra söz alan Mediha Yıldırım ve Cemile Akdaş'ın avukatı Abdurrahman Sarıoğlu, ''Kim Selefi ise El-Kaide'dir'' diye bir anlayışın olduğunu öne sürerek, DGM'de bu konuyla ilgili çıkan bazı kararlarda da ''Selefiler''in, ''Ceyşullah'' örgütü mensubu olarak gösterildiğini, yani bu olaylara yüzeysel bakıldığını bildirdi. 
     Bir kitaptan ''Selefilerle'' ilgili bölümler okuyan Sarıoğlu, ''Selefiliği mahkum etmek, İslamı mahkum etmek anlamına gelecektir'' dedi. 
     Sanıkların eyleminin, Türkiye'nin anayasal düzenini değiştirmeye yönelik değil, ABD'ye bir tepki olduğunu savunan avukat Sarıoğlu, ''Irak'ın işgali, Yahudiler'in desteklenmesine bir tepkidir. Irak'a asker gönderme kararı alınması nedeniyle AK Parti iktidarına yapılmış bir tepkidir'' diye konuştu. 
     TCK'nın 146 1. maddesine göre El-Kaide yöneticileri ile bu olayları bizzat yapanların yargılanması gerektiğini belirten Sarıoğlu, bunların dışında kalan sanıkların ise olsa olsa TCK'nın 169. maddesinde düzenlenen ''yardım ve yataklık etmek'' suçundan yargılanabileceklerini söyledi. 
     Türkiye'de ''müslümanlar yargılanırken, onların hanımlarının da gözaltına alındığını'' iddia eden Abdurrahman Sarıoğlu, konuşmasını şöyle sürdürdü 
     ''Belki sözle, belki hareketle namusa yönelik bir tehditle müslüman şüphelinin konuşması sağlanır, Bu davada Habib Akdaş ile Gürcan Baç'ın hanımı, birtakım şeyler ortaya çıkartılmak için gözaltına alındı, tutuklandı. Bu kadınlar, eşleriyle birlikte Afganistan'a gittikleri için yasadışı örgüte üyelikten yargılanıyorlar. Türk aile yapısına göre kadınlar, eşleriyle birlikte hareket eder. Akdaş ve Baç, 'biz cihada gidiyoruz' diyerek hanımlarını getirmemişlerdir. İslam'da kadınlara cihat farz değildir. Bugüne kadar da El-Kaide'nin bayan bir militanı olduğunu duymadım.'' Gürcan Baç'ın, eşi Mediha Yıldırım'a içinde patlayıcı madde olduğu iddia edilen paket verdiğini anlatan Sarıoğlu, Yıldırım'ın da bu pakette birtakım kablolar olduğunu anladığını ve bu paketi Cemile Akdaş'a verdiğini belirtti. 
     
     ''REHİNE SANIK'' İDDİASI 

     Yıldırım ve Akdaş'ın diğer avukatı İlhami Sayan da, bu davada 48 tutuklu bulunduğunu, 2 kişinin ise ''rehine'' konumunda olduğunu iddia ederek, Yıldırım ve Akdaş'la birlikte gözaltına alınan Ayşe Mallı, Hülya Kuncak ve Ceren Yiğit'in hukuki durumlarının aynı olmasına rağmen serbest kaldıklarını anlattı. 
     Yıldırım ve Akdaş'ın, eşlerine yardım ettikleri için cezalandırıldıklarını iddia eden Sayan, ''eşlerinden dolayı tutuklu bulunmalarının'' hukuka aykırı olduğunu kaydetti. 
     Mediha Yıldırım'ın, 1993 yılında Gürcan Baç'la evlenmesine rağmen ''Ömer'' olarak bildiği eşinin gerçek ismini 2 yıl sonra öğrendiğini ifade eden Sayan, firari sanıkların örgütsel ilişkilerini gizli tuttuklarını, bunu eşlerine bile söylemediklerini vurguladı. 
     Sayan, biri 4, diğeri de 2 çocuk annesi olan müvekkillerinin tahliyelerini istedi. 
     
     AVUKAT SARIOĞLU'NU YALANLADILAR 

     Duruşmada söz alan Cemile Akdaş da, avukat Sarıoğlu'nun söylediği bazı şeylere katılmadığını belirterek, ''Eşim yurtdışına çıkacağı zaman cihada gideceğini söylemedi. 'İşsizlik belgesi almak için Cezayir'e gidiyorum' dedi. Mediha Yıldırım'ın bana verdiği paketin içinde de ne olduğunu bilmiyordum. İçinde kablo olduğunu, gözaltına alındığımda polisler söyledi. Tahliyemi ve beraatimi istiyorum'' dedi. 
     Mahkeme Heyeti'ne başkanlık eden üye hakim Ramazan Uçak ise iddianame okunmadığı için savunma yapılamayacağını, ancak tahliye konularına ilişkin taleplerinin alınabileceğini söyledi. 
     Sanık Mediha Yıldırım da, avukat Sarıoğlu'nun söylediği bazı şeylere katılmadığını ifade ederek, ''Beyim emanet poşeti verdiğinde, Osman ve Sait isimli birinin alacağını söyledi. İçinde kablo olduğunu bilmiyordum. Eşim vedalaşırken, cihada gideceğini değil, ticari iş için yurtdışına gideceğini söyledi'' diye konuştu. 
     Duruşmaya, diğer sanık avukatlarının beyanlarının alınmasıyla devam ediliyor. 
     El-Kaide terör örgütünün Türkiye yapılanması içinde faaliyet gösterdikleri ve İstanbul'da 15 ile 20 Kasım 2003 tarihlerinde 4 ayrı yere düzenlenen bombalı saldırılara karıştıkları iddiasıyla 69 sanığın yargılandığı davanın 3. gün duruşması da 1 sanığın tahliyesine karar verilerek tamamlandı. 
     İstanbul 2 No'lu DGM'de süren duruşmada söz alan Ahmet Aslanoğlu ve Ziya Çelik'in avukatı Aykut Kutlay, müvekkilerinin El-Kaide örgütüyle ilişkilerinin olmadığını savunarak, ''Muhafazakar olabilirler. Dini konulara eğilim gösterebilirler. Üniversite eğitimi için Suriye'ye gidip Arapça öğrenmek istemişlerdir. Geldiklerinde de Arapça dersler vermişlerdir. Bunların suç öğesi olması mümkün değildir'' dedi. 
     Aslanoğlu ve Çelik de suçsuz olduklarını savunarak tahliyelerini istediler. 
     Sanık avukatlarından Serhat Kamil Zor, müvekkillerinden Abdullah Demir'in aynı mahallede oturduğu Feridun Uğurlu'ya kendisine iş bulması için 700 dolar ve kimliğini verdiğini söyledi. 
     Avukat Zor, Mehmet Yılmaz'ın ise Feridun Uğurlu'nun kiracısı olduğunu ve aralarında sadece ev sahibi-kiracı ilişkisi bulunduğunu ifade etti. 
     Hayrettin Basınlı ve Cahit Öztürk'ün de Feridun Uğurlu'nun oturduğu mahallede berber dükkanları bulunduğunu belirten Zor, Murat İdrak'ın ise Fevzi Yitiz vasıtasıyla iş bulabilmek için diğer insanlarla tanıştığını öne sürdü. 
     Avukat Zor'un savunduğu sanıklar da tahliyelerine karar verilmesini istediler. 
     
     EYLEMİ KINADI 

     Suat Sarman'ın avukatı Hidayet Koruyucu, müvekkiline ''canlı bomba'' olması için telkinde bulunulduğu yolundaki iddiaların doğru olmadığını öne sürdü. 
     Sanık Sarman da Türkiye'yi sevdiğini belirterek, ekmeğe peynire hasret kaldığı için Endonezya'dan ülkesine geldiğini ve yapılan eylemi kınadığını söyledi. 
     Duruşmada söz alan avukat Osman Karahan, yeni mahkeme kurulana kadar davanın esasına ancak 1.5 yıl sonra girilebileceğini, bu yüzden tahliye istemlerinin dikkate alınmasını talep etti. 
     Harun İlhan, Yusuf Polat ve Feridun Uğurlu ile konuşan ve aynı mahallede oturan taksici, berber ve kasabın sanık olarak dosyada yer aldığını söyleyen avukat Karahan, müvekkillerinin tahliyesine karar verilmesini istedi. 
     Sanıklardan Yusuf Dural, Kocaeli Üniversitesi Bilgisayar Öğretmenliği Bölümü'nde okuduğunu belirterek, Feridun Uğurlu ile en fazla 10 kere görüştüğünü, Uğurlu'nun bilgisayarını tamir etmenin suç olduğunu bilmediğini, Uğurlu'ya elektronik posta adresi de almadığını söyledi. 
     Muhammedül Emin Bastın da 3 safyalık dilekçe vererek tahliyesini istedi. 
     Avukat İlhami Sayan, gıyabi tutuklu Habib Akdaş'ın DGM Savcılığı'na bir CD gönderdiğini öğrendiğini, bunun bir örneğinin kendilerine verilmesini istediğini söyledi. 
     
     SAVCILIK GÖRÜŞÜ 

     Duruşmada taleplere karşı görüşü sorulan DGM Cumhuriyet Savcısı Mustafa Erol, söz konusu CD ile ilgili DGM Cumhuriyet Başsavcılığı'na bir dilekçe verilerek bilgi alınabileceğini düşündüğünü bildirdi. 
     Mahkemenin dosyadaki mevcut delillere göre sanıklar hakkında hukuki değerlendirme yapacağını ifade eden Savcı Erol, geçen celselerde belirttiği görüşlerini tekrarladığını kaydetti. 
     Savcı Erol, suç vasfının değişme ihtimali göz önüne alınarak, tutuklu sanıklardan Ahmet Aslanoğlu, Yusuf Dural ve Ziya Çelik'in tahliyelerine karar verilmesini istedi. 
     Verilen aranın ardından kanıt durumu ve tutuklu kaldığı süre dikkate alınarak, mağduriyetine meydan verilmemesi için Ahmet Aslanoğlu'nun tahliyesini kararlaştıran mahkeme heyeti, diğer sanıkların tahliye istemlerini reddetti. 
     Mahkeme Heyeti, Anayasa'nın 143. maddesindeki değişiklik nedeniyle yeni yapılacak düzenlemenin beklenilmesi yönündeki geçen 2 celsede bildirdiği görüşünü tekrar etti. 
     Duruşmaya, yarın da devam edilecek. 
     
     DURUŞMADAN NOTLAR 

     Bu arada, kadın sanıklar Mediha Yıldırım ile Cemile Akdaş, duruşma sırasında diğer sanıklar ile yanyana otururken, duruşma sırasında verilen aralarda erkek sanıkların kaldığı nezarethaneye alınmayarak cezaevi ring aracında bekletildi. 
     Duruşma sırasında ayakta duran sanık avukatlarından Abdurrahman Sarıoğlu, Mahkeme Heyeti Başkanı'nın oturabileceği yönündeki uyarısı üzerine rahatsız olduğu için ayakta durduğunu söyledi. 
     Duruşma sonrasında bir basın mensubunun ''Rahatsızlığınız neydi '' şeklindeki sorusuna Sarıoğlu, ''Laik rejimin karşısında bir Müslüman olarak sürekli oturup kalmak istemiyorum. Bu mahkemeye hakaret değil. Kendimi küçük düşürmek istemedim'' diye cevap verdi. 
     
</TEXT>
</DOC>
