<DOC>
<DOCNO> 217245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/23/son/sontur26.html </URL>
<DATE> 2004/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Bismil'de DSİ'ye ait sulama kanalı patladı... 
</HEADLINE>
<TEXT>

     Diyarbakır'ın Bismil İlçesi'nde DSİ'ye ait sulama kanalının patlaması sonucu bir köy ile bir mezrayı su bastı. 
     Edinilen bilgiye göre, Diktepe Köyü yakınlarından geçen DSİ'ye ait sulama kanalının patlaması sonucu taşan su, Diktepe Köyü ile bağlı Molla Hüseyin Mezrası'nı bastı. 
     Su baskınında Diktepe Köyü'nde 2 ev yıkılırken, köy ve mezradaki toplam 11 ev ile 1 okulda da hasar meydana geldi. 
     Kaymakam Kenan Çiftçi, AA muhabirine yaptığı açıklamada, DSİ'ye ait sulama kanalının patlaması sonucu taşan sular nedeniyle köy ve mezrada hasar oluştuğunu belirterek, şöyle dedi ''Taşan su Güzel Köy ile ulaşımın sağlandığı köprüyü de yıkmış. Bu nedenle köy ile ulaşım sağlanamıyor. Diktepe Köyü'nde 2 ev yıkılmış. 5 ev ile okul binası da hasar görmüştür. Molla Hüseyin mezrasında da 6 ev kullanılamaz hale gelmiş. Sosyal Yardımlaşma ve Dayanışma Vakfı'ndan evleri zarar gören vatandaşlara ilk etapta 500 milyon ile 1 milyar lira arasında para yardımı yapacağız. Ekipler hasar tespit çalışmalarına başladı.'' Diktepe Köyü Muhtarı Cemal Kavak ise köy ve mezranın dışında köylülere ait ekili tarlalarda da hasar meydana geldiğini söyledi. 
     Bismil Milli Eğitim Müdürü M. Kemal Yılmaz da Diktepe Köyü'ndeki okulun kullanılamayacak duruma geldiğini belirterek, ''Eğitim sorununu taşımalı sistem ya da öğrencileri Tepe Beldesi'ndeki YİBO'ya yerleştirmek suretiyle gidereceğiz'' dedi. 
     
</TEXT>
</DOC>
