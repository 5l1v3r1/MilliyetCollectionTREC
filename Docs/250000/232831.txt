<DOC>
<DOCNO> 232831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/19/son/sonsiy01.html </URL>
<DATE> 2004/04/19/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Gül "Karabağ sorunun çözümü için üçlü görüşme düşünüyoruz" 
</HEADLINE>
<TEXT>

     
     Tahsin Aktı 
     

Dışişleri Bakanı ve Başbakan Yardımcısı Abdullah Gül, Yukarı Karabağ sorununun çözümü için Türkiye'nin hem Ermenistan, hem de Azerbaycan ile görüşmekte olduğunu, ancak sorun çözülmeden Türkiye ile Ermenistan arasındaki kara sınırının açılacağı yönündeki söylentilerin doğru olmadığını bildirdi. 
     AA'nın sınırın açılacağı yönünde özellikle Azerbaycan'da artan söylentilere ilişkin sorularını yanıtlayan Gül, ''Böyle bir şey söz konusu değil. Nedense, iç politika meselesi midir nedir, Azeri tarafında bunu çok konuşuyorlar. Ne zaman karşılaşsak Azeri gazeteciler bu soruyu soruyorlar'' dedi. 
     ''Kıbrıs meselesi çözüme ulaşırsa bundan herkesin hisse çıkartması gerektiğini'' belirten Gül, ''Biz Karabağ sorununun terkedilmiş bir sorun olarak kalmaması gerektiğine inanıyoruz. Dünyada birçok mesele ile uğraşılırken, bu meseleyi buzdolabına kaldırıp dondurmanın yanlış olduğunu, çünkü orada bir işgal var, bu meselenin çözülmesi gerektiğini, onun için de konuşmak gerektiğini söylüyoruz'' diye konuştu. 
     Gül, Karabağ sorununun çözümü için Türkiye'nin hem Ermenistan, hem de Azerbaycan ile görüşmekte olduğunu belirterek, ''Önümüzdeki aylarda tahmin ediyoruz üçlü bir görüşme yapmayı da düşünüyoruz'' dedi. 
     Türkiye olarak katalizör bir rol oynamaya çalıştıklarını, meselenin barışçı yollardan çözümünü arzuladıklarını ifade eden Gül, Ermenistan ve Türkiye'nin henüz birbirlerini resmen tanımamış olmalarına karşın, Ermenistan dışişleri bakanı ile son bir yıl içinde genellikle uluslararası veya bölgesel toplantılar çerçevesinde üç kez biraraya geldiğini kaydetti. 
     Gül, Türkiye, Ermenistan ve Azerbaycan dışişleri bakanları arasında, büyük olasılıkla Haziran ayında İstanbul'da yapılacak NATO doruğu öncesinde üçlü görüşme yapılmasını düşündüklerini, NATO ile ilişkili Kafkas ülkeleri çerçevesinde Ermenistan'ın İstanbul'daki toplantıya katılacağını söyledi. 
     
</TEXT>
</DOC>
