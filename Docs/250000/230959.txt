<DOC>
<DOCNO> 230959 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/son/soneko31.html </URL>
<DATE> 2004/04/13/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Erdoğan Japonlara çağrıda bulundu Türkiye'ye yatırım yapın 
</HEADLINE>
<TEXT>

     Başbakan Recep Tayyip Erdoğan, iki ülke arasındaki dostluk ilişkilerine karşın Japonya ile Türkiye arasındaki ticaret açığının Türkiye aleyhine olduğunu belirtti. Başbakan, yabancı yatırımcılara sağlanan kolaylıkları anlatırken, Japon işadamlarından Türkiye'de yatırım yapmalarını istedi. 
     Başbakan Erdoğan, Japonya seyahatinin üçüncü gününde, TOBB ve DEİK'in Japonya İşadamları Federasyonu ile birlikte gerçekleştirdiği toplantıda konuştu. 
     Başbakan Erdoğan, Japonya seyahatinde gösterilen ilgi dolayısıyla teşekkür ederek başladığı konuşmasında, Türk -Japon ilişkilerinin 19. yüzyıl sonlarından bu yana gelişerek sürdüğünü belirtti. 
     
     TÜRKİYE'DE JAPON YILI HAZIRLIĞI 
     Japonya'da Türk yılı etkinliklerinin Mayıs ayına kadar uzatıldığını hatırlatan Erdoğan, Türkiye'de de Japon yılı ilan edilmesinin planlandığını açıkladı. 
     Başbakan, 1999 Ağustos ve Kasım ayı depremlerinde Türk sanayiinin merkezi Marmara depremindeki yardımları dolayısıyla, Japonya yetkililerine ve Japon halkına teşekkür etti. 
     Biri ipek yolunun en batısında, diğeri en doğusunda iki ülke olan Türkiye ve Japonya'nın, dostluk ilişkilerini her alanda geliştirilmesine özel önem verdiklerini anlatan Başbakan, 2003 hükümet programında iki ülke arasındaki ilişkilerin stratejik ilişkiler düzeyine çıkarılması hususuna yer verildiğini hatırlattı. 
     Türkiye'nin Kasım 2002 genel seçimlerinden sonra hem siyasi hem de ekonomik istikrarı yakaladığını kaydeden Başbakan, hükümetin bu güven ve istikrar ortamını sürdürmeye kararlı olduğunu söyledi. 
     Ekonomide sağlanan başarıları rakamlar vererek anlatan Başbakan, Irak'daki olumsuzluklara rağmen yaşanan bu gelişmelerin önemli olduğunu vurguladı. 
     Erdoğan, Avrupa Birliğine tam üye olmanın adımlarının atıldığını ve bu yıl sonunda kesin tarih verilmesini beklediklerini anlattı. 
     
     TÜRKİYE, ARTIK DAHA CAZİP 
     Türkiye'nin yabancı yatırımcılar için daha cazip ülke haline geldiğini vurgulayan Başbakan, Haziran 2003 tarihinde yürürlüğe giren yeni yasayla, yabancı yatırımcılarla yerli yatırımcıların eşit hale geldiğini, bu yasa ile yabancı yatırımcılar için güvenli, ikstikrarlı, belirgin şeffaf bir ortam sağladığını söyledi. 
     21 adet serbest ticaret bölgesinin ticaret hacminin 11 milyar dolar olduğunu kaydeden Erdoğan, tütün, alkol, Türk Telekom, Tüpraş ve Petkim başta olmak üzere özelleştirmeyi hızlandırdıklarını belirterek şöyle devam etti 
     ''Hükümetimiz, yabancı yatırımların önünü açmak için sadece yeni bir kanun çıkarmanın yeterli olmadığının bilincindedir. Yatırım ortamının iyileştirilmesi koordinasyon kurulu, 2 yıldan bu yana faaliyetlerini eksiltmeden devam ettirmektedir. Bu dönem boyunca bir günde şirket kurulabilmesi, enflasyon muhasebesi uygulamasının kabulü gibi yatırımcıların acil çözüm bekleyen sorunları giderilmiştir. 
     Ancak Türkiye'nin iş ortamının iyileştirilmesi konusunda daha atılacak adımlarımızın olduğunun bilincindeyiz. Bu yüzden bir ay önce, Dünya Bankası Başkanı ve 20 büyük çokuluslu şirketin başkanları ile birlikte İstanbulda ilk yatırımcı konseyini gerçekleştirdik.'' Konsey toplantısı sırasında, dünyadaki büyük yatırımcı şirtlerinin yöneticilerinin Türkiye hakkındaki değerlendirme ve tavsiyelerini ilk ağızdan dinleme fırsatı bulduklarını belirten Başbakan, ''memnuniyetle müşahade ettik ki gerek Dünya Bankası gerek IMF ve gerekse büyük şirketlerin başkanları, Türkiyenin artık son derece güvenilir bir yatırım yeri olduğu konusunda hemfikirdirler. Toyota gibi Japonya'dan da katılımcıların bulunduğu bu toplantıda, şirketlerin çoğunluğu, Türkiye'deki yatırımlarını önümüzdeki yıllarda artıracaklarını beyan ettiler. Türkiye'deki yatırımların daha da geliştirilmesi konusunda yapıcı ve somut öneriler alındı. Bu konunun takipçisi olacağımızı ve seneye aynı toplantıyı, daha iyileşmiş bir yatırım ortamında yapmak istediğimizi ifade ettik'' şeklinde konuştu. 
     
     TÜRKİYE-JAPONYA EKONOMİK İLİŞKİLERİ 
     Daha sonra Türkiye ile Japonya arasındaki ekonomik ilişkilere değinen Başbakan, şunları söyledi 
     ''Türkiye ile Japonya arasında mevcut sağlam dostluk ilişkilerine karşın, üzülerek ifade etmem gerekir ki Türkiye aleyhine ticaret açığı gittikçe büyümektedir. İki ülkenin karşılıklı ihracatı arasında 1,7 milyar fark var. Japon dostlarımızla olumlu yaklaşım, bizimle daha fazla çalışmak suretiyle aradaki açığı kapatmamız, ihracatımızı çok daha yukarılara doğru tırmandırmamız gerekir. Ülkelerimiz arasındaki ticari ilişkilerin sağlıklı yapıya ulaşması ve tedricen dengeye kavuşturulması inanıyorum ki her iki taraftaki heyecanı artıracaktır.'' Bu konuda Türk ve Japon resmi ve özel kuruluşlarına önemli görevler düştüğünü ifade eden Başbakan, iki ülke ticaret ve sanayi odalarını da, ekonomik ve ticari ilişkilerin geliştirilmesi için daha fazla çaba sarfetmelerini istedi. Erdoğan, Türk ihraç ürünlerinin Japonya'ya tanıtılmasının önemini de vurguladı. 
     
</TEXT>
</DOC>
