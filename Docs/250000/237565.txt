<DOC>
<DOCNO> 237565 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/05/son/sonspo09.html </URL>
<DATE> 2004/05/05/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Kings, Minnesota'yı deplasmanda yenerek seride 1-0 öne geçti... 
</HEADLINE>
<TEXT>

     ABD Profesyonel Basketbol Ligi NBA play-off mücadelelerine, bu sabaha karşı yapılan 2 maçla devam edildi. 
     Ligde Batı Konferansı'nda, Sacramento Kings-Minnesota Timberwolves arasında yarı final ilk maçı yapılırken Doğu Konferansı'nda da, Miami Heat-New Orleans Hornets, 1. tur 7. ve son maçında yarı finale yükselmek için mücadele etti. 
     Sacramento Kings, Batı'nın en yüksek galibiyet yüzdesine sahip takımı olan Minnesota Timberwolves'a konuk oldu. 
     Minnesota'yı 104-98 yenerek seride 1-0 öne geçen Kings'de, Mike Bibby, kaydettiği 33 sayıyla takımının en skorer oyuncusu olmayı başardı. 
     7 ribaunt ve 7 asistle oynayan Bibby'i, 15 sayı, 8 ribaunt ve 5 asistle Chris Webber, 14 sayı, 3 ribaunt ve 3 asistle Sırp forvet Predrag Stojakoviç, 14 sayı, 6 ribaunt ve 2 asistle Sırp pivot Vlade Divaç, 13 sayı ve 1 ribauntla Doug Christie, 13 sayı, 10 ribaunt ve 5 asistle de Brad Miller izledi. 
     Evsahibi ekipte ise Sam Cassell, 40 sayı, 3 ribaunt ve 5 asistlik başarılı performansıyla maçın en skorer ismi oldu, ancak bu galibiyet için yeterli olmadı. 
     Trenton Hassell'ın 17 sayı, 5 ribaunt ve 2 asistiyle, dün sezonun en değerli oyuncusu MVP seçilen Kevin Garnett'ın 16 sayı, 18 ribaunt ve 7 asisti de yenilgiyi engelleyemedi. 
     
     MIAMI, SONUNDA 2. TURA YÜKSELDİ 
     Doğu Konferansı play-off ilk tur mücadelesinde, bu sabaha karşı yapılan 7. ve son maçta Miami Heat, New Orleans Hornets'ı 85-77 yenerek konferans yarı finaline yükseldi. 
     7 maçı da evsahibi takımların kazandığı seride Miami, 4 kez kendi sahasında oynayarak avantajlı olan taraf oldu. 
     Son maçta da evsahipliği yapan Miami'de Caron Butler'ın 23 sayı, 9 ribaunt ve 2 asist, Lamar Odom'un 16 sayı, 9 ribaunt ve 3 asist, Brian Grant'ın 14 sayı ve 9 ribaunt, Dwyane Wade'in 12 sayı, 4 ribaunt ve 7 asist, Rafer Alston'ın da 11 sayı, 7 ribaunt ve 1 asisti galibiyeti getiren performanslar oldu. 
     Konuk ekip New Orleans'da ise Steve Smith'in 25 sayı, 1 ribaunt ve 1 asisti ile P.J.Brown'ın 10 sayı, 9 ribaunt ve 1 asistlik performansları, galibiyet için yeterli olmadı. 
     Bu sonuçla birlikte Miami Heat, konferans yarı finaline yükselen son takım oldu ve yarı finalde Indiana Pacers ile eşleşti. 
     Ligde konferans play-off yarı final mücadelesine, TSİ yarın sabaha karşı San Antonio Spurs-Los Angeles Lakers 1-0 karşılaşmasıyla devam edilecek. 
     
</TEXT>
</DOC>
