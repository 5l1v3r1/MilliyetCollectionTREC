<DOC>
<DOCNO> 204406 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/25/son/sonspo11.html </URL>
<DATE> 2003/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Cimbom ''farkı'' unuttu 
</HEADLINE>
<TEXT>

     Galatasaray, 2003-2004 futbol sezonunun ilk yarısında filelere toplam 27 gol bırakmayı başarırken, 42 gollü Beşiktaş'ın ardından ligde en golcü beşinci takım oldu. 
     Birinci Süper Futbol Ligi'nin ilk yarısını 5. sırada bitiren sarı-kırmızılılar, üçüncü sıradaki 36 gollü Fenerbahçe, dördüncü sıradaki 31 gollü Denizlispor ve ikinci sıradaki 29 gollü Trabzonspor'un gol sayısı açısında da gerisinde kaldı. 
     Galatasaray, ligde 6. sırada bulunan Malatyaspor ve 11. sırada yer alan İstanbulspor ile aynı gol sayısına sahip bulunuyor. 
     ''Cim bom'' 17 maçta filelere 27 gol bırakırken, maç başına sadece 1.5 gol ortalaması tutturdu. 
     
     SADECE 1 MAÇI 2 FARKLI KAZANABİLDİLER 

     Galatasaray, bu sezon ligde kötü bir performans sergilerken, sadece 1 maçını 2 farklı kazanabildi. 
     Ligde ilk yarıda 8 galibiyet elde eden Galatasaray, bunlardan 7'sini tek farklı kazanırken, taraftarlarına da rahat bir galibiyet izlettiremedi. ''Cim bom'', en farklı galibiyetini ise Adanaspor'u deplasmanda 2-0 yenerek aldı. 
     Sarı-kırmızılılar, Diyarbakırspor, Gaziantepspor, Gençlerbirliği ve Ankaragücü'nü 2-1, Çaykur Rizespor ile Samsunspor'u 1-0, Akçaabat Sebatspor'u da 4-3 yendi. 
     
     SADECE 4 MAÇTA GOL YEMEDİLER 

     Galatasaray, bu sezonun ilk yarısında sadece 4 maçında kalesini rakip forvetlere kapattı. 
     Sarı-kırmızılılar, bu sezon Adanaspor, Çaykur Rizespor ile Samsunspor maçlarının dışında, 0-0 sonuçlanan Beşiktaş derbisinde gol yemedi. 
     Galatasaray ayrıca, sadece Beşiktaş ve Konyaspor maçlarında gol atamadı. 
     
     EN GOLCÜ HAKAN ŞÜKÜR 

     Galatasaray'ın ilk yarıda en skorer futbolcusu 7 gol ile Hakan Şükür oldu. 
     Bu sezon, 3 yıl sonra yuvasına dönen ''Kral'' Hakan Şükür, attığı 7 golle en skorer futbolcu unvanına sahip olurken, Diyarbakırspor'a 2, Fenerbahçe, Gençlerbirliği, Çaykur Rizespor, Samsunspor ve İstanbulspor'a 1'er gol attı. 
     
     GOLCÜLER 

     ''Cim bom''un ilk yarıda attığı 27 golünü, takımdaki 13 futbolcu paylaştı. 
     Sarı-kırmızılılarda Bülent, Ergün, Abdullah, Ömer, Berkant, Tamas, Hakan Ünsal, Orhan, Ayhan, Baliç, Ümit, Aykut, Murat ve Suat gol bulamadı. 
     Galatasaray'ın sezonun ilk yarısında gollerini kaydeden futbolcular şöyle 
     

Futbolcu Gol Hakan Şükür 7 Bratu 4 Sabri 3 Cihan 2 Prates 2 Arif 2 Hasan 1 De Boer 1 Batista 1 Petre 1 Volkan 1 Lukunku 1 Pinto 1      
</TEXT>
</DOC>
