<DOC>
<DOCNO> 213748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/07/son/sonspo20.html </URL>
<DATE> 2004/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizlispor Kontrollü oynayarak kazandık... 
</HEADLINE>
<TEXT>

     Denizlispor Teknik Direktörü Giray Bulak, Samsunspor önünde kontrollü oyun sergileyerek 3 puana ulaştıklarını söyledi. 
     Denizlispor'un deplasmanlarda kazanıp kendi sahasında kolay puan verdiğine dikkati çeken Giray Bulak, ''Akçaabat Sebatspor maçı sonrasında yönetim, yardımcılarım ve futbolcularla bir strateji oluşturduk. Artık kendi sahamızda da kontrollü oyun sergileyecektik. Bu planımızı Samsunspor önünde uyguladık. Kontrollü oynayarak sahadan 3 puanla ayrıldık'' dedi. 
     Bulak, puan olarak rahatladıklarını, bundan sonra kadroda genç futbolculara yer vereceğini de sözlerine ekledi. 
     Samsunspor Teknik Direktörü Erdoğan Arıca ise, erken yedikleri golün oyunlarını olumsuz yönde etkilediğini bildirdi. Arıca, karşılaşmanın centilmence geçtiğini ifade ederek, ''Maça iyi başlamadık. Erken yediğimiz gol de oyunumuzu bozdu. İkinci yarıda daha baskılı oynayan taraf bizdik. Top daha çok bizde kaldı. Bulduğumuz pozisyonları gole çeviremeyince sahadan puansız ayrıldık'' diye konuştu. 
     
</TEXT>
</DOC>
