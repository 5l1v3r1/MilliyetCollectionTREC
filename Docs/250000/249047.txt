<DOC>
<DOCNO> 249047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/18/son/sonspo13.html </URL>
<DATE> 2004/06/18/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Beşiktaş'tan Fenerbahçe'ye yanıt Biz elimiz boş kalmıyoruz 
</HEADLINE>
<TEXT>

     Fenerbahçeli yönetici Mahmut Uslu'nun, Ali Güneş ve İbrahim Toraman hakkında yaptığı açıklamalara Kıcanç Oktay cevap verdi. Oktay, "Talip olduğumuz oyuncuları birer birer aldık. Herkesin okyanusu kendisine büyüktür. Transferde doğru bulduğumuz yoldan gidiyoruz. Başka kulüpler gibi haftalarca görüşüp elimiz boş kalmıyoruz. Biz işimizi yapıyoruz herkes kendi işine baksın" diyerek göndermelerde bulundu. 
     Kıvanç Oktay, yönetime gelmeden önce seçim çalışmaları sırasında transferlerle ilgili planlarını yaptıklarını dile getirerek, şöyle konuştu 
     ''Seçim sloganımız da 'Biz hazırız' şeklindeydi. Biz bir transferi istediğimizde yaparız. Şu anda ihtiyacımız olan oyuncuları alıyoruz. Bunları yaparken daha önceki yöneticilik dönemimizdeki deneyimlerimizi de kullanıyoruz. Zaten yönetimden kısa bir süre önce ayrılmıştık.'' 
     
     BİR İKİ GÜNDE İMZALIYORUZ 

     Oktay, Fenerbahçeli yöneticilerin, ''Siyah-beyazlı kulübün transfer piyasasını yükselttiği'' şeklindeki iddiaları ile ilgili bir soruyu yanıtlarken, şunları söyledi 
     ''Bütün futbolcularla yaptığımız sözleşmelerde ve bonservis bedellerini ve vergilerini aynen veriyoruz. Sermaye Piyasası Kurulu'na da rakamları aynen bildiriyoruz. Bedelleri birebir verdiğimiz için oyuncular için verdiğimiz para yüksek gibi gözüküyor. Ayrıca talip olduğumuz oyuncuları alıyoruz. Transfer ettiğimiz futbolcuların durumu ortada. Konuştuğumuz oyuncularla 1-2 gün içinde sözleşme imzalıyoruz. Herkesin okyanusu kendine büyüktür. Futbolculara iyi şekilde şartlarımızı sunduk ve onlarla anlaştık. Ali Güneş ve İbrahim Toraman'ı da 1 saat içinde aldık. Fenerbahçe ile çatışmaya girmeden bunları gerçekleştirdik. Kimse kulüpleri karşı karşıya getirmesin. Okyanus, dere gibi sözlere girmeyelim.'' . 
     Kıvanç Oktay, Beşiktaş'ın kendi bütçesini belirlediğini ve bunun üstüne çıkmasının söz konusu olmadığını, açık da vermeyeceklerini ifade ederken, Fenerbahçe'nin bugün sözleşme imzaladığı Serkan Balcı ile kesinlikle ilgilenmediklerini açıkladı. 
     
</TEXT>
</DOC>
