<DOC>
<DOCNO> 211616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/28/spor/spo01.html </URL>
<DATE> 2004/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Luce sinir küpü 
</HEADLINE>
<TEXT>

   Rumen hoca Gaziantep'e giderken havalimanında gergindi. Fotoğraflarının çekilmesine kızdı, soru sorulmasına tepki verdi 
      BİLAL MEŞE 

   
   Futbolcular rahat 
   BEŞİKTAŞ Teknik Direktörü Lucescu'nun, Samsunspor maçından sonra yaşanan olaylar nedeniyle Gaziantep yolculuğu sırasında ağzını bıçak açmadı. Havalimanında bir hayli gergin gözüken Rumen teknik adam, fotoğraf çeken muhabirleri engellemeye çalıştı, kendisine soru sormaya çalışan gazetecilere de tepki gösterdi. Mircea Lucescu'nun aksine futbolcuların ise bir hayli rahat oldukları dikkatlerden kaçmadı. 
   
   Bilgili morali 
   BAŞKAN Serdar Bilgili, sabahki çalışma öncesi futbolcularıyla bir toplantı yaptı ve moral aşıladı. Sinan Engin, Ümit Karan konusunda çıkan haberlere sert çıkarak, "Böyle bir teklif söz konusu bile değil. Ne pazarlık yaptık, ne para önerdik. Sezon sonuna kadar transfer yapmayacağız" dedi. Bu arada Beşiktaş, Samsunsporlu Sinan'la anlaştı. Lucescu kaleci Kingston'a da olumlu yanıt verdi. 
   
   İnişte panik    BEŞİKTAŞ kafilesini taşıyan uçak, Gaziantep Havaalanı'na rüzgar ve fırtına nedeniyle sert bir iniş yapınca uçakta panik yaşandı. Az sayıdaki Siyah - Beyazlı taraftar, kafileyi çiçeklerle karşıladı. 
   
   Cordoba'dan özür    KARTAL'IN Kolombiyalı kalecisi, Milli Takıma geri dönmek istediğini açıkladı. Geçen kasım ayında takımı bıraktığını açıklayan Cordoba, Kolombiya halkından özür diledi ve "Beni affetsinler" dedi. 
   
   Şifo, Divan'da    MALATYASPOR Teknik Direktörü Mehmet Özdilek, Beşiktaş'ın divan üyeliğine seçildi. Uzun yıllar Siyah - Beyazlı formayı giyen Şifo Mehmet, seçimde en fazla oyu alan ikinci isim oldu. 
   
   Disipline gittiler    En az iki maç ceza alacaklar 
   SAMSUNSPOR maçındaki rakibe tehlikeli hareket, topsuz alanda tekme ve tekme atmaya teşebbüs suçlarından Ahmet Yıldırım, Pancu ve İbrahim Üzülmez, Disiplin Kurulu'na sevkedildi. Beşiktaşlı üç futbolcuya asgari 2'şer maç ceza verileceği öğrenildi. Siyah - Beyazlı kulüp de 3 ve 4 nolu anonslar nedeniyle PFDK'ya gönderildi. 
   
   Beşiktaş'ın sahası kapanacak 
   SAHAYA atılan tehlikeli maddeleri de gözönüne alacak olan Disiplin Kurulu'nun Beşiktaş'a 2.5 milyar lira para ve asgari bir maç saha kapatma cezası vereceği bildirildi. Bu arada Trabzonspor - Konyaspor maçında rakibe tekme attığı gerekçesiyle kırmızı kart gören Bordo - Mavili oyuncu Hasan Üçüncü de Disiplin Kurulu'na sevk edildi. 
   
   Papila göze geldi    BEŞİKTAŞ - Samsun maçındaki yönetimiyle Türkiye'nin en konuşulan ismi olan hakem Cem Papila, memleketi Zonguldak'a dönerken ölümden döndü. Papila'nın içinde bulunduğu özel aracın şehire 20 kilometre kala lastiği patladı, büyük bir kaza son anda atlatıldı. Bu arada bir grup Beşiktaş taraftarı halen Zonguldak Faal Futbol Hakemleri ve Gözlemcileri Derneği Başkanı olan Cem Papila'nın bürosunun önünde protesto gösterisi yaptı. 
   
   Soruşturma yolda    FUTBOL Federasyonu, Beşiktaş Teknik Direktörü Lucescu ile ilgili soruşturma başlatıyor. Rumen hocanın "İstifa edip bu ülkeden gitmek istiyorum. Ligde şaibe var" şeklindeki sözlerinin çeşitli basın - yayın organlarında yayınlanması, spor otoritelerince tartışılmaya başlanması üzerine harekete geçen federasyonun, RTÜK'den açıklamalarla ilgili kasetleri isteyecek ve konuyu inceleyecek. 
   
   
</TEXT>
</DOC>
