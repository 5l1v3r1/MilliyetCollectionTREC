<DOC>
<DOCNO> 210132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/21/son/soneko05.html </URL>
<DATE> 2004/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine IMF ile önlemler konusunda görüş birliğine varıldı 
</HEADLINE>
<TEXT>

     Hazine Müsteşarlığı, Uluslararası Para Fonu IMF ile asgari ücret ve emekli aylıklarındaki artışların getireceği yükü karşılamak amacıyla bütçe harcamalarında kesinti yapılması konusunda anlaştıklarını açıkladı. 
     Hazine Müşteşarlığı'ndan yapılan açıklamada, IMF ile yürütülen stand-by anlaşmasının 7'nci gözden geçirme çalışmalarının ilk bölümü kapsamındaki görüşmelerin tamamlandığı belirtildi. 
     Görüşmelerin 2003 yılı kamu maliyesinde kaydedilen gelişmeler ve 2004 yılı programı üzerinde yoğunlaştığı kaydedilen açıklamada, bu kapsamda asgari ücret ve emekli maaşlarındaki artışların 2004 yılı bütçesi üzerindeki etkilerinin değerlendirildiği, sözkonusu kararların kamu maliyesine getireceği yükü karşılamak amacıyla bütçe harcamalarında yapılacak kesinti hususunda görüşbirliğine varıldığı ifade edildi. 
     Açıklamada, GSMH'nin yüzde 6.5'i düzeyindeki faiz dışı fazla hedefine ulaşılmasını sağlamak amacıyla, 2003 yılı gelir gerçekleşmelerine bağlı olarak 2004 yılı gelir projeksiyonlarında ortaya çıkabilecek sapmalar ve bunları telafi edecek kamu maliyesi alanındaki önlemler konusundaki çalışmaların devam ettiği kaydedildi. 
     Görüşmelerde bankacılık, özelleştirme, kamu gelir ve harcama yönetimi ve program kapsamındaki diğer yapısal reformlardaki gelişmeler ile 2004 yılına ilişkin yapısal reform programının ele alındığı belirtilen açıklamada, 7'nci gözden geçirme çalışmalarının ikinci bölümünün şubat ayında gerçekleşmesinin beklendiği bildirildi. 

     
</TEXT>
</DOC>
