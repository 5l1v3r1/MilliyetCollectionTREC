<DOC>
<DOCNO> 210333 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/22/yazar/uras.html </URL>
<DATE> 2004/01/22/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Devlet yatırımı unuttu 
</HEADLINE>
<TEXT>

   
   Maliye Bakanı dün bir basın toplantısı yaparak 2003 yılı bütçe uygulamasının geçici sonuçlarını açıkladı. 
   Maliye Bakanı'nı, hükümetin bütçe uygulamasındaki başarısını vurgulamak için tek bir rakamın üzerinde durdu. "IMF'nin desteği ile uygulanan ekonomik program kapsamında 2003 yılı için öngörülen "genel bütçe faiz dışı fazla" rakamının milli gelire gayri safi milli hasılaya oranının yüzde 4.9l oranında gerçekleştiğini, böylece IMF tarafından öngörülen yüzde 5 oranındaki hedefin tutturulduğunu" açıkladı. 
   Hükümetin TBMM'nin onayına sunduğu bütçe, bir yıl içinde ülke halkına yapacağı hizmetleri gösteren bir belgedir. Bütçe uygulaması, hükümetin verdiği sözleri yerine getirip getiremediğini gösterir. 
   Hükümetlerin hedefi ülke halkını mutlu kılmaktır. Altyapı yatırımlarını yapmak, yatırımların ve üretimin önünü açarak insanlara iş ve aş imkanı sağlamaktır. 
   Hükümetler bu amaçla vergi olarak ve daha başka şekillerde halktan para toplar. Sonra bu paraları harcar. Hükümetler halktan nasıl para toplayacağını ve bu parayı nasıl ve nerelere harcayacağını bütçede gösterir. Bu açıdan bütçelerin gerçekleşme rakamlarını açıklamak bir anlamda halka hesap vermektir. 
   Maliye Bakanı da, dünkü basın toplantısıyla bunu yapmayı hedeflemiştir. Ancak Maliye Bakanı'nın verdiği hesaptan anlaşıldığına göre 2003 yılında hükümet IMF'yi memnun etmeye çabalarken halkı unutmaya mecbur kalmıştır. 
   2003 yılında hükümet 140 katrilyon lira harcamıştır. Faiz olarak 58.6 katrilyon lira ödeyerek tahvil ve bono sahiplerini mutlu etmiştir. Faiz dışı 17.5 katrilyon lira fazlalık yaratarak IMF'yi mutlu etmiştir. Ancak bu büyük rakamlar arasında halkı mutlu etmek için söz verdiği 7.9 katrilyon liracık yatırımları bile yapmamış, yatırım rakamını kısarak 7.l katrilyon yatırım gerçekleştirmiştir. 
   Faiz ödemelerine 65.4 katrilyon lira ayrılmış iken, faiz oranlarında düşme sonucu, faize 58.6 katrilyon lira gitmiştir. Hükümet faizden tasarruf ettiği 6.8 katrilyon lira ile halkı mutlu etmek için yatırım harcamalarını artırmayı becerememiştir. 
   Bütçe açığının tahmin edilenden daha küçük çıkması, IMF'nin faiz dışı bütçe fazlası hedefinin tutturulması iyi şeylerdir. Bunları küçük görmeye imkan yok ama, hükümetler halka hizmet için kurulur. Devletin fabrika kurma dönemi geçti ama, altyapı yatırımı sorumluluğu devam ediyor. Altyapı yatırımı harcamaları ekonomiye hareket getirecek yatırımlardır 
   İnsanlara doğrudan ve dolaylı iş ve aş imkanı yaratır. 140.0 katrilyon liralık harcama içinde kamu yatırımlarına topu topu 7.l katrilyon para ayırabilmiş olmak alkışlanacak bir sonuç değildir. 
   Maliye Bakanı, "2003 yılı bütçe uygulamalarından 2004 yılı için ders çıkaracaklarını" söylediği için, "neyin ne olduğunu hatırlatmak istedim". 
   
      
   
</TEXT>
</DOC>
