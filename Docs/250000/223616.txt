<DOC>
<DOCNO> 223616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/19/siyaset/siy05.html </URL>
<DATE> 2004/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Demiröz'ün gerekçesi kadınları kızdırdı 
</HEADLINE>
<TEXT>

   TRT'de 13 kadın yöneticinin görevden alınmasından sonra Genel Müdür Şenol Demiröz'ün "Kadınlar arasında sürekli çekişme vardı. Verim düşüyordu" açıklaması tepkiye neden oldu 
      EZELHAN ÜSTÜNKAYA Ankara 

   
   TRT Genel Müdürlüğü'nde 13 kadın yöneticinin görevden alınmasına tepkiler sürerken, Genel Müdür Şenol Demiröz'ün "kadınlar arasında çekişme vardı, görevden aldık" gerekçesi kadın örgütleri, sendikalar ve milletvekillerini kızdırdı. Eski Genel Müdür Yücel Yener de, bu uygulamanın makul bir gerekçesi olamayacağını, görevden alınan kadın yöneticilerin TRT'nin her süzgecinden geçmiş, en iyi yetişmiş elemanlar olduğuna dikkati çekerek, "Bu, genel müdürün dünya görüşünün uzantısı" dedi. 
   
   'Samimi bulmuyorum' 
   Demiröz, Dünden Bugüne Tercüman gazetesinin yazarı Nazlı Ilıcak'a, kadın yöneticileri görevden alma gerekçesini, "kadınlar arasında sürekli çekişme olduğu için verim düşüyordu" diye açıkladı. Bu sözlere karşı Yener, "Demiröz'ü samimi bulmuyorum. Kadın ikinci planda, ailelerinde öyle, işyerinde de devamını istiyorlar. Kadın spikerler de ekrandan gidebilir. Batıda kadın yöneticiler çalışır, Arap ülkelerinde erkek yoğunluktadır" ifadesini kullandı. 
   Sivil toplum örgütlerinin temsilcileri de konuya ilişkin şu görüşleri savundu 
   
   İkinci sınıf yapma projesi 
   CHP Kadın Kolları Genel Başkanı Güldal Okuducu Kurumlardaki kadınları temizleme, yoketme uygulamasının yeni örneğiyle karşı karşıyayız. Cumhuriyetle birlikte haklarını alan kadınları sosyal, kültürel ve ekonomik hayattan koparma, ikinci sınıf yapma, eve kapatma projesinin parçaları. İktidar, aydınlık düşünen kadınların düşmanıdır. 
   
   Benzer uygulama yapıldı 
   Kamu İşletmelerini Geliştirme Merkezi Genel Sekreteri Ayla Yılmaz Bu zihniyet gericiliktir. Kadın - erkek eşitliğini ortadan kaldırmaya yöneliktir. Umarım önümüzdeki bir kaç yıl daha kötülerini yaşamayız. 
   Kadın Adayları Destekleme ve Eğitme Derneği Genel Sekreteri Seyhan Ekşioğlu Devlet Su İşleri'nde de mühendis kadınlara benzer uygulama yapıldı. Hükümetin kendi bakış açısına yakın görevlilerle çalışma isteği anlaşılabilir bir durum, ama bunun sadece kadınlara yöneltilmesi anlaşılır değil. 
   
   
   
</TEXT>
</DOC>
