<DOC>
<DOCNO> 220272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/06/son/soneko12.html </URL>
<DATE> 2004/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Gençlere iş bulma öğütleri... 
</HEADLINE>
<TEXT>

     Özel İstihdam Büroları Derneği Başkanı ve Adecco Türkiye Genel Müdürü Pembe Candaner, meslek seçimine hazırlanan gençlere farklı olmaları tavsiyesinde bulunarak, ''Artık işverenler fark yaratan insanları ve gençleri tercih ediyor'' dedi. 
     Candaner, 2. Gençlik Kariyer Etkinlikleri çerçevesinde, Anadolu Bil Meslek Yüksekokulu tarafından düzenlenen ''İş Dünyası Nasıl Gençler Bekliyor '' konulu panele katıldı. 
     Hedeflerini belirleyen ve buna ulaşmak için çaba gösterenlerin başarıya ulaştıklarını vurgulayan Candaner, ''Etrafınızdaki güçlü insanlar ve zenginlere baktığınızda birçoğunun çok zeki, yakışıklı ve yetenekli olmadığını da görürsünüz. Onlar orada olmak istedikleri için, hedefleri o olduğu için oradadırlar. Yolunuzu siz seçin, ileride nerede ve ne olmak istiyorsanız buna siz karar verin'' diye konuştu. 
     Gençlere ileride yapacakları işi sevmeleri gerektiğini de söyleyen Candaner, ''Türkiye'de en büyük problem, insanların sevmediği işi yapması. Bir işte çalışırken, elinizi taşın altına koyun, Ben bu işi çok iyi yapıyorum gururunu ve duygusunu yaşayın'' dedi. 
     Candaner, her alanda olduğu gibi, iş bulma konusunda da büyük rekabet olduğuna işaret ederek, şu öğütlerde bulundu 
     ''100 metre koşularında dikkat ederseniz 1. ve 2. arasında saniyenin altında küçük farklar var. İşte bu fark, yüzyılımızın belirleyici farkı. Unutmayın, giderek herkes çok iyi olacak ama farkı yaratan da işte o çok ince nokta olacak. 
     Bundan önce işverenler daha tecrübeli, 2-3 üniversite bitirmiş kişileri arıyorlardı. Ancak, bu kişilerin şımarmalarından dolayı işveren artık bu kişileri istemiyor. İşverenler artık krizlerin de etkisiyle fark yaratan insanları ve gençleri tercih ediyor. Hedef koyun ve fark yaratın. 
     Size tavsiyem, bir işi çok iyi bilin ve uzmanlık alanınınızın yanında ilgili disiplinlerden de haberdar olun. Kendinizi donatın, birden fazla dil öğrendiğinizde, teknolojiyi de kullanıyorsanız önünüz artık açıktır. 
     Hata yapmaktan korkmayın. Unutmayın birşey yapmayan hata da yapmaz. Pozitif olun, başarısızlığın doğruyu öğrenmek için bir fırsat olduğunu düşünün. 
     İşverenler inisiyatif sahibi ve sorumluluk alabilecek kişileri talep ediyor. Ayrıca fiziksel gücünüze de dikkat edin. Hiçbir zaman unutmayın, kısa yol yoktur. Kısa yoldan elde edilenler, kısa yoldan kaybedilir.'' 
     
</TEXT>
</DOC>
