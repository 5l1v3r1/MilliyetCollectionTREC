<DOC>
<DOCNO> 239966 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/14/son/soneko09.html </URL>
<DATE> 2004/05/14/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Mazhar Zorlu vefat etti... 
</HEADLINE>
<TEXT>

     
Mazhar Zorlu Holding'in kurucusu, İzmir'in duayen işadamlarından Mazhar Zorlu vefat etti. 
     İzmir'i Sevenler Platformu Başkanı Sancar Maruflu, platformun onursal başkanı olan 81 yaşındaki Mazhar Zorlu'nun geçirdiği kalp krizi sonucu hayatını kaybettiğini bildirdi. 
     İşadamları Kemal ve Nafiz Zorlu'nun babası olan Mazhar Zorlu, futbol dünyasının da yakından tanıdığı bir isimdi. İsmi Altay kulübü ile adeta özdeşleşen Mazhar Zorlu, bir dönem futbol federasyonu başkanlığı da yapmıştı. 

     
     "KATKILARI ANLATMAKLA BİTMEZ" 

     İzmir Gücü Spor Vakfı İZVAK Başkanı Levent Ürkmez, Mazhar Zorlu'nun ölümünden büyük üzüntü duyduğunu belirterek, Zorlu'nun İzmir'e büyük katkılar yaptığını dile getirdi. 
     Levent Ürkmez, yaptığı açıklamada, İzmir'in iş, sosyal ve spor yaşamının duayenlerinden biri olan Mazhar Zorlu'yu yitirmenin üzüntüsünü yaşadıklarını söyledi. 
     Mazhar Zorlu ile sık sık fikir alışverişlerinde bulunduklarını kaydeden Ürkmez, ''Vakfımızın kuruluşunda büyük rol oynadı. Onun İzmir'e katkıları anlata anlata bitirilemez'' dedi. 
     Mazhar Zorlu'nun 27 Nisan 2004 tarihinde düzenledikleri ''Sporda Şiddet ve İzmir'de Futbol'' başlıklı panele hastalığına karşın katıldığını kaydeden Ürkmez, şunları söyledi 
     ''Dinleyici olarak katıldığı panelde bir konuşma yapmıştı. Futbolda birden fazla takımla İzmir'in başarılı olamayacağını, birleşmenin zor olduğunu ama birleşilmesi gerektiğini söylemişti. Konuşmasını 'Bu benim son konuşmamdır' diyerek kapatmıştı. O her zaman bize yol gösterici olmuştur. Yeri doldurulamayacak bir insanı kaybettik.'' 
     
     TSYD İZMİR ŞUBESİ BAŞKANI OKUMUŞ 

     Türkiye Spor Yazarları Derneği İzmir Şubesi Başkanı Mehmet Ali Okumuş da Mazhar Zorlu'nun ölümü nedeniyle büyük üzüntü duyduğunu ifade ederek, şunları söyledi 
     ''Spor camiası çok değerli bir insanı kaybetti. Altaylı olmasına karşın İzmir ve Ege'deki tüm kulüplerin üzüntülerini ve sevinçlerini paylaşan bir kişiydi. TSYD İzmir Şubesi olarak büyük üzüntü içindeyiz. Ailesinin ve spor camiasının başı sağolsun.'' 

     
</TEXT>
</DOC>
