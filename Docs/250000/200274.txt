<DOC>
<DOCNO> 200274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/07/guncel/gun04.html </URL>
<DATE> 2003/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
'Dünyada dostluğu Türkiye'de buldum' 
</HEADLINE>
<TEXT>

   Fransa'nın efsane Lideri De Gaulle'ün torunu, 8 yıl dünyayı dolaştıktan sonra Paris'te 'Türkiye fotoğrafları' sergisi açtı 
      MİNE G. KIRIKKANAT Paris 
   
   Avrupa ülkeleri tarafından adeta "karantinaya alınan" Türkiye, Fransa'nın efsane lideri General Charles De Gaulle'ün torunundan ummadık bir destek buldu. Laurent De Gaulle'ün Türkiye'de çektiği fotoğrafları topladığı "Avrupa Gezegeni Türkiye" sergisi, Fransız basınının ilgi odağı oldu. 
   De Gaulle ailesinin onur konuğu olarak katıldığı ve TC Paris Kültür ve Turizm Müşavirliği'nin Champs Elysees salonlarında açılan sergide bir konuşma yapan Laurent De Gaulle, Avrupa'ya mesaj verdi. "Türkiye'yi yeniden keşfettiğim Magis bilimsel araştırma gezisi sayesinde, insancıl duyguların doğal anlamlarını bulduğu bir yolculuk yaptım" diyen De Gaulle, şöyle konuştu 
   
   Umut mesajı 
   "Sekiz yıl dünyayı dolaştıktan sonra 2002'de döndüğüm Fransa'da kendimi uzaydan gelmiş gibi hissederken, Türkiye'de karşılaştığım insanlar, edindiğim dostluklar ve gördüklerim, bana o anlamın yitirilmediğini kanıtladı. Size sunduğum sergi, umut mesajı içeren bir fotoğraf sohbeti. " 
   "Avrupa Gezegeni Türkiye" sergisi, İstanbul'un kültür mozaiğini yansıtan ve Kapadokya'nın görkemli dekorunda insan, aile ve manzara fotoğraflarından oluşan 33 eser içeriyor. 
   
   
</TEXT>
</DOC>
