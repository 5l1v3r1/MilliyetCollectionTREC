<DOC>
<DOCNO> 218071 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/26/son/sontur12.html </URL>
<DATE> 2004/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Makedonya Cumhurbaşkanı, Türkiye'deki arkadaşlarını aramıştı 
</HEADLINE>
<TEXT>

     Bosna'da uçak kazasında yaşamını yitiren Makedonya Cumhurbaşkanı Boris Traykovski, 2 yıl önce Türkiye'ye de bir ziyarette bulundu ve bu ziyaret ilginç bir olaya sahne oldu. 
     Traykovski, ziyaretinde, ''vefalılık'' açısından örnek niteliği taşıyabilecek bir davranışta bulunarak, 1971'de Türkiye'ye göç eden çocukluk arkadaşının bulunması için yetkililerden yardım istedi. 
     Makedonya Cumhurbaşkanı'nın dönemin Devlet Bakanı Fikret Ünlü ile görüşmesinde ''Şengül'ü çok aradım, ama bir türlü bulamadım. Bulunursa dünyalar benim olur'' şeklindeki sözlerinin ardından, Ünlü devreye girerek, konunun duyurulması için gazetecilerden destek istedi. 
     Traykovski'nin çabaları ertesi gün meyvesini verdi ve Makedonya Cumhurbaşkanı, 10 yıldır İzmir'de yaşayan ve bir firmada servis şoförlüğü yapan İsmail Şengül ile telefonda görüştü, Şengül'ün 3 kardeşiyle de İstanbul'da biraraya geldi. 
     Konuyu gazeteden öğrenen Şengül, kardeşlerine haber verdi ve kardeşlerinin de Ünlü'yü aramasının ardından, beklenen görüşme yapılabildi. 
     Ünlü, İsmail Şengül'ün gelmesi için uçak gönderme teklifinde de bulundu, ancak Şengül, yerine çalışacak kimseyi bulamadığı için gelemedi. 
     İstanbul'u ziyareti sırasında Sepetçiler Kasrı'nda, Rumeli Türkleri Kültür ve Dayanışma Derneği'nin organize ettiği yemeğe katılan Cumhurbaşkanı Traykovski, burada İsmail Şengül'ün Hakkı, Asım ve Erol ismindeki kardeşleriyle bir araya geldi. 
     Hakkı Şengül, kardeşi İsmail'in, Traykovski'nin kendisini aradığını gazeteden okuduğunu ve kendilerine haber verdiğini, bunun üzerine Devlet Bakanı Ünlü'yü aradıklarını ve Bakan'ın da İsmail ile Cumhurbaşkanı'nı telefonla görüştürdüğünü anlattı. 
     Duygu yüklü sahnelerin yaşandığı görüşmede Traykovski, karşılaştıklarında 3 kardeşe birden sarıldı, bu arada Şengül kardeşlerin de gözyaşlarını tutamadı. 
     Traykovski, arkadaşı İsmail Şengül ile telefon görüşmesini ve geçmişte yaşadıklarını şu sözlerle anlattı 
     ''Onların evlerine gidip sini üzerinde, annelerinin hazırladığı yemekleri birlikte yiyorduk. Sadece 2 odalı bir eve sahip olmalarına rağmen, mutlu bir halde yaşıyorlardı. Cami avlusunda hep beraber oynardık. Babaları da cami bakımıyla ilgileniyordu. Şengül kardeşleri gördüğüm için son derece mutluyum. 
     31 yıl önce ben onların aileleriyle görüşüyordum. İsmail ile de aynı okulda okudum. Küçük parmaklarımızla ev ödevlerimizi nasıl hazırladığımızı hatırlıyorum. İsmail ile bugün telefonda görüştüm. Gözyaşlarıyla süren bir görüşmeydi. Kendisini Makedonya'ya davet ettim.'' 
     
</TEXT>
</DOC>
