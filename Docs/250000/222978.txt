<DOC>
<DOCNO> 222978 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/17/siyaset/siy09.html </URL>
<DATE> 2004/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Rumlardan bayrağa evet 
</HEADLINE>
<TEXT>

   YORGO KIRBAKİ Atina 

   
   Kıbrıs Rum Yönetimi, kırmızı, beyaz, mavi ve turuncu renklerden oluşan bayrağın Birleşik Kıbrıs Cumhuriyeti bayrağı olmasını kabul etti. 
   Dışişleri Bakanı Yorgo Yakovu, Rum tarafının Kıbrıs bayrağıyla ilgili BM'nin önerisine olumlu cevap verdiğini, KKTC'nin henüz kararını bildirmediğini söyledi. Yakovu, taraflar arasında derin görüş ayrılıklarının bulunduğu bir sırada bayrak konusuna önem verilmemesi gerektiğini de ima ederek "bu konu bekleyebilirdi" dedi. 
   
   Rum basınında alay konusu 
   Dört renkli bayrak Rum basınında da alay konusu oldu. Politis gazetesindeki bir yazıda "Bari ortasına da küçük bir kıbrıs haritası koysalardı. Böylelikle resim dersinde başarısız öğrencilere daha da eziyet çektirmiş olurduk" denildi. Yazıda ayrıca, "Merkezi hükümetin, kurucu devletlerin ve anavatanların bayrakları ile Kıbrıs'ta toplam 5 bayrak olacak. İnsanlar bayrakları için gerekirse kanlarını dökerler. Kıbrıslılar kaç parça olacak Bayrak uğruna kaç defa ölecek " ifadesi kullanıldı. 
   
   
</TEXT>
</DOC>
