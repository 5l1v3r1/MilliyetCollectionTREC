<DOC>
<DOCNO> 209231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/17/spor/spo03.html </URL>
<DATE> 2004/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Hedefi belirledi 
</HEADLINE>
<TEXT>

   Fatih Terim, ikinci yarıda 17 karşılaşmayı da kazanmak istediklerini vurguladı, "Hiçbirini jübile maçı gibi oynamayacağız" diye konuştu 
      
   'Zevk almalılar' 
   AKDENİZ Üniversitesi Ultraaslan grubunun "Galatasaray ve Türk Futbolu" konulu paneline katılan Fatih Terim genç oyuncularını övdü. Tecrübeli hoca, "Fizik ve taktik anlamda bazı şeylerin oturduğunu görüyorum. Maçlarda da bir hayli iyi oynadılar. Her geçen gün oyuncularıma pozitif anlamda katkı yapacağım. Futbolcularımın oyundan zevk almalarını istiyorum. O zaman tribünler de zevk alacaktır" dedi. 
   
   'İddiasız olamayız' 
   BEŞİKTAŞ'IN şampiyonluk yarışında önemli bir avantaj yakaladığının altını çizen Fatih Terim, "Ancak Galatasaray'ın, Fatih Terim ve futbolcularının hiçbir zaman iddiasız olması söz konusu değil. 17 maçı da kazanmaya bakacağız. Hiçbirini jübile maçı gibi oynamayacağız" diye konuştu. Galatasaray'ın teknik patronu, transferin bitimine kadar birkaç genç ismi kadroya katmayı düşündüklerini sözlerine ekledi. 
   
   Final gecesi    EFES Cup'ta Kaiserslautern ve Spartak Moskova'yı yenerek finale kalan Galatasaray, Alman Ligi'nin lideri Werder Bremen ile bu gece mutlu son için kapışacak. 20.30'da başlayacak olan final maçını Show TV naklen ekranlara getirecek. Sarı - Kırmızılı takımın, eski yıldızlarından Ümit Davala, Werder Bremen formasıyla Galatasaray'a karşı ilk kez mücadele edecek. 
   
   İbrahim hazır    TUNÇ KAYACI 

   GALATASARAY'IN prensip anlaşmasına vardığı Altaylı İbrahim, İstanbul'a gitmek için kulübünden izin çıkmasını beklediğini açıkladı. Genç futbolcu, "Benim açımdan bir sorun yok. Ancak Galatasaray'ın kulübümle anlaşması gerekiyor. Gençleştirilmiş bir Galatasaray'a gitmek benim için önemli bir avantaj olur. Sol kanatta iyi işler yaparım" dedi. 
   
   Aslan kalıcı    Kamp uzayabilir 
   İKİNCİ yarı perdesini Diyarbakır deplasmanda açacak olan Galatasaray'da Antalya kamp programının uzaması gündeme geldi. Sakatlıkları nedeniyle İstanbul'da çalışan Hakan Şükür, Hasan Şaş ve Prates'in maça yetişememe ihtimalinin artması üzerine Fatih Terim, kampı 4 gün uzatıp, Diyarbakır'a direkt olarak Antalya'dan geçme fikrine sıcak bakmaya başladı. 
   
   Hazırlıklar sürdü 
   GALATASARAY, Efes Cup'ta Werder Bremen ile oynayacağı final maçının hazırlıklarını dün yaptığı tek idmanla sürdürdü. Sakatlıkları süren Berkant ile Ömer Erdoğan takımdan ayrı düz koşu yaptı. İki futbolcunun bugünkü maçta forma giymesinin zor olduğunu açıklandı. Bu arada Galatasaray, Antalyaspor ile pazartesi günü hazırlık maçı oynayacak. 
   
   Moskova'dan tek kurşun    EFES Pilsen Cup Turnuvası'nda A Grubu'nun son maçında, Rus temsilcisi Spartak Moskova, Almanya'nın Kaiserslautern takımını 1 - 0 mağlup etti. Antalya Atatürk Stadı'nda oynanan maçın tek golü 77'de Pjanovic'ten geldi. 
   
   
</TEXT>
</DOC>
