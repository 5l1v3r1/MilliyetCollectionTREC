<DOC>
<DOCNO> 208131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/12/son/soneko36.html </URL>
<DATE> 2004/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Mustafa Koç Telekom 11 milyar dolar derlerse kimse talip olmaz 
</HEADLINE>
<TEXT>

     Koç Holding Yönetim Kurulu Başkanı Mustafa Koç, herhangi bir bölgede politik problem, siyasi istikrarı etkileyecek bir gelişme olmazsa ve AB'den tarih alabilecek duruma gelinirse, 2004 yılının 2003'ten daha iyi olacağını söyledi. 
     DemirDöküm'ün Çin'li ortağıyla gerçekleştirdiği yağlı radyatör fabrikasının açılışı dolayısıyla geldiği Shenzhen'de gazetecilerin sorularını yanıtlayan Mustafa Koç, 2001 ve 2002'den çok ciddi ertelenmiş talep bulunduğunu belirterek, ''Bu ekonomiye ciddi bir şekilde müspet yansıyacaktır'' diye konuştu. 
     Koç, yerel seçimlerin anımsatılıp, ''AK Parti popülizm yapmayacak mı sizce '' sorusuna da şu yanıtı verdi 
     ''IMF programının bütün parametreleri belli. Enflasyon düşüş trendinde. Kaldı ki belediye seçimlerinin çoğunda görüldüğü kadarıyla herhangi bir problem teşkil etmiyor AK Parti için. Bu bakımdan çok fazla popülist politika güdeceklerini ben tahmin etmiyorum. Zaten ona da izin verilemez gibi geliyor bana.'' Bir başka soru üzerine, cari açığın bir sorun yaratacağını zannetmediğini ifade eden Koç, kura suni olarak müdahale etmenin de doğru olmadığını söyledi. 
     
     ''KEMERİ TOPLUMUN HER KESİMİ SIKIYOR'' 
     ''IMF ile asgari ücret konusu sorun yaratır mı '' sorusunu da Koç, ''Yaratabilir'' diye yanıtladı. 
     Ekonominin gereği ne ise onu yapmak mecburiyetinde olunduğunu ifade eden Koç, ''Çok ciddi bir süreçten geçiyoruz. Alınan önlemlerin meyvelerini de önümüzdeki senelerde toplamaya başlayacağız. Bunun için şu mertebede biraz daha sıkıntı çekilecekse bunu yapmak durumundayız. İlk defa enflasyon düşme trendine girdi, böyle giderse de 2005'in sonuna doğru tek haneli rakamlara ulaşabilir. Bu 20-25 senedir olmayan bir şey'' dedi. 
     Koç Holding Yönetim Kurulu Başkanı Mustafa Koç, ''Kemer sıkma ne zaman biter Sıkılacak kemer de kalmadı deniliyor'' yorumu üzerine, ''Bir tek vatandaş sıkmıyor kemeri, toplumun her kesimi sıkıyor'' şeklinde konuştu. 
     Tek parti iktidarının Türkiye açısından büyük bir avantaj olduğunu belirten Koç,''Birtakım kararları rahatça alabiliyorlar. Yalnız özellikle özelleştirme konusunda istenen yerin çok uzağındayız. Bu şekilde giderse de ben 2004 yılında ciddi özelleştirme yapılacağı kanısında değilim maalesef'' diye konuştu. 
     
     TELEKOM ÖZELLEŞTİRMESİ 
     Bir soru üzerine, Türk Telekom'a talip olup olmamalarının şartlara bağlı bulunduğunu ifade eden Koç, 11 milyar dolar değerden bahsedildiğinin anımsatılması üzerine ise ''Bence satılmaması için söylenen bir rakam gibi geliyor. 1993 senesinde 20 milyar dolar diyorlardı. Şimdi 11 milyar dolar derlerse yine kimse talip olmaz'' diye konuştu. 
     Bulgar Telekom'un özelleştirmesinde neler yaşandığının sorulması üzerine de Mustafa Koç, şunları söyledi 
     ''Bulgaristan Türkiye'nin ufak bir modeli bu konuda. Ali 1.5 senedir bu işin içinde. Hiç yoksa 55 kere Sofya'ya gitti benim bildiğim. Orada tavşana kaç, tazıya tut metoduyla. Biz de çok şeffaf ve başından beri kimseye bir şey vermemek prensibiyle yola çıkarak, bu işi alırsak bileğimizin hakkıyla alırız diye yola çıktık. 
     Fakat görünmez bir el, her zaman bir yerde hadiseyi durduruyor. Şimdiki durumumuz, karşımızdaki rakibimiz resmi olarak devre dışı bırakılmadığı takdirde, herhangi bir şekilde temasta bulunmamak üzerine. 
     Öteki şirketin stratejik planları yok. Bunu alıp, 3-4 sene içinde başka bir firmaya satmayı planlıyorlar. Halbuki biz uzun vadeli, Türk Telekom ile girmeyi planlıyoruz. Fakat öbür taraftan da böyle bir stratejik şirketi Türk şirketine vermeyi de içleri elvermiyor gibi geliyor bana. 
     Başbakan fevkalade iyi niyetli olmakla beraber, bürokratlar ve bazı bakanlar burada belden aşağı vuruyorlar tabiri caizse.'' 
     
     ''HALKA AÇILMALAR OLACAK'' 
     Mustafa Koç, Koç Topluluğu'nda halka açılmaların olup olmayacağının sorulması üzerine de ''Şirket adı sormayın, yüzde 100 olacak. Ortam düzeldikçe belirli ölçülerde halka açılmalar tabii ki olacak'' dedi. 
     Fenerbahçe'nin halka arz hazırlıklarını da değerlendiren Koç, ''Ne kadar futbolda başarısı yok gibi gözükse de tartışmasız en popüler bir takım. Bu bakımdan halka arzı daha kolay ve başarılı olabilir. Bir Fenerbahçeli olarak tabii ki destekleyeceğiz'' ifadesini kullandı. 
     Koç, yeni bankacılık yasasıyla ilgili bir soru üzerine de ''Bankacılığın bu duruma gelmesini, bu kadar beklemek yanlıştı bence'' dedi. 
     Koç, ''Yeni banka ortaklığına gider misiniz '' sorusuna karşılık da önlerine çıkan fırsatları değerlendireceklerini söyledi. 
     Mustafa Koç, Suriye'de Migros yatırımı konusunda çalışma yaptıklarını, ancak, bankacılık ve mevzuat konusunda belirsizlikler bulunduğunu kaydetti. 
     Koç Holding Yönetim Kurulu Başkanı Mustafa Koç, Çin Ticaret Bakanı Lu Fuyuan'ın geçen Ağustos ayında kendilerini ziyareti sırasında Moskova'da Ramstore'dan çok etkilendiğini belirterek, ''Ramstore'ları Çin'de de yapmayı düşünür müsünüz '' diye sorduğunu tekrarlayarak, şunları söyledi 
     ''Ben de kendisine bu sene gelip ziyaret edeceğimi, gündeme alacağımızı söyledim. Uzun zamandır düşünülüyor bu. Hakan bey, 10 senedir burada, Ram Pacific şirketimizin başında. O, Migros'çuları artık bıktırırcasına, Burada bir şey yapalım diye bu işe çok inanan bir arkadaşımız. Tabii çok ciddi analiz, çalışma lazım. Ekonomisi varsa yapılabilecek bir konu. 
     Fakat Bakan Yardımcısının bize söylediği, büyük şehirlerde bütün köşelerin tutulduğu. Onun için daha ziyade ikinci gelişmekte olan daha küçük şehirlere konsantre olursak, başarı şansımızın daha yüksek olacağını belirttiler. Ciddi sempatileri var Türk şirketlerine. Onu da açık açık söylüyorlar.'' 
     
     ''DİLİMİZDE TÜY BİTTİ'' 
     Bu arada, 2008 olimpiyatları öncesi Çin'in başkenti Pekin ve diğer kentlerinde inşaat faaliyetleri yoğunlaşırken, Türkiye'nin Pekin Büyükelçisi Rafet Akgünay, Çin'i ziyaret etmeleri için Türk müteahhitlere yaptıkları çağrıya olumlu yanıt alamadığını bildirdi. 
     Büyükelçi Akgünay, ''Dilimizde tüy bitti, gelin dolaşın dedik mütahhitlerimize'' dedi. 
     Yurtdışında okuyan Çin'li öğrenci pazarının büyüklüğüne de işaret eden Akgünay, harçlarda bir düzenlemeyle bu öğrencilerin Türkiye'deki okullara çekilebileceğini belirtirken, bu durumun orta ve uzun vadede ticarete de olumlu katkısı bulunacağına dikkat çekti. 
     Akgünay ayrıca, Çin pazarında yatırım için geç kalınmadığını, ancak geç kalınmak üzere olunduğunu bildirdi. 
     Büyükelçi Akgünay, TÜSİAD'ın Çin'e yapmayı planladığı ziyareti gerçekleştirmediğini de söyledi. 
     Koç Holding Kurumsal İletişim ve Dış İlişkiler Başkanı Hasan Bengü de TÜSİAD'ın Irak'a yapılması planlanan ziyaretinin güvenlik nedeniyle yapılamadığını bildirdi. 
     TÜSİAD'dan edinilen bilgiye göre, SARS hastalığının zirveye vardığı döneme rastlaması nedeniyle Çin ziyareti gerçekleştirilemedi. 
     Irak'ta ise Türk Büyükelçiliği'ne yönelik saldırı ve bir Türk işadamının öldürülmesine rastlayan dönemde ziyaret iptal edildi. 
     
</TEXT>
</DOC>
