<DOC>
<DOCNO> 233022 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/spor/bbas.html </URL>
<DATE> 2004/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Potada dev boykot 
</HEADLINE>
<TEXT>

   A klasmanı 33 hakem, yazılı bir açıklamayla, federasyonun yaşanılan sorunlara çözüm getirmediği gerekçesiyle maçlara çıkmama kararı aldı 
      
   Ortalık karıştı 
   BASKETBOLDA yarın başlayacak erkekler Play - Off ilk tur maçları ve bayanlar ligi final serisi öncesi hakemler greve çıktı. 33 A klasmanı hakem, Basketbol Federasyonu Merkez Hakem Komitesi'ne, üzerinde imzalarının da yer aldığı yazılı bir açıklama göndererek kararlarını bildirdiler. Hakemler maddi ve manevi sorunların, verilen tüm sözlere karşın bugüne kadar çözülmemesinden yakındılar. 
   
   Zaman hatası 
   MEMDUH Öget'i temsilci seçen hakemler, "Tüm A, B klasmanı, masa hakemleri ve teknik komiserlerin bugüne kadar olan tüm maç ücretleri ve yol paraları ödenene kadar, ulaşım ve konaklama imkanları sağlanıncaya kadar görev alamayacağımızı bildiririz" açıklamasını yaptılar. Bu arada MHK üyesi Yalçın Gerek, federasyonun 28 Nisan'daki özerklik oylaması öncesi bu olayı yadırgadığını söyledi. 
   
   Ataman'ın gözü lig kupasında    BASKETBOLDA finalde Efes Pilsen'i yenerek Türkiye Kupası'nı kazanan Ülkerspor gözünü lig şampiyonluğuna dikti. Coach Ergin Ataman, ezeli rakipleri karşısında sezonun en iyi basketbolunu oynadıklarını belirterek, "Maç içinde dört kısaya döndüğümüz zamanlarda üstünlüğü ele geçirdik. Hedefimiz Play - Off'ta da aynı performansı sahaya yansıtarak şampiyon olmak. Sezonu üç kupayla birden kapatmak istiyoruz" dedi. 
   
   
</TEXT>
</DOC>
