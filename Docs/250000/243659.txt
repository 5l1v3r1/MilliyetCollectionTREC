<DOC>
<DOCNO> 243659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/28/son/sonyas06.html </URL>
<DATE> 2004/05/28/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Yargıtay "Evli kişi, eşinin rızası olmadan evlat edinilemez" 
</HEADLINE>
<TEXT>

     Yargıtay, evli kişinin, eşinin rızası olmadan evlat edinilemeyeceğine hükmetti. 
     Yargıtay 2. Hukuk Dairesi'nin konuya ilişkin kararına konu davada, Karşıyaka Aile Mahkemesi, bir kişinin, eşinin ergin oğlunu evlat edinmesine karar verdi. 
     Temyiz edilmeyen karar, kesinleşti. 
     Adalet Bakanlığı'nın yazısı üzerine Yargıtay Cumhuriyet Başsavcılığı, kararın kanun yararına bozulması için Yargıtay'a başvurdu. 
     Yargıtay 2. Hukuk Dairesi, başvuruyu yerinde bularak, kararı oybirliğiyle bozdu. 
     Kararda, evlat edinilmek istenilen kişinin evli olduğu belirtilerek, ''4721 Sayılı Türk Medeni Kanununun 313. maddesinin 2. fıkrasında 'evli bir kimse ancak eşinin rızasıyla evlat edinilebilir' hükmü mevcuttur. Mahkemece, davalının eşinin rızası alınmaksızın yazılı şekilde hüküm kurulması usul ve yasaya aykırıdır'' denildi. 
     Resmi Gazete'nin bugünkü sayısında yayımlanan Yargıtay kararı, yerel mahkeme kararının sonucunu değiştirmeyecek, ancak örnek teşkil edecek. 
     
</TEXT>
</DOC>
