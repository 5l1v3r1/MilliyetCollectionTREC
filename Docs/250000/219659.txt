<DOC>
<DOCNO> 219659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/04/spor/aspo.html </URL>
<DATE> 2004/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Gençlerbirliği, UEFA Kupası'nda gönüllere su serpti 
</HEADLINE>
<TEXT>
   Ey Türk Gençliği 
   Parma karşısında yine akıllı futbol oynayan Başkent ekibi, farklı skorla gecenin tek zaferine imza attı. Kırmızı-Siyahlı takım, 4. tur başarısı ile tarihine altın bir sayfa ekledi 
      
   Frey kırmızı kart gördü 
   GENÇLERBİRLİĞİ, UEFA Kupası'nda büyük bir başarıya imza atarak 4. tura adını yazdırdı. Başkent ekibi ilk maçta İtalya'da 1-0 yendiği Parma'yı Ankara'da yıktı, geçti. Youla'nın düşürülmesiyle kazanılan penaltıyı 37'de Flip ağlara gönderdi. Bu dakikada kaleci Frey kırmızı kartla oyundan atıldı. 81'de Ferrari kendi kalesine attığı golle Gençler'i rahatlattı. 90 4'te Ali Tandoğan ile gelen gol 3-0'lık skoru belirledi. 
   
   Erdoğan'ın dileği       Yarı final istedi 
   BAŞBAKAN Recep Tayyip Erdoğan, Parma önünde Gençlerbirliği'nin net bir skorla tur atlamayı başardığını vurguladı. Erdoğan, Başkent ekibinin gayet iyi bir performansla ve kontrollü bir oyunla turu atladığını belirterek, "Turu geçmeyi hak eden taraf Gençlerbirliği'ydi. Temennim, dördüncü turda da bu başarılarını devam ettirip, ilk sekiz takım arasına girmeleridir" açıklamasını yaptı. 
   
   Forma sürprizi 
   MAÇIN devre arasında Gençlerbirliği Başkanı İlhan Cavcav, şeref tribününde Başbakan Erdoğan'a, üzerinde "R. Tayyip" yazılı Gençlerbirliği forması hediye etti. Protokol tribününde Erdoğan'ın yanı sıra Devlet Bakanı ve Başbakan Yardımcısı Mehmet Ali Şahin, Adalet Bakanı Cemil Çiçek, Ankara Valisi Yahya Gür, GSGM Müdürü Mehmet Atalay ve Federasyon Başkanı Haluk Ulusoy da yer aldı. 
   
   Yanal'ın gurur günü    Başkent ekibinin teknik patronu, çok mutlu olduğunu belirtip, "Özellikle Anadolu takımlarının başarısı, Türk futbolunun gelişimi için çok önemli" diye konuştu 
      Yüzler güldü 
   İTALYAN Parma karşısında net skorla galibiyete ulaşarak, dördüncü tura adını yazdıran Gençlerbirliği maçtan sonra büyük bir sevinç yaşadı. Teknik Direktör Ersun Yanal, kazandıkları için iki açıdan mutluluk duyduklarını vurguladı ve "Ekiplerimizin, özellikle de Anadolu takımlarının başarısı Türk futbolunun gelişimi için önemli. Bu mutluluğu yaşıyoruz. Oynanan futbol da beni mutlu etti" açıklamasını yaptı. 
   
   'Aynen devam' 
   RAKİBE pozisyon vermediklerinin altını çizen genç teknik adam, "Oyunun hakimi bizdik. Son dakikada oyuncularımın çabaları skoru artırdı. Bugüne kadarki sorumluluğumuzla aynı şekilde devam edeceğiz" dedi. Tribünlerdeki birlikteliği de öven Yanal, şöyle devam etti "Bu maç gösterdi ki, takımın rengi önemli değil. Bu ambiyansı aramızdaki karşılaşmalarda da yakalayabiliriz. Futbolseverler barışabiliyor". 
   
   Notlar    Prim artıyor 
   BAŞKAN İlhan Cavcav, 150 milyar lira olarak belirlenen tur primini yükselteceklerini açıkladı. Cavcav, "Futbolun üç dev kulübünü eledik. Sıra bir İspanyol takımında. Sayın Başbakanı da Gençlerbirliğili yaptık. Kendisi bize uğurlu geldi. Maçı heyecan içinde seyretti. Bu yüzden bir dahaki maçımıza da davet ettik" dedi. 
   
   Özlenen tablo 
   HAFTA içinde Başkentliler'e yapılan çağrılar olumlu sonuç verdi. Taraftar sıkıntısı çeken Gençlerbirliği, Ankaragücü seyircisinin de desteğini alınca, 19 Mayıs Stadı tamamen doldu. Birçok taraftar da bilet bulamadığı için dışarda kaldı. Ankaragücü Başkanı Cemal Aydın, "Bu tur, Gençlerbirliği'ne ve Ankara'ya armağan olsun" diye konuştu. 
   
   Yıldızlara takip 
   AVRUPA'NIN önde gelen kulüplerinin de maça ilgisi büyüktü. Milan, Liverpool, Sporting Lizbon ve Blackburn'un gözlemcileri karşılaşmayı takip etti. Dört kulüp yetkilisinin, Gençlerbirliği'nin yıldız futbolcuları Serkan, Skoko ve Youla'yı büyüteç altına aldığı bildirildi. 
   
   Prandelli iyimser 
   ÇİZME ekibinin Teknik Direktörü Cesare Prandelli, on kişi kalmanın dezavantajını yaşadıklarını söyledi. Oyuncularının performansından memnun olduğunu kaydeden tecrübeli hoca, "Bir kişi eksik olmamıza rağmen iyi mücadele ettik. Futbolcularım görevlerini yaptı. Genç bir takımız. İlerisi için iyi sinyaller aldık" dedi. 
   
   Maçın hakemi    Sınıfta kaldı 
   FRANSIZ hakem Eric Poulat kötü bir yönetim ortaya koydu. 31. dakikada Youla'nın ceza sahası içinde düşürülmesini es geçti. 35. dakikada ise Youla'yı ceza alanının dışında yere indiren Parma kalecisini kırmızı kartla oyun dışı bırakırken doğru karar verdi, ancak yine bayan yardımcı hakeminin uyarısıyla penaltı noktasını yanlış gösterdi. 
   
   
</TEXT>
</DOC>
