<DOC>
<DOCNO> 240952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/18/son/soneko35.html </URL>
<DATE> 2004/05/18/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Tarım Bakanlığı Un numunelerinde benzoil peroksite rastlanmadı 
</HEADLINE>
<TEXT>

     Tarım ve Köyişleri Bakanlığı, ekmeklik beyaz unda beyazlatıcı olarak kullanılan ''benzoil peroksit'' isimli katkı maddesinin Türkiye'de sadece ekmekte değil tüm gıda maddelerinde kullanımının yasak olduğunu ve yapılan denetimler sonunda undan alınan numunelerde bu maddeye rastlanılmadığını bildirdi. 
     Tarım ve Köyişleri Bakanlığı, bazı basın yayın organlarında ekmeklik unda beyazlatıcı olarak benzoil peroksit isimli katkı maddesinin kullanıldığı yönünde haberler yeralması üzerine yaptığı yazılı açıklamada, konuya açıklık getirdi. 
     Açıklamada, söz konusu maddenin Türkiye'deki tüm gıdalarda kullanımının yasak olduğuna dikkat çekilerek, denetimlerde alınan numunelerde bu maddeye rastlanılmadığı bildirildi. Açıklamada, şöyle denildi 
     ''Benzoil peroksit E928 Dünyadaki bazı ülkelerde, un üretiminde beyazlatıcı olarak kullanımına izin verilen bir katkı maddesidir. Ancak AB ülkelerinde kullanımı yasaktır. AB ülkelerinde kullanımı yasaklanmış olan bu maddenin Amerika Birleşik Devletleri'nde Gıda ve İlaç İdaresi'nin FDA onayı ile halen beyazlatıcı olarak kullanımına izin verildiği bilinmektedir. 
     Ülkemizde ise AB ile uyumlu olan Türk Gıda Kodeksi - Renklendiriciler ve Tatlandırıcılar Dışındaki Katkı Maddeleri Tebliği'nde izin verilen katkı maddeleri arasında benzoil peroksit bulunmamaktadır. Bu nedenle benzol peroksitin sadece ekmekte değil tüm gıdalarda kullanımı yasaktır.'' Açıklamada, geçmiş yıllarda benzoil peroksit konusunda yapılan ihbar ve şikayetler ile yazılı basında yer alan haberler nedeniyle, Tarım Bakanlığı'nca unlarda beyazlatıcı olarak kullanımına izin verilmeyen bu katkı maddesinin kullanımını kontrol etmek amacıyla denetimlerin arttırıldığı kaydedildi. Açıklamada, yapılan denetimlerde alınan un numunelerinde analiz sonucunda benzoil perokside rastlanmadığı kaydedildi. 
     
</TEXT>
</DOC>
