<DOC>
<DOCNO> 225433 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/25/son/sondun24.html </URL>
<DATE> 2004/03/25/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Dörtlü görüşmeler Brüksel zirvesinden sonra başlayacak 
</HEADLINE>
<TEXT>

     KKTC Dışişleri Bakanı ve Başbakan Yardımcısı Serdar Denktaş, dörtlü Kıbrıs görüşmelerine Brüksel zirvesinden sonra başlanacağını bildirdi. 
     Serdar Denktaş, İsviçre'nin Burgenstock kasabasında basın merkezinin bulunduğu Fürigen Oteli'nde gazetecilerle sohbet toplantısında bir araya geldi. 
     Denktaş, dörtlü toplantılara Brüksel dönüşü, yarın akşam başlanması konusunda görüş birliğine varıldığını belirterek, bugün ve yarın kendilerinin Amerikan ve İngiliz diplomatlarla bir araya geleceklerini, ayrıca Burgenstock'da bulunan Rum siyasi liderleriyle sohbet edeceklerini kaydetti. 
     Rum Kesimi lideri Tasos Papadopulos'un KKTC heyetinin yetkisini sorgulaması nedeniyle dünkü görüşmelerin yapılamadığını belirten Denktaş, gerek KKTC Anayasası ve gerekse Cumhurbaşkanı Rauf Denktaş'ın verdiği yetki belgesi çerçevesinde Papadopulos'un bu sorgulamasını tartışma konusu bile yapmayacaklarını bildirdi. 
     Denktaş, Burgenstock'da şimdiye kadar zaman kaybı yaşandığını da söyledi. 
     
</TEXT>
</DOC>
