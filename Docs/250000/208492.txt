<DOC>
<DOCNO> 208492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/14/spor/spo02.html </URL>
<DATE> 2004/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Fener'e kırık not 1-1 
</HEADLINE>
<TEXT>

   Sarı - Lacivertliler, Antalya'daki hazırlık sınavında Vitesse engelini geçemedi, Rebrov'un golüne Mibanba karşılık verdi 
      
   Altı yabancı oynadı 
   FENERBAHÇE, Antalya kampında oynadığı ilk ve son hazırlık maçında Hollanda'nın Vitesse takımı ile yenişemedi. Yeni transfer Brezilyalı Nobre'nin de forma giydiği karşılaşmada Fenerbahçe sakat oyuncuları nedeniyle sahaya altı yabancı futbolcusu ile çıktı. Hollanda takımının zaman zaman sert oynadığı karşılaşmada Sarı - Lacivertliler 28'de Rebrov'un kafa golüyle öne geçmesine karşın galibiyeti koruyamadı. 71'de Mibanba'nın vuruşu maçın skorunu belirledi. 
   
   Maçın karnesi 
   HAKEMLER Cem Deda, Erol Kabadayı, Yusuf Sayın 
   FENERBAHÇE Volkan 7 - Fatih 5 , Luciano 5 Tuncay Dk.46 5 , Tomas 7 , İsmail 6 - Rebrov 7 Olcan Dk.87 , Ümit 6 , Ali Güneş 6 , Petkov 4 - Nobre 6 Semih Dk.87 , Hooijdonk 6 
   YEDEKLER Recep, Zafer 
   VİTESSE Jevric 6 - Cornelisse 6 , Knol 6 Rankoviç Dk.63 6 , İlie 5 Dingsdag Dk.46 6 , Frankel 7 , Schaars 5 , Conterman 6 , Janssen 7 , Zongo 6 Hofs Dk.63 6 , Mıbamba 7 Beukering Dk.82 , Rojer 5 Fafiani Dk.46 5 
   GOLLER Rebrov Dk. 28 , Mıbamba Dk. 71 
   SARI KARTLAR Frankel, Janssen, Mıbamba 
   
   NOBRE NE YAPTI 
   Faul 3 
   Top çalma 5 
   Şut 4 
   Top kaybı 5 
   Olumlu pas 22 
   Gol girişimi 4 
   
   Daum köpürdü    FENERBAHÇE Teknik Direktörü Daum dün adeta çileden çıktı. Alman hoca önce maç başlar başlamaz yapılan havai fişek gösterisinin uzun sürmesine kızdı. Ardından maç sırasında oyuncularının yaptığı hatalara köpürdü. 88. dakikada ise Tuncay'ın topu müsait pozisyondaki Olcan'a vermeyip golü kaçırmasına ayağa kalkarak isyan etti. Daum, Hollanda takımıyla oynandığı için jest yaptı ve Van Hooijdonk'u sahaya kaptan olarak çıkarttı. 
   BURDUR Fenerbahçeliler Derneği'nin açılışını bugün yapacak olan Başkan Aziz Yıldırım ve bazı yöneticiler de maçı izledi. Yıldırım, Vitesse'nin 5 numaralı oyuncusu Franke'yi çok beğendiğini söyledi. Bu arada sinir iltihabına yakalanan Serhat'ın yeniden İsviçre'ye giderek tedavisine devam edeceği ve Rize maçında oynayamayacağı belirlendi. Aurelio'nun da bu maçta forma giyme şansının bulunmadığı, Kemal'in de riske edilmemek için oynatılmayacağı kaydedildi. 
   
   Arjantin kefil    'Sorumlu biziz' 
   UEFA Asbaşkanı Şenes Erzik, Ariel Ortega olayında tüm iplerin Fenerbahçe'nin elinde olduğunu söyledi. Erzik, CAS'ın kararından sonra Arjantin Futbol Federasyonu Başkanı Julio Grondona'nın, yıldız oyuncuyu arayarak, "Fenerbahçe'de oynamak veya bu parayı ödemek zorundasın. Eğer gitmezsen, sorumlu federasyon olacak. Yani parayı ödemek zorundayım. Ben de bu durumda gerekirse icra yoluyla tüm varlığına el koyup, parayı tahsil eder ve Fenerbahçe'nin 11 milyon dolarını öderim" dediğini belirtti. 
   
   Ortega geldi    ARJANTİNLİ yıldızın Fenerbahçe'ye geri dönüp dönmeyeceği tartışıla dururken, Adana'da dün koşulan At Yarışları'nın 3. ayağında Ortega fırtınası yaşandı. Jokey Mehmet Kaya, hayatında ilk kez start alan Ortega ile birinci gelirken, yarışseverler, "Aziz Yıldırım'ın getiremediği Ortega'yı bizim Mehmet Kaya getirdi" esprisini yapmaktan kendilerini alamadılar. 
   
   
</TEXT>
</DOC>
