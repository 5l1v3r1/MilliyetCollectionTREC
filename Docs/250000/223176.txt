<DOC>
<DOCNO> 223176 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/17/son/sonspo09.html </URL>
<DATE> 2004/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Ç. Rizespor Galatasaray maçını telafi edeceğiz... 
</HEADLINE>
<TEXT>

     Çaykur Rizespor Kulübü Genel Kaptanı Yılmaz Zehiroğlu, ''Galatasaray karşısında, sahamızda kaybettiğimiz 3 puanı telafi etmeye çalışacağız'' dedi. 
     Yılmaz Zehiroğlu, ligde bugüne dek Çaykur Rizespor'a ''kaybettirilen'' puanlar hakkında artık konuşmak istemediklerini belirterek, ''Çünkü bunları geri getirme şansımız yok. Ancak bize karşı oynanan oyunların son bulması temennisinde bulunuyorum'' diye konuştu. 
     Son 5 haftadır iyi mücadele ettiklerini dile getiren Zehiroğlu, ''Gaziantespor maçında kaybettiğimiz 3 puanın yanında 3 tane de önemli oyuncumuzu kaybettik. Galatasaray maçında bunların eksikliğini çekeceğiz. Ama bunlara rağmen Galatasaray ile yapacağımız maçtan iyi bir netice ile ayrılacağımıza inanıyorum'' dedi. 
     Bundan sonraki her maça ayrı önem vereceklerini ifade eden Zehiroğlu, ''Sakin olmamız lazım. Galatasaray maçı hem bizim hem rakibimiz açısından önemli. Biz sahamızda kaybettiğimiz 3 puanı telafi etmeye çalışacağız. Galatasaray ise hafta sonu yapılacak kongre öncesinde mutlak galibiyet için oynayacak. Galatasaray'ı kupada farklı yenmemiz lig için ölçü olmaz. O nedenle 1-0 olsun bizim olsun parolasıyla sahaya çıkacağız'' diye konuştu. 
     Zehiroğlu, hafta sonunda yapılan Gaziantepspor maçında hakem M.Selçuk Dereli'ye küfrettiği gerekçesiyle verilen 20 gün hak mahrumiyeti cezasıyla ilgili olarak da şunları söyledi 
     ''Hakkımız olan puanlar gaspedildiğinde kimse sesini çıkarmıyor, biz en ufak bir tepkide bulunduğumuzda hemen cezamız kesiliyor. Biz her zaman hakem camiasına karşı saygılı olduk. Ölçülü olduk. Hakem Selçuk Dereli'ye de bir tepkimiz olmadı. Sadece kendisiyle konuşmak istedik. O yanlış anladı. Eğer haklemle konuşmak suç ise verilen cezaya katlanırız.'' 

     
</TEXT>
</DOC>
