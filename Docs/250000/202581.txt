<DOC>
<DOCNO> 202581 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/16/son/sontur36.html </URL>
<DATE> 2003/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Müjdat Gezen'den kitabı hakkındaki haberlere tepki... 
</HEADLINE>
<TEXT>

     Ünlü tiyatro ve sinema sanatçısı Müjdat Gezen, daha piyasaya çıkmadan, birlikte olduğu ünlü bayan sanatçıların kimlikleri hakkında medyada haberler yapılan ''Galiba Ben Sanatçıyım'' kitabına ilişkin, ''Ben bu kitapta aşklarımı yazmadım, hayatımı yazdım'' dedi. 
     Müjdat Gezen, Taksim'deki Sinemaseverler Derneği'nde bugün yaptığı ve kitabın çıkacağı Can Yayınevi'nin sahibi Erdal Öz'ün de izleyici olarak katıldığı basın toplantısında, haberlerde yanlış bilgilerin yer aldığını belirtti. 
     Gezen, medyada duygusal ilişki yaşadığı bazı bayan sanatçıların baş harfleriyle verdiği adlarının, yanlış deşifre edilerek, hiç birlikte olmadığı insanlarla aşk yaşadığının iddia edildiğini söyledi. 
     Kitapta, ünlü sanatçılardan sadece duygusal bir yakınlık duyduğu ve o dönemde kendisinde 10 yaş büyük olan Suna Pekuysal ile Ayşen Gruda'nın yer aldığını, onlardan da yazmak için izin almasına rağmen açık isimlerini vermediğini anlatan Gezen, şöyle devam etti 
     ''Ben bu kitapta aşklarımı yazmadım, hayatımı yazdım. Annemin doğum sancılarıyla başlayan kitapta, 12 Mart, 12 Eylül gibi olaylarla Türkiye profili ve benim bu profil içinde yaşadıklarım var. Sevdiğim, aşık olduğum insanlar var. 35 yılım bekar geçmiş. 'Hiç aşk yaşamadım' deseydim, siz şimdi burada örgü ören bir Müjdat Gezen bulurdunuz. Bu kitapta hiç isim yok. Bir tek Ajda var. Çünkü Ajda'yla ilişkim yok. Kandemir Konduk'un da adı var, onunla da ilişkim yok çünkü'' 
     
     YAYINCI ÖZ'DEN ÖZÜR DİLEDİ 
     Kitabının bu unsurlar için değil, iyi bir kitap olduğu için satmasını istediğini, bu nedenle böyle bir reklama ihtiyaç duymadığını da vurgulayan Gezen, kitabın reklamını yapmak için sadece bu bölümleri basın kuruluşlarına dağıttığını düşündüğü yayınevine de haksızlık ettiğini söyledi. 
     Yayınevinin gazetecilere bütün kitabı kapsayan dosyayı gönderdiğini yeni öğrendiğini söyleyen Gezen'e, toplantıya katılan Erdal Öz de ''O zaman özür dile'' dedi. 
     Bunun üzerine Gezen ''Özür dilerim Erdal, hakkını yemişim'' diye konuştu. 
     Gezen, basın toplantısında iki kameramanının da bulunduğunu ve bu toplantıda söylediklerinin çarpıtılarak verilmesi halinde sözlerini ispatlayacağını da vurguladı. 
     Bu haberlerden rahatsız olduğu için kitabını yayınlatmadığını da söyleyen Gezen'e, Öz de, sürpriz yaparak, tek bir nüsha olarak bastırdığı kitabını hediye etti. 
     
</TEXT>
</DOC>
