<DOC>
<DOCNO> 244768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/02/son/sonspo11.html </URL>
<DATE> 2004/06/02/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Konyaspor'da Erman Özgür belirsizliği sürüyor... 
</HEADLINE>
<TEXT>

     Konyaspor ile Akçaabat Sebatspor arasında gidip gelen Erman Özgür'ün hangi takımla anlaşacağı merak konusu oldu. 
     Geçtiğimiz hafta içinde Konyaspor ile görüşen ve prensip anlaşmasına varan Erman, sözleşme imzalamak üzere Konya'ya gelmesi beklenirken, son anda Akçaabat Sebatspor ile masaya oturmuş ve anlaştığını açıklamıştı. 
     Bugüne kadar Akçaabat Sebatspor ile sözleşme imzalamayan Erman'ın bu durumu, özellikle yeşil-beyazlı yönetimin kafasını karıştırıyor. Menajeri kesinlikle Konya'ya geleceği yolunda açıklama yaparken, Erman'ın, eşinin isteğine göre hareket edeceği belirtiliyor. 
     Konyaspor Basın Sözcüsü Sefa Ortaç, Erman Özgür konusunda artık çok ısrarcı olmadıklarını, ancak görüşmelerin olumlu geçtiğini söyledi. 
     Özellikle menajeri ile temas halinde olduklarını vurgulayan Ortaç, ''Ne olacağı bu hafta içinde kesinlik kazanacak. Aslında eşi nereyi isterse Erman, oraya gidecek'' dedi. 
     Peşinde oldukları ve takıma kazandırmak istedikleri Malatyasporlu Muhammed Hanifi'nin yüksek maliyetinin kendilerini düşündürdüğünü ifade eden Ortaç, ''Bonservisi ve kendisine ödenecek para, bizi aşıyor. Bütçemiz açısından bu futbolcuya istediğini vermemiz olanaksız. Bu nedenle ücretini düşürmesi yolunda girişimlerimiz var. Bu konuda orta yol bulursak hemen masaya oturacağız'' diye konuştu. 

     
</TEXT>
</DOC>
