<DOC>
<DOCNO> 238366 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/08/son/soneko11.html </URL>
<DATE> 2004/05/08/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Coşkun Organize sanayi bölgelerine önem veriyoruz... 
</HEADLINE>
<TEXT>

     Sanayi ve Ticaret Bakanı Ali Coşkun, çarpık sanayileşmenin önüne geçmek için küçük sanayi siteleri ve organize sanayi bölgelerine büyük önem verdiklerini söyledi. 
     TOBB 12. Ticaret ve Sanayi Odaları Konsey Toplantısı'na katılmak için Kahramanmaraş'a gelen Coşkun, programına, Valiliği ziyaret ederek başladı. Vali İlhan Atış, ziyaretin anısına Coşkun'a, yöresel bir ürün olan ceviz sandık hediye etti. Ziyarete, TOBB Başkanı Rifat Hisarcıklıoğlu ile AK Parti Kahramanmaraş milletvekilleri Mehmet Yılmazcan ve Hanefi Mahçiçek de katıldı. 
     Coşkun, Vali İlhan Atış'ın Kahramanmaraş'taki sanayileşme sürecinde tarım topraklarının kaybedildiğine ilişkin yakınmaları üzerine yaptığı açıklamada, Türkiye'de yalnızca kentlerin değil, sanayinin de çarpık geliştiğini söyledi. 
     Kahramanmaraş gibi cazibe merkezine dönüşmüş illere her türlü desteği vereceklerini kaydeden Coşkun, şöyle konuştu 
     ''Ekonomik darboğazları arkada bırakmış bir ülke olarak sürdürülebilir bir büyümeyi hedefliyoruz. Özel sektör öncülüğünde ulaştığımız bu durumun hızla devamını sağlamak için TOBB'un gayretleriyle il il dolaşıyoruz, sorunları yerinde tespit ediyor, çözümü beraber üretiyoruz. 
     Yalnızca kentlerimiz değil sanayimiz de çarpık yapılaşmış. Biz, hiç olmazsa bundan sonra çarpık sanayileşmenin önüne geçebilmek için küçük sanayi siteleri ve organize sanayi bölgelerine büyük önem veriyoruz.'' Coşkun, Vali İlhan Atış'ı ziyaretinin ardından TOBB 12. Sanayi ve Ticaret Odaları Konsey Toplantısı'nın yapıldığı Kahramanmaraş Ticaret ve Sanayi Odası'na geçti. TOBB Ticaret ve Sanayi Odaları Konsey Başkanı Erol Öztürk'ün başkanlık ettiği toplantı, basına kapalı devam ediyor. 
     
</TEXT>
</DOC>
