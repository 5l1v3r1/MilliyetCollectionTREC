<DOC>
<DOCNO> 237324 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/04/son/sonyas11.html </URL>
<DATE> 2004/05/04/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Eurovision'a doğru... Belarus ve Ukrayna ekibi İstanbul'a geldi... 
</HEADLINE>
<TEXT>

     İstanbul'da düzenlenecek 49. Eurovision Şarkı Yarışması'na katılacak ülkelerden Belarus ve Ukrayna ekibi, İstanbul'a geldi. 
     Uçakla Atatürk Havalimanı'na gelen ekiplerden ilki, 21 kişilik Ukrayna Grubu oldu. 
     Havalinanının geliş katında kurulan Eurovision Standı'ndaki yetkililer tarafından karşılanan grup üyeleri, sempatik tavırlarıyla ilgi çekti. 
     Şarkısından kısa bir bölüm seslendiren grup solisti Ruslan, yarışmada iddialı olduklarını söyledi. 
     Türk ve Ukrayna'nın iki dost ülke olduğunu ve İstanbul'a gelmekten dolayı büyük mutluluk duyduğunu belirten Ruslan, ''Yarışmaya katılan herkese başarılar diliyorum. Herkes gibi biz de kazanmak istiyoruz. Özellikle komşu bir ülkede birinci olmak bizim için çok güzel olur'' diye konuştu. 
     Alexandra ve Konstantin'den oluşan Belarus ekibi de, Türkiye'ye ilk kez geldiklerini ve büyük mutluluk duyduklarını ifade ederek, ''Favori her zamanki gibi Belarus'' dediler. 
     
</TEXT>
</DOC>
