<DOC>
<DOCNO> 201965 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/14/yazar/pulur.html </URL>
<DATE> 2003/12/14/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Televizyondan ilham alarak... 
</HEADLINE>
<TEXT>

   
   İNSAN bu yaştan sonra kolay kolay huy değiştirmiyor ama, yeni yeni huylar ediniyor... 
   Mesela bizim, eskiden böyle huyumuz yoktu, televizyon seyrederken, karşımıza çıkana kızıp, hatta bağırsak bile, aklımıza, adama yakışan ölçülü, düz ve manzum sözler, beyitler gelmezdi. 
   Şimdi yeni bir huy edindik, adamın birini, ya da birilerini görünce hafızamızı yokluyoruz, ya da not alıp akıl defterimize bakıyoruz. 
   Hele hele, tartışma programlarının demirbaşlarını dinledikçe... 
   
   MESELA herif ibişin biri, üstelik bir ara aynı çatı altında beraber de olmuşuz, kim bilir, belki elinden tutmuşluğumuz da vardır. Şimdi ise bin pişmanız, aklımıza Şeyh Abdurrahman Rumi'nin beyti geliyor 
   "Tövbe yarabbi, hatta rahına gittiklerime 
   Bilip ettiklerime bilmeyip ettiklerime" 
   İster bil ister bilme, hata yapmışız bir kere hem de hatayı uzma, büyük hata 
   
   NAMIK Kemal, şu dörtlüğü sanki o'nun için yazmış 
   "Edepsizlikte tekleriz 
   Kimi görsek etekleriz 
   Hak'tan da ümid bekleriz 
   Ne utanmaz köpekleriz." 
   
   ALNI secde - i rahman görmemiş, besmele çekmekten aciz, çıkmış televizyona din ticareti yapıyor. 
   Aklımıza, Mehmet Akif gelmez mi 
   "Şimdi Allah'a söver, sonra biraz bol para ver 
   Hiç utanmaz, Protestanlara zangoçluk eder." 
   
   RAHMETLİ annemiz, birisi için "Allah bir derse, inanma " derdi, yani öyle yalancı ki 
   Bu da, o cinsten, ne yalanlar söylüyor ne yalanlar 
   "Pal Sokağının Çocukları"nın yazarı Ferenc Molnar'ın bir sözü var 
   "O kadar yalancıdır ki, söylediklerinin tam tersi bile, doğru değildir." 
   
   HIRSIZLIK, adamın paçalarından akıyor, ama çıkmış ahlak üzerine nutuk atıyor... 
   Saf biri sordu 
   "Yahu bu herif çulsuzun biriydi, bu parayı nasıl yaptı " 
   Aklınıza Fransız ihtilalinin ve her devrin adamı Dışişleri Bakanı Talleyrand gelmez mi 
   Onun da servetini merak edenlere, biri açıklamış 
   "Kendisini satın alanları, satarak " 
   
   ŞİMDİ bazılarınız telefona, kağıda kaleme sarılıp soracak 
   "Kim bunlar " diye. 
   Şair Eşref'e de sormuşlar 
   "Niye hicvettiklerinin isimlerini yazmıyorsun " 
   "Çünkü, bütün alçaklara tatbik edilsin, numarasız gözlük gibi kullanılsın diye " 
   
      
   
</TEXT>
</DOC>
