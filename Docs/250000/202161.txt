<DOC>
<DOCNO> 202161 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/15/yazar/temelkuran.html </URL>
<DATE> 2003/12/15/ </DATE>
<TIME>  </TIME>
<AUTHOR> Ece TEMELKURAN  </AUTHOR>
<HEADLINE>
Hemen bir B planı 
</HEADLINE>
<TEXT>

   Ya şu an yaşamakta olduğunuz hayat, herhangi bir nedenle çuvallarsa, ufalanıp elde dağılırsa... Düşündünüz mü Ne yapacağınızı planladınız mı 
      Bazen, o büyük binalara, bütün bu işyerlerine neden tıkıştığınızı unutabilir, hatta unuttuğunuzun farkında olmazsınız. Bazen bunun farkına varmak katlanılamaz bir acı vereceği için bilinçli olarak unutmuş gibi yapabilirsiniz. Bazen de kendinize kazandığınız parayı, başarılı olduğunuzu tekrar ede ede, bu tıkışmaya değdiğine ikna olmaya çalışırsınız. Ama er ya da geç bir gün, bir yerde mutlaka tek bir ömrünüz olduğu gelir aklınıza. Bir anda her şeyi bırakabilirsiniz bile. Ve sonra kafeste çok uzun kalmış tavuklar gibi olursunuz tıkıştığınız binalardan çıkıverince popo üstü oturursunuz. Ezber bozulur, cümle dağılır. İşte o zaman insana bir 'B planı' gelir. 
   
   Yedekli hayat    Sizin bir B planınız var mı Şu anda yaşamakta olduğunuz hayat, herhangi bir nedenle çuvallarsa, ufalanıp elde dağılırsa ne yapacağınızı planladınız mı Hayal ettiniz mi 
   O bina bir gün sizi tüketebilir, bu hayat canınıza kastedebilir. Özene bezene kurduğunuz düzenek dönüp sizi boğabilir. O zaman sizin B planınız nedir 
   Benimkini hemen söyleyeyim Motosikletle Güney Amerika turu yapıp kitap yazmak. Hatta Che Guevera'nın 'Motosiklet Günlükleri'ndeki rotasını izlemek. Oradan bir de belgesel yapmak. Bu planı aşırmak isteyenler olursa buyursun aşırsın, sevinirim. Ama tavsiyem odur ki sizinki benimkinden daha iyi olabilir deneyin. 
   Önemle belirtmek isterim Sözünü ettiğim şey hayal değil, plan Yani basbayağı ince elenip sık dokunmuş, ciddi bir biçimde parasal muhasebesi yapılmış bir tasarı. Yani bunun için uzanıp gözünüzü kapatmanız yetmez, adamkıllı kağıt üzerinde çalışma yapmak, araştırmak, çalışmak gerekir. Size önerim buna hemen başlamanızdır. Niye Çünkü... Bu hayat bazen yaşamaya, hatta bazen ölmeye bile değmez. Hiçbir şey sizden daha kalıcı değil. 
   Siz, kendiniz için bir kayalıksınız, eteklerinize vuran dalgalar kuruyabilir. Ama siz hayatınızın sonuna kadar kendinizle birliktesiniz. Hayat biçimleri bittiğinde bile bir kayalık olarak orada duruyor olacaksınız. 
   Bu hayatı kurduğunuza göre bir başkasını da kurabilirsiniz 
   
      
   
</TEXT>
</DOC>
