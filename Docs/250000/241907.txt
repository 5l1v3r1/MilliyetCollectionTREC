<DOC>
<DOCNO> 241907 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/22/son/sondun15.html </URL>
<DATE> 2004/05/22/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
"Türkiye'nin AB'ye, AB'nin de Türkiye'ye ihtiyacı var" 
</HEADLINE>
<TEXT>

     Alman Birlik 90 Yeşiller Partisi'nin Avrupa Parlamentosu AP milletvekili adayı Cem Özdemir, Türkiye ile AB'nin birbirlerine ihtiyacı olduğunu söyledi. 
     Özdemir, partisi tarafından Berlin'de düzenlenen bir toplantıda, Berlinale Film Festivali'nde ''Altın Ayı'' ödülünü kazanan ''Gegen die Wand'' Duvara karşı adlı filmin başrol oyuncusu Birol Ünel ile biraraya geldi. 
     Türkiye'de son 3 yıl içinde önemli değişimler olduğunu, bu değişimi isteyenlerin desteklenmesi gerektiğini belirten Özdemir, ''Bazı Avrupalıların, Türkiye'yi Suudi Arabistan gibi bir ülke haline getirme çabalarını anlayamıyorum. Dünyadaki terör olaylarından sonra Türkiye'deki gelişmelerden mutlu olmamız gerekiyor. Türkiye'nin AB'ye, AB'nin de Türkiye'ye ihtiyacı var'' dedi. 
     Türkiye'ye AB üyeliği için müzakere tarihi verilmesini istemeyen Hıristiyan Demokrat Birlik Partisi'nin CDU tutumunu anlamakta zorluk çektiğini ifade eden Özdemir, ''Merkel, Türkiye'ye gidiyor. Çok önemli reformlar yapıldığını söylüyor ve Türkiye'ye tarih verilmesine karşı çıkıyor. Bunun nedeni de Türkiye'nin farklı bir kültür ve farklı bir dinden gelmesi. Bu dolaylı olarak 'Almanya'da yaşayan Türkleri ve diğer yabancıları istemiyoruz' demektir'' şeklinde konuştu. 
     Almanya'da yaşayan Türk kökenli seçmenlere 13 Haziran'da yapılacak AP seçimlerine katılmaları çağrısında da bulunan Özdemir, AP'nin öneminin gittikçe arttığını, AB ülkelerinde uygulanan yasaların büyük çoğunluğunun AP tarafından hazırlandığını söyledi. 
     
</TEXT>
</DOC>
