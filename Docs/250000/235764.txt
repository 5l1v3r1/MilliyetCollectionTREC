<DOC>
<DOCNO> 235764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/29/siyaset/asiy.html </URL>
<DATE> 2004/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Medeniyetsiz yaklaşım 
</HEADLINE>
<TEXT>


'Medeniyetler Çatışması'nın yazarı Huntington, "Türkiye AB yerine Müslüman mirasla barışırsa daha iyi olur" dedi 

DIŞ HABERLER SERVİSİ 


İlk kez 1993'te Foreign Affairs'de yayımlanan makalesinde formüle ettiği ve daha sonra kitap olarak basılan "Medeniyetler Çatışması" teziyle hafızalarda yer eden Harvard'lı profesör Samuel Huntington, Türkiye'nin AB'ye üye olmayıp İslam dünyasının lideri olması gerektiğini söyledi. 
Fransa'da yayımlanan ve geçen haftaki sayısında "İslam ve Batı" temasını kapak konusu yapan Le Point dergisine açıklamalarda bulunan Huntington, Müslüman dünyanın en önemli sorunlarından birisi olarak bölünmüş olması ve hiçbir ülkenin bölgesel güç olacak şekilde lider konuma geçememesini gösterdi. Huntington, Avrupa'da çoğu kişinin 70 milyon Müslümanın AB'ye girmesine dayanamayacağını söyleyerek, "Avrupalı liderlerin büyük bölümü, özel görüşmelerde Türkiye'nin AB'ye girişine karşı olduklarını söylüyor. Valery Giscard d'Estaing bunu açıkça ilan etti" dedi. 

'Türkiye lider adayı' 
Huntington, arzu edilenin, Türkiye'nin İslami bloka katılmayı seçerek, "Atatürk'ün ortadan kaldırmak istediği ama başaramadığı Müslüman mirasıyla bütünüyle yeniden barışmayı kabul etmesi" olduğunu belirtti. 
Huntington, Türkiye'nin etkili ordusu ve hayli iyi işleyen demokrasisi ve iyi yönetilen güçlü bir Müslüman ülkesi olduğunu ifade etti. Huntington, bu özellikleriyle Türkiye'nin Müslüman dünya için ideal bir lider adayı olduğunu kaydetti. 



</TEXT>
</DOC>
