<DOC>
<DOCNO> 236392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/01/spor/ygeven.html </URL>
<DATE> 2004/05/01/ </DATE>
<TIME>  </TIME>
<AUTHOR> Nihat GEVEN  </AUTHOR>
<HEADLINE>
Farklı dengeler 
</HEADLINE>
<TEXT>



Gol istiyordu Lucescu... Sinan ile başlamış, olmayınca Serdar Topraktepe'yi almıştı... Adrian İlie de beklenen performansı gösteremeyince, Mehmet Cansun'a haftalar sonra umut doğmuştu... Hatta Rumen teknik adam, Okan Koç'u kenara çekerek, yerine Kaan Dobra'yı sürerken, hücuma daha fazla işlerlik kazandırmanın planlarını yapıyordu. Ancak olmadı, birçok eksikle sahaya çıkan, yönetimde büyük kaos yaşayan ve zirve yarışına havlu atan Kartal'ın gol için çırpınışları işe yaramadı. 
Biri ligden düşmüş, diğeri kredisini yitirmiş iki takımın mücadelesinde dengeler farklı işledi. Adanaspor, rakibinin şuursuz baskılarını geride yere sağlam basarak savuşturdu, istekli futbolunun karşılığını da haftalar sonra üç puana ulaşarak aldı. Beşiktaş'ın geliştirmeye çalıştığı ataklar daha olgunlaşamadan kendi kalesine gol pozisyonu olarak geri dönüyordu. Bu durum haftalardır tehlike çanları çalan defans bölgesinin yüreklerini ağızlara getirdi. Savunmada ortaya çıkan gedikler Ali Asım ve Ümit Ozan ile golü düşünen Adanaspor'un ekmeğine yağ sürdü. 82. dakikada Ali Asım rakip defansın yaptığı yerleşim hatasını affetmedi. Ve Adanaspor'a özlediği sevinç fotoğrafını çektirdi. 
İddiası kalmayan Beşiktaş, zaten 5 Ocak Stadı'nda hiç de beklediği bir tablo ile karşılaşmamıştı. Bir ilk yaşanıyor ve Kartal ilk kez boş tribünlere karşı oynuyordu. Ev sahibi taraftarlar ise bu derece iyi futbol oynayan bir takım nasıl küme düşer feryatları arasında şaşkınlık için evlerine gidiyordu. 
Sonuç olarak Beşiktaş'ın ne galip gelecek, ne de gol atacak hali vardı. Turist olarak geldiği izlenimi ağırlık kazandı. Zaten 90 dakikada ortaya koydukları performansla zaman zaman gülünç duruma düşmenin de ötesine geçemediler. 



</TEXT>
</DOC>
