<DOC>
<DOCNO> 209352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/18/guncel/gun01.html </URL>
<DATE> 2004/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
- 5 derecede arama 
</HEADLINE>
<TEXT>

   Eğitim uçuşu sırasında düşen F - 16C savaş uçağının kayıp pilotu Mehmet Karakuzulu'yu 500 kişi arıyor 
      MEHMET TAŞÇIOĞLU Gaziantep DHA 
   
   Balıkesir 9. Ana Jet Üssü'nden eğitim uçuşu için havalandıktan sonra önceki gün Kütahya'da düşen F-16C savaş uçağının kayıp pilotu Üsteğmen Mehmet Karakuzulu'nun 27 Gaziantep'teki baba evinde umutla müjdeli haber bekleniyor. 
   Karakuzulu ailesinin Etiler Mahallesi'ndeki evi, olayın duyulmasının ardından akraba ve tanıdıklarının akınına uğradı. Dün aileyle görüşen üç subayın da arama çalışmaları sonuçlanıncaya kadar bir açıklama yapılmaması ricasında bulunduğu kaydedildi. Ailesi, fırlatma koltuğundan kısa süre de olsa alınan sinyalin, Karakuzulu'nun yaşadığını gösteren bir kanıt olduğunu dile getirdi. 
   
   Yüzbaşı olacaktı 
   Bek r ve beş kardeşin en küçüğü olan Karakuzulu'nun ağustosta yüzbaşılığa terfi edeceğini belirten yakınları, "Pilotluğu çok seviyordu. Her hafta sonu babasını telefonla arardı. En son Ramazan Bayramı'nda ailesini ziyarete gelmişti" dedi. 
   
   Bu defa arayamadı 
   Her cumartesi oğluyla telefonla görüştüğünü anlatan baba İbrahim Karakuzulu 63 da "Bu cumartesi görüşemedik. Şu anda sağ bulunması için dua etmekten başka yapabileceğimiz bir şey yok" diye konuştu. 
   
   Paraşüte ait parçalar bulundu    KÜTAHYA DHA 
   Düşen uçağın enkazı ve Karakuzulu'yu arama çalışmaları dün de sürdü. Sıcaklığın eksi 5 dereye düştüğü ve kar kalınlığının 30 santimetreye ulaştığı arama çalışmalarına köylülerle birlikte 500 kişi katıldı. Kütahya'nın Tavşanlı ve Domaniç'le Bursa'nın İnegöl ilçelerinde havadan ve karadan yapılan aramalarda Domaniç Küllüce Tepesi yamaçlarında, paraşüte ait bazı parçaları buldu. Bunun üzerine tüm ekipler bu bölgeye kaydırıldı. Helikopterler bölgeyi havadan projektörlerle aydınlatırken, arama ve kurtarma ekipleri ise bölgeye tırmanıp kaybolan pilotu ve uçağın enkazını arıyor. 
   
   
</TEXT>
</DOC>
