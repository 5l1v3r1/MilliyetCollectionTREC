<DOC>
<DOCNO> 239748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/13/son/sonspo26.html </URL>
<DATE> 2004/05/13/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Çalımbay'dan Ankaragücü'ne buruk veda... 
</HEADLINE>
<TEXT>

     Ankaragücü ile hafta başında yollarını ayıran teknik direktör Rıza Çalımbay, bugün başkent ekibiyle resmi olarak sözleşmesini feshetti. 
     Yardımcıları Gökhan Keskin ve Bülent Bayraktar ile birlikte bu sabah kulüp başkanı Cemal Aydın ile son kez biraraya gelen genç teknik adam, düzenlediği basın toplantısında, hedefleri olan bir ekip olarak Ankaragücü Kulübü yönetimiyle uyuşamadıklarını söyledi. 
     Yönetimle yaptıkları görüşmeler sonrasında yarım sezonluk sözleşmelerini uzatmama kararı aldıklarını açıklayan Çalımbay, ''Ekibim ve ben Ankaragücü için bir şanstık ama değerlendiremediler'' dedi. 
     Çalımbay, ''Biz kesinlikle hata yapmadık. İstifa da etmedik, sadece biten sözleşmemizi uzatmadık. Ankaragücü, göreve geldiğimizde çok zor durumdaydı. Hedefimiz de bu sezonu iyi bir yerde bitirmekti. Bunu başardık. Gelecek sezon için hedefimiz kesinlikle yukarılar ve Avrupa kupalarıydı. Mükemmel bir Ankaragücü yaratacaktık'' diye konuştu. 
     
     GİDECEKLER VE KALACAKLAR 
     Ligin son haftasında deplasmanda yapacakları Akçaabat Sebatspor maçında takımın başında olacaklarını açıklamalarına karşın, bu kararlarından vazgeçerek, dün takımla son kez antrenmana çıkan Çalımbay, ''Transferler konusunda hazırladığım liste basında yer alınca, bu karşılaşmaya takımın başında çıkmamız anlamsızlaştı'' dedi. 
     Adanaspor maçıyla Akçaabat Sebatspor maçının, gelecek sezona yönelik değerlendirmelerinde ve şans bulamayan oyuncular için büyük önem taşıdığına dikkati çeken Çalımbay, şunları söyledi 
     ''Akçaabat Sebatspor maçında forma giyecekler arasında, gidecekler listemde olan isimler de vardı. Oyuncular bu listeden haberdar olunca, bizim takımın başında kalmamız anlamsızlaştı. Gideceğini bilen arkadaşlarla maça çıkmamız zor olacaktı ve sorunlar da büyüyecekti. Bizi üzen Hakan Keleş'in de bu liste de adının yer alması oldu. Halbuki kesinlikle yoktu. 
     Hüseyin ve Zafer için, talip çıkarsa bırakabileceği raporunu verdik. Önlerini açtık sadece. Gidecekler listesinde Hakan Kutlu, Ceyhun, Ramadan gibi isimler vardı. Hakan Kutlu konusunda ise kesinlikle başkanla konuşarak hareket ettik.'' 
     
     UMUT VE ADEM KOÇAK 
     Yabancı oyunculardan yararlanamadan mücadele ettiklerini belirten Çalımbay, ''Ankaragücü bir yerlere geldiyse Umut, Adem Koçak, Gökmen, Adem Dursun, Orkun, Yılmaz ve Hüseyin'in, yüreklerini ortaya koyarak oynadıkları futbolla geldi'' dedi. 
     Axel, Galiano, Salcedo ve Keita gibi yabancı oyuncuları yolladıklarını, yalnızca El Desouki'yi istediklerini, Ramadan'ı da zorunluluktan tuttuklarına dikkati çeken Çalımbay, ''Sadece Baidoo'yu aldık. Bu yabancılar takımda kalsa Türk futboluna kazandırdığımıza inandığımız Umut ve Adem Koçak gibi isimler bugün olmayacaktı. Ara transferde aldığımız oyunculardan da tam anlamıyla yararlanamadık. Ama bu transferler takımdaki rekabet ortamını artırınca faydası oldu'' diye konuştu. 
     
     YÖNETİMLE UYUŞMAZLIK 
     Yardımcıları Gökhan Keskin ve Bülent Bayraktar'ın son ana dek yurtdışında futbolcu arayışında olduğunu ve buldukları isimleri yönetime bildirdiklerini ifade eden Çalımbay, ''Takım çok iyi duruma gelmişti, sadece 4 yabancı transferiyle mükemmel bir Ankaragücü yaratacaktık'' dedi. 
     Yönetimin gönderilecek oyuncuların fazlalığından yakındığını tahmin ettiğini belirten Çalımbay, ''Biz Ankaragücü'nü düşünüyoruz. Gelecek sezon kesinlikle daha üstlere çıkmak için hedefler koymamız gerekiyordu. Koyduğumuz hedeflere giderken bazı arkadaşların gitmesi gerekiyordu. Bunun olamıyabileceği söylenince yollarımızı ayırdık'' diye konuştu. 
     
     YENİ ÖNERİLER 
     Çalımbay, Ankaragücü ile resmen yollarını ayırdıktan sonra birkaç kulüple görüşmede bulunduğunu söyledi. 
     Beşiktaş ile resmi bir görüşmesinin olmadığını vurgulayan genç teknik adam, ''Teklif gelirse Beşiktaş'a seve seve gideriz. Bunun altından da rahatlıkla kalkarız. 3 büyüklerde çalışmak, Anadolu'dan daha kolay'' diye konuştu. 
     
</TEXT>
</DOC>
