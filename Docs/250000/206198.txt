<DOC>
<DOCNO> 206198 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/03/son/sondun07.html </URL>
<DATE> 2004/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
ABC "British Airways uçağı Washington'a çakılacaktı" 
</HEADLINE>
<TEXT>

     Amerikan ABC televizyonu, son günlerde bazı ABD seferleri iptal edilen İngiliz havayolları British Airways uçuşlarından birinde, uçağın el Kaide teröristleri tarafından başkent Washington'a çakılmasının planlandığını ileri sürdü. 
     ABC, istihbarat kaynaklarına dayandırdığı haberinde, Londra-Washington seferini yapacak bir British Airways uçağının, 11 Eylül saldırılarına benzer şekilde El Kaide teröristleri tarafından kullanılacağı yönünde duyum alındığını belirtti. Haberde ABD istihbarat kuruluşlarının, bu duyumu bir kişiden aldığı ve bu istihbaratın güvenilirliğinin araştırıldığı kaydedildi. 
     İngiliz istihbarat uzmanı Paul Beaver, ABC'ye açıklamasında, kaçırılabileceği iddia edilen uçağın hedefinin Washington olacağı yönünde duyumlar bulunduğunu söyledi. Beaver, ''British Airways'in 223 sefer sayılı uçuşlarından birinde ciddi tehdit bulunduğuna ilişkin ABD'den önemli bir istihbarat geldi. Uçağın Washington bölgesindeki önemli bir hedefe çakılabileceği veya kent üstünde infilak ettirilebileceği belirtildi'' dedi. 
     British Airways'in 31 Aralik'ta Londra'dan Washington'a ucan 223 sefer sayılı uçağı, Dulles havalimanına indikten sonra özel bir piste çekilmiş ve bazı yolcular sorgulanmıştı. British Airways'in 1 Ocak ve 2 Ocak tarihli ve ayni sefer sayılı uçuşları da, terörist saldırı düzenlenebileceği gerekçesiyle iptal edilmişti. 
     ABD İç Güvenlik Bakanlığı yetkilileri, El Kaide terör örgütünün ABD'ye 11 Eylül benzeri uçaklı saldırılar düzenleyebileceği yönünde kaygılar bulunduğunu doğruluyor. 
     
</TEXT>
</DOC>
