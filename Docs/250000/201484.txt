<DOC>
<DOCNO> 201484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/12/siyaset/siy20.html </URL>
<DATE> 2003/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Politika turu 
</HEADLINE>
<TEXT>

   
   Yabancı doktora çalışma izni geliyor    Sağlık Bakanlığı'nın hazırladığı Sağlık Kanunu yasa taslağıyla yabancılara Türkiye'de hekimlik yapma hakkı tanınacak. Taslağa göre "ötanazi" de doğrudan ilk kez Türk hukukuna yerleşecek. Bugüne kadar TCK'nın müebbet ağır hapis cezası verilen "adam öldürme" fiiline göre yargılanan ötanazide böylece ceza indirimine gidilmiş olacak. Yabancı bir ülkedeki tıp fakültesinden alınmış lisans ve uzmanlık eğitimi açısından YÖK'ün denetimini devre dışı bırakan taslak, diploması Sağlık Bakanlığı'nca onaylanmış yabancılara hekimliği Türkiye'de icra etme ve kamuda sözleşmeli personel olma hakkı getiriyor. 
   
   Antalya'daki 'Tıp Olimpiyatları' iptal    UEFA'nın, Türkiye'de oynanacak maçları terör riski nedeniyle başka sahalarda oynatma kararı, Antalya'da 4 bin kişinin katılacağı 25. Tıp Oyunları'nın iptaline neden oldu. Tıp mensuplarının 20 ayrı spor dalında yarışmacı olarak katılımıyla düzenlenen Tıp Oyunları'nı Türkiye, ekim ayında almaya hak kazandı. 26 Haziran - 3 Temmuz tarihleri arasında Antalya Belek'te yapılmasına karar verilen oyunlar için 12 otel kapatıldı. Ancak terör olayları ve ardından gelen UEFA'nın kararı, oyunların iptaliyle sonuçlandı. Prof. Dr. Bülent Katiboğlu, organizasyonun Türkiye'den alınmasının UEFA'nın takındığı tutumla yakından ilgili olduğunu söyledi. 
   
   'Hava'dan 100 milyon dolar    Türkiye ile Yunanistan'ın 2004 Atina Olimpiyat Oyunları öncesinde Ege'deki hava koridorlarının sayısını artırma kararı Türkiye'ye yeni bir gelir kaynağı yaratacak. Avrupa - Ortadoğu ve Avrupa - Uzakdoğu uçuşlarının Türkiye üzerinden yapılmasını sağlayacak yeni koridorların kullanımından Türkiye yılda 100 milyon dolar gelir elde edecek. Türkiye ile Yunanistan'ın Uluslarası Sivil Havacılık Örgütü eşgüdümünde bir yıldır yürüttükleri görüşmeler, önceki gün Paris'te imzalanan üç anlaşmayla sonuçlandı. Limni üzerinden geçen ve Türkiye'nin tanımadığı bir hava koridoru iptal edilirken 13 yeni hava koridoru oluşturuldu. 
   
   Dil pasaportu yoksa Avrupa yasak    2005 yılından itibaren yabancı bir ülkede çalışmak isteyenlerden gideceği ülkenin dilini en az orta seviyede bilmesi istenecek. Aksi takdirde çalışma ve oturma izni alınamayacak. CEF adı verilen bu sistemle herkese bir dil pasaportu verilecek ve bu pasaporttaki dil bilgisine göre istediği ülkede çalışma izni alacak. Özel Çevre Eğitim Kurumları'nda düzenlenen seminerde sistem konusunda öğretmenler bilgilendirildi. 
   İngiliz Başkonsolosluğu Eğitim Danışmanı Philip Glover, "İki hafta önce meydana gelen talihsiz olaya rağmen biz buradayız. İngiltere'nin Türkleri istememesi gibi bir şey söz konusu değil"diye konuştu. Glover, "CEF'in amacı ortak bir referans çatısı oluşturmaktır." dedi. Prof. Dr. Özcan Demirel ise, "Uygulamaya pilot olarak başlayan ilk 15 ülkeden biriyiz, ayrıca dil tercihinde Türkçe de 13. sırada bulunmaktadır. CEF için şu anda 24, önümüzdeki sene 45 -50 okulda eğitime başlanacak" dedi. 
   
   Süzer hayatını kaybetti    Süzer Holding Yönetim Kurulu üyesi ve İstanbul Turizm Otelcilik şirketinin sahibi Cengizhan Süzer hayatını kaybetti. Süzer, rahatsızlığından dolayı geçtiğimiz hafta Ege Üniversitesi Hastanesi'ne sevk edilmişti. 41 yaşındaki Cengizhan Süzer, dün akşam saatlerinde hayatını kaybetti. 2 çocuk babası Süzer'in cenazesi, yarın Teşvikiye Camii'inde kılınacak öğle namazından sonra toprağa verilecek. 
   
   Anıtkabir'de buluştular    Türk Dünyası Kadınları Dostluk ve Dayanışma Derneği Genel Başkanı Şenol Bal başkanlığındaki 32 ülkenin kadınları Anıtkabir'i ziyaret etti. İkincisi düzenlenen Türk Dünyası Kadınları Kurultayı dolayısıyla Ankara'da bulunan kadınlar, Atatürk'ün kabrine çelenk bıraktı ve saygı duruşunda bulundu. Anıtkabir'e milli kıyafetleriyle gelen Türkmen, Kırgız, Tatar, Özbek, Azeri ve Bulgar kadınlar renkli görüntüler oluşturdu. Anıtkabir'i ziyaret eden bazı ilköğretim okullarının öğrencileri de yabancı konukları ilgiyle izledi. 
   
   İstanbul defterini kapattı    CHP Genel Başkan Yardımcısı Kemal Derviş, İstanbul Büyükşehir Belediye Başkanlığı'na aday gösterileceği yönündeki tartışmalara nokta koyarak, "Bildiğim ve kendimi güçlü hissettiğim konular makro ekonomi ve dış ilişkilerdir. Herkes her işi iyi yapamaz. İyi yapabildiğim konulardaki katkılarımı sürdürmek istiyorum. Bunun dışına çıkmam uygun olmaz" dedi. Genel Başkan Deniz Baykal'ın İstanbul için düşündüğü isimlerin başında gelen Derviş'in yakın çevresi de "Adaylığı yüzde 80 tamam" diyordu. Ancak Derviş, çalışmaları AB konusunda yoğunlaştırmaya kararlı. 
   
   Köşk'ten TRT'ye üçüncü kez veto    Cumhurbaşkanı Ahmet Necdet Sezer, İstanbul Büyükşehir Belediyesi Kültür ve Sosyal İşleri Daire Başkanı Şenol Demiröz'ün TRT Genel Müdürlüğü'ne atama kararnamesini üçüncü kez veto etti. Sezer, veto gerekçesinde Ankara 12. İdare Mahkemesi'nin TRT seçimine ilişkin işlemini iptal kararını gösterdi. Hükümet Demiröz'ü üst kurulun belirleyeceği üç isim arasından yine önerebilecek. RTÜK'ün iptal kararını temyiz etme hakkı bulunuyor. 
   
   Kadınlara sınav vizesi    TÜSİAD kokteyline katılan Başbakan Yardımcısı Mehmet Ali Şahin, Devlet Su İşleri'ne DSİ ait "İnşaat Mühendisliği", Devlet Hava Meydanları İşletmesi Genel Müdürlüğü'ne ait "Hava Trafik Kontrolörü Adayı" ve Toprak Mahsülleri Ofisi Genel Müdürlüğü'ne ait "Muhasebeci" ve "Eksper" kadrolarına başvurabilmek için aranan "erkek olmak" koşulunun kaldırıldığını bildirdi. "Kadınlar da başvuracak. Ancak puanları yüksekse atanabilirler" diyen Şahin, başvuru süresinin de 19 Aralık'a kadar uzatıldığını açıkladı. 
   
   
   
   
   
</TEXT>
</DOC>
