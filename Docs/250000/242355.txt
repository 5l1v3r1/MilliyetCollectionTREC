<DOC>
<DOCNO> 242355 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/24/son/soneko16.html </URL>
<DATE> 2004/05/24/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Faizsiz bankacılıktan büyüme hamlesi 
</HEADLINE>
<TEXT>

     Kamuoyunda "İslami bankacılık" olarak bilinen özel finans kurumları, mali sektördeki ağırlığını önümüzdeki üç yılın sonunda iki katına çıkarmayı hedefliyor. 
     Özel Finans Kurumları Birliği'nin hazırladığı rapora göre halen sayıları 5 olan bu kuruluşların 2003 sonu itibariyle 4 katrilyon lira olan fon hacminin 2007 sonunda 15 katrilyona, finans sektörü içindeki ağırlığının da yüzde 2.6'dan yüzde 5'e yükseltilmesi öngörülüyor. Özel finans 
     kurumlarının sistemdeki payı 2000 yılına kadar yüzde 1'in altında bulunuyordu. Hazırlık çalışmaları süren yeni bankacılık yasa tasarısı kapsamında faaliyet esasları yeniden düzenlerek, "katılım bankacılığı" olarak tanımlanması öngörülen bu kuruluşların, toplam şube sayısı 2003 sonu itibariyle 188'e ulaştı. 
     
     STRATEJİK HEDEF 

     Raporda, özel finans kurumlarının stratejik amacının, ülke ekonomisi için gerekli olan ancak sisteme girmemiş tasarrufları ekonomiye kazandırmak olduğu bildirildi. Bu kuruluşların, söz konusu stratejik hedefini gerçekleştirmek için şubeleşme ve reklam faaliyetlerine ağırlık vereceği, bankacılık bilgi ve teknolojisini yakından izleyeceği, müşteri memnuniyetine odaklı bir çalışma şekli geliştireceği ifade edildi. 
     Türk Lirası'nın istikrar ve değer kazanması sonucunda dövize giden tasarrufların TL araçlara yöneleceği, siyasi istikrarın oluşmasıyla birlikte yastık altı ve yurt dışına kaçan ürkek tasarrufların aşamalı olarak finans sistemine döneceği değerlendirmesi yapılan raporda, bu potansiyelden yararlanmak için özel finans kurumlarının, mevduat ve kredi potansiyeli yüksek yerlerde şube açmaya devam edeceği bildirildi. 
     
     "YÜKSEK FAİZ BÜYÜMEMİZİ ENGELLEDİ" 

     Özel finans kurumlarının yeterli büyüklüğe erişememesinin nedenlerinin başında, yüksek reel faiz verilen iç borçlanma senetlerinin mevduata alternatif oluşturmasının geldiği dile getirildi. Uzun yıllardır yaşanan ekonomik ve siyasi istikrarsızlığın da tasarrufların sistem dışına kaçmasına yol açtığı da belirtildi. Kayıt dışı ekonominin yaygınlığına işaret edilen raporda, toplumun tasarruflarını değerlendirme seçiminde finans sektörünün ön sıralarda bulunmadığına da işaret edildi. 
     Reel faiz düzeyinin yüzde 10'lara gerilediği, yastık altındaki tasarrufların sisteme girmeye başladığı, ancak birikimlerin değerlendirilmesinde finans sektörünün birinci tercih durumuna gelmesi için daha zamana gereksinim olduğu anlatıldı. 
     
     CAMİLERDE HUTBE ÖNERİSİ 

     Raporda, birikimlerin altın ya da döviz yerine, banka ve özel finans kurumlarına çekilebilmesi için halkın bilinçlendirilmesi gerektiğine işaret edilerek, bunun için ilginç yöntemler önerildi. Orta dereceli okullarda "Ekonomik Gelişme İçin Kaynak" ya da "Ulusal Kaynaklarımızın Değerlendirilmesi" gibi adlar altında dersler konulması önerilen raporda, camilerde de cuma hutbelerinde konunun sıkça dile getirilmesi istendi. Raporda, ayrıca Türkiye Bankalar Birliği ve Özel Finans Kurumları Birliği'nin halkı bu konuda bilinçlendirmek için medyayı etkin biçimde kullanması gerektiği ifade edildi. 

     
</TEXT>
</DOC>
