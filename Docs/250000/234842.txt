<DOC>
<DOCNO> 234842 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/son/sondun43.html </URL>
<DATE> 2004/04/26/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Kırgızistan'da heyelan 33 ölü 
</HEADLINE>
<TEXT>

     Kırgızistan'ın Oş bölgesinde meydana gelen ve ilk belirlemelere göre 33 kişinin hayatını kaybettiği heyelanın ardından arama kurtarma çalışmalarının başladığı bildirildi. 
     Çevre ve Acil Durumlar Bakanlığı Basın Merkezi'nden yapılan açıklamaya göre, bu sabah saat yerel saatle 11.00'de Oş eyaletinin Alay ilçesine bağlı Kaynama Budalık Köyü'nde meydana gelen toprak kaymasının ardından, bölgede arama kurtarma çalışmalarına başlandı. 
     İlk belirlemelere göre 33 kişinin hayatını kaybettiği felakette, yaralı olarak hastaneye kaldırılanların sayısının 15'e yükseldiği, bunların 2'sinin durumunun ağır olduğu belirtildi. 
     Açıklamada, Eyalet Valisi Naken Kasiyev'in olay bölgesinde arama-kurtarma çalışmalarına katıldığı, Çevre ve Acil Durumlar Bakanı Temirbek Akmataliyev'in de olay yerine gittiği ifade edildi. 
     Kırgız Haber Ajansı da KABAR , heyelanda yaklaşık 2 milyon metreküp torağın kaydığını ve 7 evin tamamen toprak altında kaldığını bildirirken, Devlet Başkanı Askar Akayev'in de yarın olay bölgesine gitmesinin beklendiğini duyurdu. 
     Devlet Başkanlığı Basın Merkezi'nden yapılan açıklamada ise Devlet Başkanı Akayev'in hükümete, Çevre ve Acil Durumlar Bakanlığı eşgüdümünde felaket bölgesinde arama kurtarma çalışmalarının yapılması talimatını verdiği belirtildi. 
     Açıklamada, Akayev'in, felakette hayatını kaybedenlerin yakınlarına başsağlığı dilediği de kaydedildi. 
     
</TEXT>
</DOC>
