<DOC>
<DOCNO> 248109 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/15/son/sonsiy26.html </URL>
<DATE> 2004/06/15/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Kıbrı Rum Kesimi, İKÖ'de gözlemci olmak için başvurmayı planlıyor... 
</HEADLINE>
<TEXT>

     Güney Kıbrıs Rum Yönetimi'nin GKRY , gözlemci statüsüyle İslam Konferansı Örgütü İKÖ toplantılarına katılmak için başvuru yapmayı planladığı öğrenildi. 
     AA muhabirinin güvenilir yabancı kaynaklardan edindiği bilgiye göre, GKRY, hem ekonomik hem de siyasi nedenlerden dolayı İKÖ ülkeleriyle daha yakın diyaloğa girme yönünde girişimlerini artırma kararı aldı. 
     57 üyesi bulunan İKÖ, aynı zamanda büyük bir pazarı da oluşturuyor. GKRY'nin bu pazar ile yakından ilgilendiği kaydediliyor. 
     Aynı kaynaklara göre, İKÖ toplantılarında bundan sonra KKTC'nin ''Kıbrıs Türk Devleti'' olarak adlandırılması konusunun neredeyse kesinlik kazanması da Rum kesiminde daha etkili diplomatik atak başlatma gereksinimini doğurdu. 
     Kaynaklar, GKRY'nin böyle bir girişim başlatarak hem İKÖ üyeleriyle diyaloğunu güçlendirmeyi hem de örgüt içinde KKTC ile ilgili atılabilecek daha ileri adımların önünü kesmeyi hedeflediğini belirtti. 
     
</TEXT>
</DOC>
