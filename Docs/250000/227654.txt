<DOC>
<DOCNO> 227654 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/son/sonsiy24.html </URL>
<DATE> 2004/04/01/ </DATE>
<TIME> 22.30 </TIME>
<AUTHOR>  </AUTHOR>
<HEADLINE>
Devlet Bakanı Aydın "Uyum asimile olmadan yapılmalı" 
</HEADLINE>
<TEXT>

     Almanya'nın başkenti Berlin'de bulunan Devlet Bakanı Mehmet Aydın, Almanya'da yaşayan Türklerin topluma uyumunun asimile olmadan gerçekleşmesi gerektiğini söyledi. 
     Aydın, Türkevi'nde Türk toplum temsilcileriyle yaptığı sohbette, Berlin'deki temasları sırasında ağırlıklı olarak uyum konusu üzerinde durulduğunu belirterek, ''Uyumu Türkiye'nin AB üyeliği perspektifi açısından ele aldık. Bu konuda Alman ve Türk hükümetlerinin neler yapabileceğini görüştük. Uyum asimile olmadan yapılması gerekir. Bu konuda 'ya o ya bu' değil, 'hem o, hem bu' anlayışından hareket edilmesi daha yapıcı ve yaratıcı olur'' dedi. 
     Uyumun tahmin edildiği kadar başarısız olmadığı görüşünü savunan Aydın, bu konudaki bazı sorunların, bugüne kadar ilgili hükümetlerin somut projeler hazırlamamış olmalarından da kaynaklandığını söyledi. 
     Aydın, üzücü bir olayın meydana gelmesi durumunda genelleme yapıldığını ve tek bir olayın bazen tüm Türk halkına mal edildiğini belirterek, ''Genelleme yapılmasından kaçınılması gerekir. Türkleri tanımadan genelleme yapılması da iç huzuru bozar. Uyumdan söz edeceksek, her şeyin üzerine itinayla gitmeli ve dikkatli davranmalıyız'' dedi. 
     Türkiye'nin AB üyeliğinin çok fazla zaman alan bir süreç olduğunu ifade eden Aydın, hükümetin en büyük projelerinden biri olduğu için zamanının çoğunu bu konuya ayırdığını ve 3 ay içinde çok sayıda ülkeyi ziyaret edeceğini kaydetti. Aydın, bu nedenle yurtdışında yaşayan Türklerin sorunlarına yeteri kadar eğilecek zaman bulamadığını belirterek, vatandaşlardan özür diledi. 
     Türkiye'nin AB üyeliğinin Almanya'da kiliseler tarafından bile tartışıldığına işaret eden Aydın, ''Bu nedenle Türkiye'nin üyeliğine karşı argümanların getirilmesi kaçınılmazdı. Ancak Kopenhag kriterlerini yerine getirme yolunda büyük mesafe katettiğimizi herkes kabul ediyor'' dedi. 
     Aydın, ''Türkiye'nin AB üyeliği konusunda müzakerelere başlanması durumu iyi görünüyor'' diyerek, bu konuda Türk hükümetine ve sivil toplum örgütlerine önemli görevler düştüğünü ve gelecek aylarda bunun için yoğun çaba harcanması gerektiğini söyledi. 
     Aydın, ''Bize tarih vermemeleri oldukça zor. Bunu kendileri de söylüyor. Biz de bu arada ödevimizi mükemmel hale getirmeye çalışmalıyız. Bazen 'Türkiye'ye red cevabı verilirse ne yaparsınız, başka planınız var mı ' diye soruyorlar. Bunu zamanı gelince düşünürüz. Şimdi tüm çabamızı üyelik müzakerelerine başlanmasına harcıyoruz'' şeklinde konuştu. 
     AB çabalarından dolayı yurt dışındaki vatandaşların sorunlarının çoğunun çözülemediğini, ancak sıkıntıların asgariye indirilmesi konusunda çabaların olduğunu belirten Aydın, temmuz ayında bazı bakanlarla biraraya gelerek, hangi sorunların çözüldüğünü, hangi sorunların çözüm aşamasında bulunduğunu ve hangi sorunların çözülmesinde zorlukların bulunduğunu tespit edeceklerini kaydetti. 
     Almanya'da yaşayan Türklerin büyük bir güç oluşturduklarını, bu nedenle kendilerini azınlık gibi görmememeleri gerektiğini söyleyen Aydın, Almanya'da İslamiyet dersi verilmesi ile ilgili olarak da, ''İslamiyet dersinin Almanca olarak verilmesinin uyuma katkı sağlayacağı yönünde görüşler var. Bu ciddiye alınacak bir tezdir. Ancak bu arada Türkçe'nin ihmal edilmemesi gerekir. Biz bu nedenle bir orta yol bulmaya çalışıyoruz. Örneğin çift dilli eğitim gibi'' dedi. 
     Almanya'da yaşayan Türk vatandaşlarının Türkiye'deki seçimlerde oy kullanabilmelerini sağlayabilmek amacıyla çalışma yaptıklarını da kaydeden Aydın, bu sorunu gelecek seçimlere kadar çözmeyi hedeflediklerini söyledi. 
     Kıbrıs sorununa da değinen Aydın, ''Kıbrıs sorunu genel bir devlet politikasıdır. Bu konuda rahat olun. Görüşmelerde masayı terk eden taraf Türkiye değildir. Türkiye çok yönlü dinamik bir dış politika izlemektedir. Dışişleri Bakanlığı'nda çok iyi yetişmiş, konuları en ufak ayrıntısına kadar bilen çalışma arkadaşlarımız var. Bilgi ve belgelerle hareket ediyoruz. İsviçre'de de ne kadar hazırlıklı olduğumuzu gösterdik'' dedi. 
     
</TEXT>
</DOC>
