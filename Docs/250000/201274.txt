<DOC>
<DOCNO> 201274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/11/spor/aspo.html </URL>
<DATE> 2003/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
ASLAN'DAN AMORTİ ÇIKTI 1-1 
</HEADLINE>
<TEXT>

   Cim-Bom, Hakan Şükür ile umutlandı. Ancak De Paula, Real Sociedad'ı üst tura taşıdı. Gaziantep, Gençlerbirliği ve Beşiktaş'la birlikte, UEFA trenine dördüncü bilet de alındı 
      
   90 dakika    MEHMET DEMİRKOL 

   Ortaya çıkan sonuç şu La Liga'nın sondan üçüncü takımı Real Sociedad dün bir üst tura çıkan sondan dördüncü takımı Celta Vigo ile birlikte yola devam ediyor. Süper Lig üçüncüsü Galatasaray ise dün UEFA'ya düşen Süper Lig birincisi Beşiktaş'a katıldı. Lig kalitesi farkı... Ama çok da üzülmemeli. UEFA Kupası'na da bu yolla gitmiştik. Ve bu kez dört takımımız yola devam ediyor. 
   Fatih Terim, dün basın toplantısı sonrası sohbette aynen şunları söylüyordu "Korner ve duran toplarda çok açık veriyoruz. Ayrıca korner atarken, geri dönmede sorun yaşıyoruz ve pozisyon veriyoruz". Dün maçın 26. dakikası bu sözlerin üzerine çok manalı bir dönüm oldu. Sociedad'ın kullandığı kornerin çizgi üzerinden Sabri tarafından çıkarılması ve dönen topun Berkant'ın pası ve Hakan Şükür'ün fantastik vuruşu ile gol oluşu... Gruptaki beşinci golüne ulaşan Kral'ın inanılmaz verimliliği... Tıpki ilk Juventus maçında olduğu gibi kendisinin ve takımının çerçeveyi bulan ilk şutunun gole dönüşmesi. Korkunç bir şutörlük becerisiyle Şampiyonlar Ligi'nde tüm zamanların en golcü oyuncuları listesinde biraz daha yukarı çıkışı. 
   Galatasaray beklenenin aksine beşli bir savunma ve tek forvetle oyuna başladı. Orta sahayı hücuma katma isteği Sociedad'ın sürekli topa sahip oluşu, hızlı top çevirişi bile sonuçsuz kaldı. Çabuk kanat değiştirdiler. Ama Galatasaray savunmada kalabalıktı ve gol öncesi pozisyona kadar sadece üç uzak şut bulabildiler. Baskıları sonra devam etse de 39'da Nihat ve uzatmalarda Aitor'un şutları dışında net şans bulamadılar. Oynadılar, ama yedi korner ve biri kaleyi bulan sekiz şut dışında pozisyon üretemediler. 
   Şimdi yazının başındaki Terim'in tespitini bir daha okuyun. Yine serbest vuruş, rakiplerinden daha uzun Galatasaray savunmasının 51'de yaptığı üst üste hataların sonunda De Paula'nın çok rahat vurduğu şut ve bulduğu beraberlik golü... 
   Terim tespitlerinde ne kadar haklı. Gol sonrası Galatasaray sinirlendi. Yine Sociedad topa sahip oldu. Galatasaray rakip kale çizgisine uzun bir topla ilk kez gidebildiğinde dakika 60'dı. Bu zor duruma karşı koymaya çalışan tek oyuncunun Berkant olduğunu söylemeli. Rakibe açık vermemek için kalabalık kalan Galatasaray savunması hücuma çıkışta ona hiç yardım edemedi. Sociedad tarihinin en pahalı oyuncusu Arif'in yoğun ıslık altında oyuna girişi de Galatasaray'ı ileri itmedi. Ama De Paula'nın çıkıp orta sahaya Aranburu'nun alınışı bunu biraz sağladı. 75'te Arif'in Kvarme'de kalan şutu dramatik bir andı. Ama sadece o kadar... Sonrasında rakip sahaya geçebildik ama oyun kontrolü ve pozisyonlar hep Sociedad'dan geldi. Söylenebilecek tek şey "2000 ruhu yeniden". 
   
   Cim-Bom seri başı    Kolay rakipler 
   UEFA Kupası'nda üçüncü turdan itibaren mücadele edecek dört takımımızdan sadece Galatasaray 12 Aralık'taki kuraya seri başı olarak girecek. Beşiktaş, Gaziantepspor ve Gençlerbirliği dörderli sekiz torbadan yapılacak kurada seribaşı olmayan ekipler arasında bulunacak. 
   
   Dişli takımlar 
   İSVİÇRE'NİN Nyon kentinde yarın TSİ 14.00'de başlayacak UEFA Kupası kuralarında Beşiktaş, Gençlerbirliği ve Gaziantepspor'u daha dişli ekipler bekleyecek. Şampiyonlar Ligi'nden elenen Galatasaray dışındaki diğer altı takım da üç temsilcimize rakip olabilecek. 
   
   Maçın hakemi 
   Hauge çok iyi yönetti 
   İLK kez Galatasaray'ın, Avrupa Kupası'nda bir maçını yöneten Norveçli hakem Terje Hauge, dün mükemmele yakın bir karşılaşma idare etti. Yardımcılarıyla iyi anlaşan, kartlarını doğru kullanan Hauge, ikili pozisyonlarda da adildi. Kısacası, zor bir maçı çok kolay çıkardı. 
   
   Maçtan notlar 
   İlginç gönderme 
   İSPANYOL ekibin hocası Denouix, son lig maçında Real Betis'ten dört gol yedikleri, ancak Galatasaray'a pozisyon vermediklerinin hatırlatılması üzerine ilginç bir açıklama yaptı. Fransız hoca, "Sanki galip gelmesi gereken bizdik. Bunun nedenini de Galatasaray'a sorun" dedi. 
   
   Yeni bir rekor 
   KAPTAN Bülent Korkmaz, dün futbol kariyerine yeni bir başarı ekledi. Şampiyonlar Ligi'nde 50. kez forma giyen Sarı - Kırmızılı futbolcu, yenilen golde ayağı kaymasından dolayı üzgün olarak sahadan ayrıldı. 
   
   Arif ıslıklandı 
   BİR dönem Real Sociedad formasını giyen Arif Erdem dün yedek sahaya çıktı. 66. dakikada Hasan Şaş'ın yerine oyuna giren Galatasaraylı futbolcu, bu nedenle İspanyol seyirciler tarafından ıslıklandı. 
   
   Westerveld oynayamadı 
   REAL Sociedad kalecisi Westerveld, topuğundaki sakatlık nüksettiği için Galatasaray karşılaşmasında forma giyemedi. Westerveld'in yerine kaleye Alberto geçti. 
   
   Misket havası 
   İSPANYOLLAR jest yaptı, maç öncesinde türküler çalındı. Anoeta Stadı'ndaki bu melodi, İspanyollar'ın büyük ilgisini çekerken, stattaki Türkler de misket havasıyla coştular. 
   
   Orhan yetişmedi 
   GIDA zehirlenmesi nedeniyle yatağa düşen Orhan Ak tüm çabalara rağmen Real Sociedad maçına yetişmedi. Teknik Direktör Fatih Terim dünkü karşılaşmada Orhan Ak'ın yerine Bülent Korkmaz'ı yeniden ilk on bire almak zorunda kaldı. 
   
   'Türkler için tehlikeli değil' 
   İSPANYOL taraftarların stat çevresine astığı ilginç pankart herkesin ilgisini çekti. Real Sociedadlılar, "UEFA Bask bölgesi Türkler için tehlikeli değil, maç oynanabilir" diye yazdı. 
   
   
</TEXT>
</DOC>
