<DOC>
<DOCNO> 216388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/20/siyaset/siy01.html </URL>
<DATE> 2004/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Havuzun içinden 300 trilyon çıktı 
</HEADLINE>
<TEXT>

   Cem Uzan'ın villasındaki zula haline getirilmiş havuzda, 10 milyon kontörlü kart ele geçirildi. Baskında değerli tablolar ve bir TIR'ı dolduracak kadar eşya da bulundu 
      
   Genç Parti GP Genel Başkanı Cem Uzan'ın Çubuklu'daki villasında gizli bölmelerde değerli malların saklandığı yönünde ihbar alan Mali Şube ekipleri, dün mahkeme kararıyla yaptıkları baskında, üzeri kapatılarak zula haline getirilmiş havuzda orijinal paketi içinde 10 milyon adet kontörlü kart ele geçirdi. Piyasada 10 milyon 500 bin lira 100 kontör ile 76 milyon lira 1000 kontör arasında satılan kontörlerin ilk yapılan değerlendirmelerde tahmini bedelinin 300 trilyon lirayı bulduğu hesaplandı. Baskında, villada kaçak olarak çalışan iki Moldovalı kadın da saklandıkları dehlizden çıkarıldı. 
   
   Kendisi de evdeydi 
   Operasyon sırasında Uzan ve ailesi ile Holding İcra Kurulu üyelerinden bazılarının da evde olduğu belirtildi. Evin içinde özel bir kapakla girilen gizli deponun polislerce ortaya çıkmasından sonra Uzan moral bozukluğundan koltuğa yığılıp kaldı. Toplam 8.5 katrilyon liralık İmar Bankası yolsuzluğu nedeniyle Uzan Grubu'nun 219 şirketinin yönetimine 14 Şubat'ta el konulurken, Uzan, Çubuklu'daki villasına tespit yapmaya gelen ekipleri içeri sokmamıştı. Mali Polis, TMSF yetkilileri ve icra memurları dün mahkeme kararıyla eve girdi ve ihbarla evin içindeki gizli bölmeleri hemen tespit etti. 
   
   Raylı konstrüksiyon 
   Alınan bilgiye göre evin altında bulunan havuzu demiryolu raylarından oluşan bir çelik konstrüksiyonla zemine sıfırlayan, üzerini sert döşemeyle kapatan ve döşemeyi de halıyla örten Uzan'ın, buraya girmek için bir kapak yaptırdığı belirlendi. Dışarıdan bakıldığında varlığı fark edilmeyecek hale getirilen havuzun üzerine kamuflaj amacıyla masa tenisi ve bilardo masası konulduğu görüldü. Havuzun bulunduğu katı spor odası haline dönüştüren Uzan, böylece gizli bir depoya sahip oldu. 
   Havuzdaki eşyalar arasında çok değerli tablolar olduğu kaydedilirken, eşyaların bir TIR'ı dolduracak miktarda olduğu ifade edildi. Yetkililer "Uzan'ın evini arayan ekiplere neden direndiği anlaşıldı. Kendisi hırsızlıktan suçüstü yakalandı" dedi. 
   Aramada evin zemin katında açılmış dehlizde gizlenmiş iki kadın da bulundu. Kadınlar Moldovalı olduklarını ve evde kaçak olarak çalıştıklarını söyledi. Edinilen bilgiye göre, yapılan kontrollerde evin duvarlarından boşluk sesleri geldi. Ekipler, "bir şeylerin gizlenmiş olabileceği" şüphesiyle duvarları delerek kontrol etti. 
   
   Savcı İnceliyoruz    Beykoz Cumhuriyet Savcısı Cevdet Ünal,"Tespitlerimizi yapalım, Cem Uzan'ı havuzda bulunan kartlarla ilişkisini belirlersek yarın gözaltına alabiliriz" dedi 
   
   Havuzdan kontörlü kartların çıkmasını mal kaçırma olarak değerlendiren Mali Polis ekipleri, Uzan'ın tutuklanması için Beykoz Cumhuriyet Savcısı Cevdet Ünal'a müracaat etti. Ünal, "Tespitlerimizi tam olarak yapalım. Cem Uzan'ın kartlarla ilişkisini tam olarak belirleyelim. Bugün kalsın gerekirse yarın gerekli işlemleri yaparak alabilirsiniz" dedi. 
   
   Cerrah "İncelenecek" 
   İstanbul Emniyet Müdürü Celalettin Cerrah, "Ele geçirilen malzemelere ilişkin Cem Uzan gözaltına alınacak mı " sorusu üzerine şunları söyledi 
   "Bazı malzemeler ele geçirildi. Bu konukevi şirketlere ait. Burada ele geçirilen malzemeler de şirketlere ait olabilir. Bu nedenle, Uzan'a ilişkin ortada bir suç unsuru yok. Zaten kendisi de konukevinin kendisine ait olmadığını söylüyor. Ancak malzemeler incelenir, ortada bir durum varsa buna savcı karar verir. Ama, Uzan şu an orada mı, değil mi diye soracak olursanız, şu an kendisi o evde." 
   
   DAKİKA DAKİKA OPERASYON...    Polis kuş uçurtmadı    15.30 Uzan'ın villasının bulunduğu sitede hareketlilik başladı. Bir grup GP'li geldi. Beykoz İlçe Emniyet Müdürlüğü'ne bağlı ekipler güvenlik önlemi aldı. 
   15.35 TMSF'ye ait olduğu öğrenilen 06 TMF 88 plakalı beyaz minibüs, villanın önüne yanaştırıldı. İçinden TMSF yetkilileri indi. Villanın önünde eşyaları taşıyacak görevliler görüldü. 
   17.30 Villanın ön ve arka tarafına polis takviyesi yapıldı. Bir otobüs Çevik Kuvvet polisi geldi. 
   17.35 Villadan ellerinde dosyalar bulunan üçü kadın beş kişi, polis nezaretinde çıktı. 
   18.30 Sitenin önüne 34 BE 5286 plakalı ve arka kısmında "Çağataş" yazılı bir TIR yanaştırıldı. 
   18.35 TIR sürücüsü içeri girmek istedi ancak sokulmayınca ayrıldı. 
   18.50 Sadece sürücülerin bulunduğu iki Hummer ile bir Nissan marka cip çıktı. Üç cip Mali Şube Müdürlüğü'ne götürüldü. 
   19.05 Sitenin içerisine girmek isteyen partili grupla polis arasında gerginlik yaşandı. Bunun üzerinme gruptakiler ayrılmaya başladı. 
   19.15 Uzan'ın villasında kaçak çalıştıkları öne sürülen iki Moldovalı kadın sınır dışı edilmek üzere gözaltına alındı. 
   20.00 Polis, site çevresinde güvenlik önlemini artırdı. 
   
   Telsim'in 6 tip kartı var 
   Uzan'ın nakit para yerine geçtiği için gizli deposunda sakladığı Telsim tarafından üretilen kontörlü 100'lük kartın en ucuzu 10 milyon 500 bin lira. 200 kontörlük kart da 15 milyon 750 bin liraya satılıyor. 250 kontörlük kartın satış fiyatı 23 milyon, 500 kontörlük kartın fiyatı 43 milyon, 750 kontörlük kartın satış fiyatı 60 milyon, 1000 kontörlük kartın satış fiyatı 76 milyon lira. 
   
   Hizbullah sığınağı gibi 
   Uzanlar'ın avukatlarını çağıran polis, "Hizbullah sığınaklarından daha profesyonel havuzun durumunu nasıl değerlendiriyorsunuz " diye sordu. Uzan'ın avukatı "Şirketlerine el konan birisinin mal kaçırması insani bir tepkidir" dedi. Polis yetkilisi de "Bu kişi GP'nin Başkanı ise durum zorlaşır. Hırsızlık bu" diye cevap verdi. 
   
   Hakan Uzan için Interpol devrede    ANKARA Milliyet 

   Emniyet Genel Müdürlüğü EGM Kaçakçılık ve Organize Suçlarla Mücadele Daire Başkanlığı'nın yaptığı takip çalışmaları sonucunda Hakan Uzan'ın da yurtdışında bulunduğu yönünde bilgilere ulaşıldı. EGM, salı günü Adalet Bakanlığı'nı bilgilendirerek Hakan Uzan hakkında uluslararası yakalama ve arama kararı çıkarılmasını istedi. Aynı gün, EGM Interpol Daire Başkanlığı'na talimat verildi. Interpol Dairesi, önceki gün Interpol Genel Sekreterliği'ne "acil" mesaj çekerek uluslararası arama ve yakalama işleminin resmen başlatılmasını istedi. Interpol Genel Sekreterliği, Hakan Uzan hakkında, teşkilata üye ülkeler nezdinde "difüzyon" çıkarıp aramaya başladı. Böylece, dünden itibaren Hakan Uzan, babası Kemal Uzan ve amcası Yavuz Uzan'la birlikte 181 ülkede aranmaya başlandı. 
   
   
   
   
</TEXT>
</DOC>
