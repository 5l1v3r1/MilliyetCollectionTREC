<DOC>
<DOCNO> 229118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/ekonomi/eko08.html </URL>
<DATE> 2004/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Beş yabancı fon TSKB'ye ortak oldu 
</HEADLINE>
<TEXT>

   
   Türkiye Sınai Kalkınma Bankası TSKB Genel Müdürü Halil Eroğlu, tasfiye halindeki Türk Ticaret Bankası'na ait 9.3 trilyon lira nominal değerdeki TSKB hissesinin banka sermayesinin yüzde 8.19'u Bank Austria Creditanstalt üzerinden dünyanın en büyük beş fonuna dün satıldığını bildirdi. AB süreci boyunca TSKB'nin reel sektörün finansmanındaki aracılık fonksiyonunun giderek büyüyeceğini vurgulayan Eroğlu, yeni kaynakların sağlanması konusunda çeşitli kuruluşlarla görüşmeler yapıldığını kaydetti. Eroğlu, toplam plasman portföylerinin 2004'te 1.1 milyar dolar seviyesine ulaşacağını bildirdi. 
   Eroğlu ayrıca, halen dördünün yetkisi alınmış olmak üzere çok sayıda halka arz çalışmasının sürdürülmekte olduğunu belirtirken, "Söz konusu halka arz tutarının en az 300 milyon dolar olması bekleniyor" dedi. Gama Holding'in halka arzı için CA IB ile birlikte global koordinatör olduklarını belirten Eroğlu, AFM Sinemaları'nın halka arzında da konsorsiyum liderliğini üstlendiklerini açıkladı. Her iki şirket için de SPK'ya başvurulduğunu belirten Eroğlu, "Bu yıl halka arzlar 1 milyar doları geçebilir" dedi. 
   
   
</TEXT>
</DOC>
