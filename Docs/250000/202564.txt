<DOC>
<DOCNO> 202564 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/16/son/sontur19.html </URL>
<DATE> 2003/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Edremit, jeotermal enerjiyle ısınacak 
</HEADLINE>
<TEXT>

     Balıkesir'in Edremit İlçesi'nde, konutların jeotermal enerjiyle ısıtılması amacıyla yürütülen çalışmalar çerçevesinde ilk aboneye bağlantı yapıldı. 
     Edremit Belediyesi'nce üzerinde 3 yıldır çalışılan proje kapsamında, Cennetayağı Mahallesi Ülkü Yolu üzerinde oturan Hasan Akkuş'un evine sıcak su bağlandı. 
     Toplam 7 bin 500 aboneye ulaşılması planlanan, kuyu açma ve boru bağlantıları için yaklaşık 2.5 trilyon lira harcanan jeotermal enerjiyle ısınma sisteminde, ilk etapta yıl sonuna kadar 500 aboneye sıcak su bağlantısı yapılması hedefleniyor. 
     İlçede jeotermal enerjiyle ısınan ilk evin sahibi olan Hasan Akkuş, yaptığı açıklamada, uygulamadan son derece memnun olduğunu belirterek, ''Keşke daha önce yapılsaydı. Evimiz sabah akşam aynı sıcaklıkta olacak. Duman yok, her yer temiz. Sistemde emeği geçenlere teşekkür ediyoruz'' dedi. 
     Akkuş'un evini ziyaret eden Edremit Belediye Başkanı Tuncay Kılıç da jeotermal enerjiyle ısınmaya kasım ayında başlanmasının planlandığını, ancak ithal boruların gümrükten çıkışının gecikmesi nedeniyle bugüne kalındığını söyledi. 
     Jeotermal enerji rezervinin 20 bin aboneye hizmet verecek kapasitede olduğunu dile getiren Kılıç, elektrik kesintilerinde bile, sıcak suyun jeneratörler aracılığıyla çalışan motorlarla abonelere ulaştırılacağını kaydetti. 
     Tuncay Kılıç, ısınmanın yanı sıra konutlarda sürekli sıcak su bulunacağı için de, güneş enerjisiyle çalışan sistemler veya şofbenlerin artık rafa kaldırılabileceğini sözlerine ekledi. 
     
</TEXT>
</DOC>
