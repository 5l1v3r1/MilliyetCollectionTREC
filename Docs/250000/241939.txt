<DOC>
<DOCNO> 241939 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/22/son/soneko05.html </URL>
<DATE> 2004/05/22/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
TOBB genel kurulu başladı... 
</HEADLINE>
<TEXT>

     Türkiye Odalar ve Borsalar Birliği'nin TOBB seçimsiz 59. olağan genel kurulu, Ankara'da Büyük Anadolu Oteli'nde çalışmalarına başladı. 
     TBMM Başkanı Bülent Arınç, Başbakan Recep Tayyip Erdoğan, CHP Genel Başkanı Deniz Baykal, DYP Genel Başkanı Mehmet Ağar, devlet bakanları Ali Babacan, Kürşad Tüzmen ve Güldal Akşit, Adalet Bakanı Cemil Çicek ile Sanayi ve Ticaret Bakanı Ali Coşkun'un katıldığı genel kurulda, çok sayıda siyasi parti temsilcisi ve ekonomi bürokratı da hazır bulundu. 
     Toplam 363 oda ve borsa başkanı ile yaklaşık 1000 delegenin de katıldığı genel kurul salonu hınca hınç dolarken, kongre salonunda duvarlara Türk bayrağı, TOBB flamalarının yanı sıra, dev Atatürk posterleri asıldı. 
     Sahnedeki dev ekranın yanı sıra genel kurul salonu ve dışındaki çok sayıdaki ekran aracılığı ile de genel kurul çalışmaları canlı olarak yayınlanıyor. 
     Odalar Birliği yasasında yapılan değişiklik nedeniyle bu yıl seçimsiz olarak gerçekleştirilen 59. genel kurul, Genel Kurul Başkanı Gündüz Kaptanoğlu'nun konuşmasıyla açıldı. 
     Daha sonra saygı ve duruşunda bulunuldu ve İstiklal Marşı okundu. 
     Bunun ardında da Odalar Birliği'ni tanıtan ve ''Nasıl Bir Türkiye İstiyoruz'' konulu iki sinevizyon gösterisinde bulunuldu. 
     TOBB Başkanı Rifat Hisarcıklıoğlu ile Sanayi ve Ticaret Bakanı Ali Coşkun, TBMM Başkanı Arınç, Başbakan Erdoğan ve CHP Genel Başkanı Baykal'ı birlikte karşılarken, Başbakan salona TOBB marşı eşliğinde ve alkışlanarak girdi. 
     Bu arada, bir panayır alanını andıran bahçede, konuklara barbekü kurularak ekmek arası sucuk servisi yapıldı. Yine oda başkanlarının kendi yörelerinden getirdiği yiyecek ve içecekler de delegeler ve diğer konuklara ikram edildi. 
     
</TEXT>
</DOC>
