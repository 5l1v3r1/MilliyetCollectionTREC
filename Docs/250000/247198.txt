<DOC>
<DOCNO> 247198 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/11/son/sontur06.html </URL>
<DATE> 2004/06/11/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Boğaz muamması... Trafiğe kapatılacak mı, kapatılmayacak mı 
</HEADLINE>
<TEXT>

     ANKARA Milliyet 

Dışişleri Bakanı Abdullah Gül, TBMM Dışişleri Komisyonu'nda NATO toplantısına ilişkin bilgi verirken, "NATO toplantısı süresince boğazlar her türlü gemi geçişine kapatılacak" derken, Anadolu Ajansı dün akşam saatlerinde servise koyduğu haberde, boğazların kapatılmasının söz konusu olmadığını bildirdi. 
     Gül dün komisyonda yaptığı konuşmada, "Boğazlar her türlü gemi geçişine kapatılacak. Bu, Montrö anlaşmasına aykırı ama dostluk çerçevesinde bu sorunu aştık. ABD Başkanı George Bush, bir gün öncesinde gelecek. Bin kişilik bir heyetle Türkiye'de bulunacaklar. Rusya Devlet Başkanı Putin'i de aradım. Programı uygun olursa gelecek" dedi. 
     AA da haberinde 27 - 29 Haziran arasında, Montrö Sözleşmesi'nde yer alan kurallara dokunulmadan, sadece yanıcı ve patlayıcı tehlikeli madde taşıyan ticari gemilerin boğazlardan geçişinin "geçici olarak" düzenleneceğini duyurdu. Haberde, "Düzenlemeler petrol, LPG ve benzer tehlikeli madde taşıyan gemiler için uygulanacak. Yolcu taşıyan, askeri ya da diğer gemiler için zirve süresince hiçbir sınırlama olmayacak" ifadelerine yer verildi. 
     
</TEXT>
</DOC>
