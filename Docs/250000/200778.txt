<DOC>
<DOCNO> 200778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/09/spor/ydemirkol.html </URL>
<DATE> 2003/12/09/ </DATE>
<TIME>  </TIME>
<AUTHOR> Mehmet DEMİRKOL  </AUTHOR>
<HEADLINE>
Serbest geçiş 
</HEADLINE>
<TEXT>

   
   Ayılanlar ve bayılanlar arasında türbülansın dibine vuran uçağımız üç saatinin sonunda San Sebastian'a Basklılar'ın adlandırmasıyla Donostia yarım saat mesafedeki Diarritz'e indi. 
   Havadayken "inersek toprağı öpeceğim" diyenlerin balık hafızaları şaşırtıcıydı. Ama asıl şaşırtıcı olan Fransa topraklarındaki Diarritz havaalanından herhangi bir kolluk kuvvetiyle muhatap olmadan çıkışımız oldu. Adana'ya inmiş gibi iklimi de benziyor ellerimizi kollarımızı sallayarak serbestçe geçip, çıktık. Halbuki Schengenli pasaportlarımız kontrol edilmeli, isimlerimiz bilgisayara kaydedilmeliydi. Biraz beklemeli, acı çekmeli, bu Avrupalılar'ın bizi hiç sevmediğini birbirimize hatırlatmalıydık. Onlara en güzel cevabı sahada vereceğimizi mırıldanmalıydık. Ama bu da bir Avrupalı oyunu olabilirdi. Belki de bizi hiç önemsemediklerini göstermek istiyorlardı. Bizi görmezden gelmişlerdi belki. Divaio, Pini Balili rahatça geçtik Avrupa savunmasını. Bu bir ofsayt taktiği de olabilirdi, Fransa'dan İspanya'ya otobüsle seyrederken ha şimdi durdurdular, ha şimdi durduracaklar tedirginliği ile ilerledik. 
   Ve İspanya'nın Bolu Mengen'i San Sebastian'a vardık. Bu serbest geçiş durumu beklenmedik derece rahat görünen, gülüp, eğlenen Galatasaraylı oyuncuyu ve teknik adamları iyi etkilemiştir umarız. Belli ki Sociedad'ın Kovaçeviçsiz'liği, son maçta aldıkları ağır yenilgi, ligdeki vahim durumları Sarı - Kırmızılılar'da rahatlık ve umut doğurmuş. Doğrudur. İspanya'da geçen yıl mucize yaratan Basklılar, bu sene diplerde. Ancak bunun Sociedad'ın performans düşüklüğünün yanı sıra, La Liga'nın yüksek performansından kaynaklandığı da unutmamalı. Tıpkı Galatasaray'ın kötü futboluna rağmen Türkiye Ligi'ndeki durumu gibi. Süper Lig üçüncülüğü biraz da Türkiye Ligi'nin genel performans düşüklüğünden kaynaklanıyor. Özellikle İspanya Ligi'nin sondan üçüncüsü ile Türkiye'nin kafadan üçüncüsü aslında biraz eşit durumda. Şampiyonlar Ligi'ndeki kafa kafaya gelişleri de, tesadüf değil yani. Bu iki ligin değerlerinin bir göstergesidir. Galatasaray savunma anlayışının İspanya liginde hangi sıraya oturabileceğini düşünmek gerekir. 
   Galatasaray çarşamba akşamı rahat olmayacak. Geçiş bileti Anoeta'da İspanya Ligi'nin dibindeki bir takımın cebinde. Geçiş serbest değil, ilk maçtaki oyunla sonuç, Juventus ile İstanbulspor maçlarındaki savunma zavallılıklarını düşündüğümüzde bunu anlamak daha kolay olacak. Galatasaraylı oyuncuların umutlu olması güzel, ama rahat olmak pek işe yaramayacak. Bu zor bir engel, geçmek kolay değil. 
   
      
   
</TEXT>
</DOC>
