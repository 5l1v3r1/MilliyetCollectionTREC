<DOC>
<DOCNO> 206616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/05/son/sontur01.html </URL>
<DATE> 2004/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Trilyonluk kredi kartı operasyonunda 8 kişi tutuklandı... 
</HEADLINE>
<TEXT>

     Antalya ve Ankara'da 1 trilyon liranın üzerinde parayı sahte kredi kartı kullanarak elde ettikleri gerekçesiyle gözaltına alınan 14 kişiden 8'i tutuklandı. 
     Jandarma Genel Komutanlığı Kaçakçılık ve Organize Suçlarla Mücadele Daire Başkanlığı ile Antalya İl Jandarma Komutanlığı'nın, internet üzerinden kredi kartı bilgilerini elde eden şebekeye yönelik düzenlediği operasyonda yakalanan 14 kişiden 8'i çıkarıldığı mahkeme tarafından tutuklandı. 
     Şebekenin başı olduğu öne sürülen Hakan Özerhan ile şebeke üyesi olduğu kaydedilen Derya Çetin ve Volkan Gürak'ın sahte kredi kartlarının bir kısmını Side Kumköy'de işlettikleri mağazalarında slip çekerek kullandıkları belirlenerek gözaltına alınmışlardı. 
     Genişletilen soruşturma sonrasında Ankara'da Yusuf Arslan, Ümit Cangül, Doğanay Erdoğan, Gürkan Gürpınar, Murat Karaışık, Ahmet Karatan, Mustafa Karaman, Seyfi Ozan, Mustafa Özer, Mehmet Kuy ve Erhan Özen isimli kuyumcular da jandarma ekipleri tarafından yakalanmışlardı. 
     Soruşturmaları tamamlanan ve adliyeye çıkarılan zanlılardan Hakan Özerhan, Derya Çetin, Volkan Gürak, Ümit Cangül, Doğanay Erdoğan, Mustafa Özer, Erhan Özen ile Yusuf Arslan tutuklanarak cezaevine konuldu. 
     Murat Karaışık, Mustafa Karaman, Ahmet Karatan, Seyfi Ozan, Gürkan Gürpınar ve Mehmet Kuy serbest bırakıldı. 
     
</TEXT>
</DOC>
