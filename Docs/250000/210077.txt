<DOC>
<DOCNO> 210077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/21/yazar/guclu.html </URL>
<DATE> 2004/01/21/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
YÖK kazanı kaynıyor 3 
</HEADLINE>
<TEXT>

   
   YÖK Başkanı Erdoğan Teziç, yarın, Cumhurbaşkanı Sezer ve Başbakan Erdoğan ile görüşecek. Gelişmeleri anlatacak. Ama elinin çok güçlü olduğunu söylemek biraz abartılı olur. 
   Teziç, ilgili tarafların beklentileri doğrultusunda kaleme aldığı taslak nedeni ile İstanbul'da rektörler tarafından eleştiri yağmuruna tutuldu. Eleştirenler arasında YÖK üyeleri de vardı. Şimdi böyle bir moralle gideceği Ankara'daki zirve toplantılarına, ağırlığını koyması ve istediği gibi yönlendirmesi biraz zor gözüküyor. Çünkü arkasında ne tam anlamı ile YÖK desteği var ne de üniversite... 
   Hata Teziç'ten mi kaynaklanıyor Kesinlikle hayır. Daha önce de yazdım. Böylesine kritik bir dönemde, dünyanın en iyi üniversite yasa tasarısını da hazırlasanız, mutlaka eleştirenleri çıkacak. Öyle bir noktadayız ki, birinin ak dediğine diğeri hiç tartışmadan kara diyor. Daha da önemlisi sorunlar ve öncelikler öylesine farklı ki ortak bir noktada uzlaşmak için karşılıklı güvene ve uzunca bir zamana ihtiyaç var. 
   Hükümetin takvim dayatmasının YÖK ve üniversiteler üzerinde Demokles'in kılıcı gibi bir tehdit unsuru olması, sağlıklı karar alınmasının önündeki en büyük engellerden birisi. Ama öte yandan hükümetin bu konuda bir an önce sonuca ulaşmak istemesini de anlayışla karşılamak gerekiyor. Çünkü üzerlerinde, özellikle de ÖSS konusunda yoğun bir kamuoyu baskısı var. 
   Aslında YÖK yasasında köklü bir değişikliğe gitmeden önce ÖSS'ye yönelik bir düzenlemeye gidilse, her üç taraf da rahatlayacak. YÖK, Üniversitelerarası Kurul ve MEB arasında kurulması düşünülen ortak komisyonun, öncelikle ele alacağı konu, kesinlikle bu olmalıdır. Yoksa atılacak her adım, bu engele takılacak ve zaman kaybına neden olacaktır. Böylesi bir durum da hükümeti çılgına çevirecek ve kendi tasarısını bir an önce TBMM'ye getirip çıkarmak gibi bir yanlışın içerisine düşecektir. 
   Görünen köy kılavuz gerektirmiyor. Çözüm rahatlama, çözümsüzlük ise gerginlik getirecek. Hükümet, YÖK ve Üniversitelerarası Kurul'un dışarıya yansıttığı hava, hep işler yolunda şeklinde. Ama çok iyi biliyoruz ki fazlası ile gerginlik konusu var. 
   Başbakan Erdoğan, daha önceki başbakanlar gibi verdiği sözün ayak altında pas pas olmasına seyirci kalacak mı bilemiyoruz. Ama yerel seçimlere kadar ÖSS'de bir değişiklik olmaz ise karşısına ağır bir fatura çıkacağı kesin. İşte bu yüzden YÖK ve ÜAK'nın bu durumu ciddiye alması gerekiyor. Yoksa hükümetin yapacağı hatanın sorumluluğunu, bugüne kadar bu konuda bir çözüm üretemedikleri için onlar da paylaşmış olurlar. 
   
   Kültürel yozlaşma 
   Kültürel yozlaşmadan şikayetçi olmayan yok gibi. Ama bu konuda en ufak bir çaba göstereni bulmak da çok zor. Edebiyattan görsel sanatlara, müzikten etik değerlere kadar hemen her şey ayaklar altında. İyiler değil, kötüler prim yapıyor. Popüler kültürün esiri olduk çıktık. Peki kendilerini gerçek sanatçı olarak görenler ne yapıyor Hiç. Sırça köşklerinden dışarı çıkmıyorlar. 
   İşte böyle bir ortamda Erkan Mumcu'nun kültür seferberliği başlatması takdire şayan. Artık her müze, her konser salonu, her tiyatro bir okul, sanatçılar da öğretmen olacak. Halk onlara gitmiyorsa onlar halka gidecekler. Biz de bu gece Genç Bakış'ta bu konuyu masaya yatıracağız. Canlı yayınımızı, dünyanın en önemli müzelerinden birisi olan Arkeoloji Müzesi'nde gerçekleştireceğiz. 
   
      
   
</TEXT>
</DOC>
