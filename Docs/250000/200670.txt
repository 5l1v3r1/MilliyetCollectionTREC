<DOC>
<DOCNO> 200670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/08/son/sontur14.html </URL>
<DATE> 2003/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül, Afganistan'da kaçırılan mühendis Önal'ı kabul etti... 
</HEADLINE>
<TEXT>

     Dışişleri Bakanı ve Başbakan Yardımcısı Abdullan Gül, Afganistan'da kaçırılan mühendis Hasan Önal'ı kabul etti. 
     Gül, Dışişleri Bakanlığı'ndaki kabulde, Türkiye'nin Önal'ın kaçırılma olayına büyük önem verdiğini ve gerekli tüm girişimler yapılarak biraz geç olsa da mühendisin sağ sağlim kurtarıldığını kaydetti. 
     Bölgedeki bütün Türk vatandaşlarının güvenliğinin önemini vurgulayan Gül, Afganistan'ın kalkınmasına hizmet eden birinin başına böyle bir olayın gelmesinin ''üzücü'' olduğunu belirtti. 
     Konuyla ilgilenen herkese teşekkür eden Gül, herkesin, Afganlıların da, benzer olayların bir daha tekrar etmemesi için dikkatli olması gerektiğini söyledi. 
     Türkiye'nin Afganistan'a büyük önem verdiğini belirten Gül, bu ülkedeki ihalelerin yüzde 95'inin Türk firmalarınca kazanıldığını hatırlattı. Gül, ABD sefaretinin de Türk inşaat firması tarafından yapıldığını ifade ederken, ''Önümüzdeki dönemde çok daha büyük işlerin kazanılacağını, Afganistan'ın yeniden yapılandırılmasında Türkiye'nin büyük katkıları olacağını'' kaydetti. 
     Gül, gerek devlet, gerek özel teşebbüs olarak Afganistan'a yardımların süreceğini belirtti. 
     Önal da, yaptığı konuşmada, Türkiye'nin kendisine sahip çıkmasından duyduğu memnuniyeti dile getirdi ve bundan çok etkilendiğini söyledi. 
     Afganların Türkiye'yi ülkelerinin kardeşi olarak gördüğüne işaret eden Önal, bir daha böyle bir olayın olacağını sanmadığını sözlerine ekledi. 
     Afganistan'da Ekim ayının sonlarında Taliban tarafından kaçırılan, Gülsan-Çukurova şirketinin çalışanlarından mühendis Hasan Önal, 29 Kasım'da serbest bırakılmış, 2 gün sonra da Türkiye'ye dönmüştü. 
     
</TEXT>
</DOC>
