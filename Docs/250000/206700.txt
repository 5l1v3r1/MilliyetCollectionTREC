<DOC>
<DOCNO> 206700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/06/spor/bvol.html </URL>
<DATE> 2004/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Sultan büyüsü 3-1 
</HEADLINE>
<TEXT>

   Bayan voleybolcular, olimpiyat elemelerine muhteşem başladı, 2002 Dünya Şampiyonu ve son Dünya Kupası dördüncüsü İtalya'yı ezdi, geçti. Milli Takım final yolunda büyük avantaj yakaladı 
      
   İlk seti verdik 
   BAYAN Voleybol Milli Takımımız, Azerbaycan'ın Bakü kentindeki olimpiyat elemelerine harika bir başlangıç yaparak, 2002 Dünya Şampiyonu ve Japonya'daki son Dünya Kupası dördüncüsü İtalya'yı eze eze yendi. Maçın ilk setini, başabaş bir mücadeleden sonra kılpayı 25 - 23 kaybeden Sultanlar, daha sonraki setlerde adeta coştu. İkinci sette önce farkı yakalayan, ardından basit hatalarla beraberliğe gelen bayanlar, 25 - 21'e ulaşmayı başardılar. 
   
   Daha sonra coştuk 
   BAKÜ'DEKİ mücadelede 3. sette de büyük çekişme yaşandı. Ancak bu periyodu da 25 - 23 önde kapayan Sultanlar, son sette adeta şov yaptılar. İtalyanlar'ın hücumlarını ustaca çeviren ve Neslihan'ın smaçlarıyla moral bulan bayanlar 25 - 19 gibi rahat bir skorla maça noktayı koydular. Milli Takım, ikinci karşılaşmasına yarın 17.00'de dün Hollanda'yı 3-0 yenen Bulgaristan önünde çıkacak. Hollanda ise İtalya ile mücadele edecek. Bu arada A Grubu'nda Rusya ev sahibi Azerbaycan'ı 3-1 mağlup etti. 
   
   Maçın karnesi 
   HAKEMLER Koncnik Slovenya , Flueckiger 
   İsviçre 
   TÜRKİYE Bahar 7 , Natalia 8 , Özlem 7 , Neslihan 9 , Esra 7 , Aysun 8 , Gülden 8 Libero 
   İTALYA Centoni 7 , Piccinini 6 , La Bianco 8 , Mifkova 6 , Barazza 6 , Simona Gioli 7 , Borrelli 6 , Ferretli 6 , Rinieri 6 , Cordulla 6 , Antonella 5 
   SETLER 23-25, 25-21, 25-23, 25-19 
   
   Gözlem    Rüya gibiydi 
   RAGIP TEKİN 

   Ay - Yıldızlı bayanlarımız, bizlere inanılmaz bir zafer daha yaşattı. Bunu, kelimelerle ifade etmekte bile güçlük çekiyoruz. 2002 Dünya Şampiyonu olarak voleybol tarihine damgasını vurmuş İtalya'yı eze eze yenerek bir ilke imza attık. 
   Oyunda ilk seti vermesine rağmen oyun disiplininden hiç kopmadı bayanlarımız. Sonuna kadar savaştılar. Hele son sette İtalya'yı sürklase ettiler. Maçın yıldızı Neslihan'ın rizikolu sert smaç servisleri, Gök-Mavililer'i darmadağın etti. Sakat olan kaptanları Manuela Leggeri oynasaydı ne olurdu Hiçbir şey. Pasörümüz Bahar, her zamanki gibi akılcı pas dağıtımında köşelerden Neslihan, Natalia ve Esra'yı iyi kullandı. Aysun, ikiye kaçarak tek ayak sayı üretirken, Kaptan Özlem'in etkili bloklarına da ortak oldu. Libero Gülden'in başarılı manşetleri ise hücum gücümüzü arttırdı. İtalya'nın silahları Centoni, LaBianco ve Giolli'yi ikili aktif blokta durdurup hücum güçlerini tam zamanında kırdık. Ünlü antrenör Bonitta adeta saçını başını yoldu. Dünyanın en pahalı starları çaresiz kaldı. Kısacası bayanlarımızın hepsi muhteşemdi. Japonya'da oynanan Dünya Kupası'nda dördüncü olan Gök-Mavililer karşısında yazdığımız destanlara bir yenisini daha ekledik. 
   Bekle Atina, Türk filesinin sultanları geliyor... 
   
   
</TEXT>
</DOC>
