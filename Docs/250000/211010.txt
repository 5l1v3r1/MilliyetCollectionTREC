<DOC>
<DOCNO> 211010 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/25/son/sondun01.html </URL>
<DATE> 2004/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Powell'dan Yunanistan'a Rumlar'a baskı yapın 
</HEADLINE>
<TEXT>

     ABD, Yunanistan'ın Kıbrıs Rum tarafına çözüm için baskı yapmasını istedi. 
     Dışişleri Bakanı Colin Powell, Gürcistan'a giderken uçakta gazetecilerle konuştu. Powell, Yunan Dışişleri Bakanı Yorgo Papandreu'yu telefonla aradığını ve Türkiye'nin Kıbrıs konusundaki ''açılımı'' üzerine, Atina'nın Rumlara ''esneklik'' göstermelerini sağlamak için baskı yapmasını istediğini bildirdi. 
     Türk hükümetinin yaklaşımını ''cesaret verici'' bulduğunu belirten Powell, Kıbrıs'la ilgili bütün tarafların, 1 Mayıs'a kadar sorunun çözümü için çaba harcamasını istediklerini kaydetti. 
     Powell, bugün Tiflis'te yeni Devlet Başkanı Mihail Saakaşvili'nin ant içme törenine katılacak. 
     
     KLOSSON İLKBAHAR' A KADAR UMUTLU... 

     ABD'nin Güney Kıbrıs Büyükelçisi Michael Klosson, Kıbrıs'ta ilkbahara kadar çözümün mümkün olduğuna inandıklarını söyledi. 
     ABD Büyükelçiliği, ''İki Toplumlu Destek Programı'' BSP çerçevesinde diyabet konulu konferans düzenledi. Ara bölgede bulunan Ledra Palace Otel'de yapılan konferansta konuşan Büyükelçi Michael Klosson, ''ABD'nin uzun zamandan beri Kıbrıs sorununu çözmeye çalıştığını, Avrupa'da ırkçılık sorununun çözülmekte olduğu bir dönemde Kıbrıs sorununun çözümünde geç bile kalındığını'' söyledi. 
     Büyükelçi Klosson, ''Olası bir çözümde, adada bulunan farklı din ve kişiliğe sahip iki toplumun bütünleşeceğini, bunun da gelecek nesiller için büyük bir hediye olacağını'' savundu. 
     ABD'nin, ulaşılması güç olsa bile, adada çözümün Kıbrıs Rum kesiminin AB'ye girmesinden önce mümkün olduğuna inandığını dile getiren Klosson, ''fakat bu anın dıştaki ve adadaki siyasi liderler tarafından değerlendirilmesi gerektiği, aksi taktirde elden gideceğini'' öne sürdü. 
     Klosson, ''Adada onlarca yıl ayrı kaldıktan sonra, geçen yıl tekrar birbiriyle görüşmeye başlayan iki taraftan yüz binlerce insanın gösterdiği olgunluğun, çağdaş bir Avrupa'da beraber çalışıp yaşayabileceklerini sergilediğini'' ileri sürdü. 
     Klosson, ''Bundan dolayı, ilkbaharda birleşik bir Kıbrıs'ın AB'ye girmesini sağlayabilmek için kararlı ve cesur politikacıların bu çağrımızı dikkate almaları gerekir'' diye konuştu. 
     Michael Klosson, diplomatik öncelik olarak, Kıbrıs'taki bütün halkın, büyümekte olan Avrupa ailesi içerisinde barış, güvenli, devamlılığı olan ve refah içinde bir geleceğini desteklediklerini belirtti. Klosson, ABD Başkanı George Bush, Dışişleri Bakanı Collin Powell ve ileri gelen Amerikan yetkililerinin devamlı olarak bu diplomatik olayı desteklediklerini belirtti. 
     
     DESTEK PROGRAMLARI 

     Konuşmasında konferansın içeriğiyle ilgili olarak da, her yıl sağlık, özürlülere yardım, İngilizce eğitim, gençliği biraraya getirme, hayvan sevgisi ve eski bina restorasyonu sahalarında onlarca programa maddi kaynak sağladıklarını belirten Büyükelçi Klosson, bunu, sadece Kıbrıs'ı daha çok yaşanılabilir bir duruma getirmek için değil, aynı zamanda iki toplumu önlerine çıkabilecek sorunları aşmak için birlikte çalışmalarına yardımcı olmak hedefiyle yaptıklarını anlattı. 
     Klosson, bu konferansın iki taraftaki meslektaşların diyabet üzerinde bilgi kıyaslama olanağı yarattığını söyledi. 
     Konferansta, Amerikan Diyabet Birliği ADA temsilcilerinin de bulunduğunu belirten Klosson, ADA'nın, Amerika'da kaynakların araştırma için kullanılmasında ve sağlık profesyonelleriyle bilgi alışverişinde öncü olduğunu kaydetti 
     
</TEXT>
</DOC>
