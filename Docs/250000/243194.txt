<DOC>
<DOCNO> 243194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/27/yasam/yas10.html </URL>
<DATE> 2004/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Erkin öldüğüyle kaldı 
</HEADLINE>
<TEXT>


ÖZKAN DİKMEN, MEHMET YİRUN Tekirdağ DHA 

Çorlu'da, Seymen köyünde öğretmen Şebnem Atay 31 , 24 Ekim'de, oğulları Erkin 7 ve Can'la 4 otomobillerine binip gezintiye çıktı. Kırmızı ışıkta duran Atay'a, Necdet Günaydı'nın kullandığı kamyon arkadan çarparak 65 metre sürükledi. Arka koltukta oturan Erkin ve anne Şebnem ağır yaralandı. Çorlu Asliye Ceza Mahkemesi'nde hakkında dava açılan Günaydı'nın dosyası, Erkin 10 gün sonra can verince Tekirdağ Ağır Ceza'ya gönderildi. Adli Tıp'tan gelen 'sekizde sekiz kusurlu' raporu üzerine 'kasten adam öldürmek'ten 15 yıl hapis istemiyle Günaydı'yı yargılamaya başlayan mahkeme, dosyayı görevsizlik kararıyla iade etti. Dosya, davaya bakacak mahkemenin belirlenmesi için Yargıtay 5. Ceza Dairesi'ne gitti. Avukatlarının itirazıyla, Yargıtay karar vermeden, Kırklareli Ağır Ceza Mahkemesi, Günaydı'nın tutukluluğunu kaldırıp tahliye etti. Bu karar üzerine acılı anne Şebnem Atay, "Allah kimseye böyle acı yaşatmasın" diye isyan etti. 



</TEXT>
</DOC>
