<DOC>
<DOCNO> 241670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/21/son/soneko32.html </URL>
<DATE> 2004/05/21/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
"Soğutulan" Çin ekonomisi yüzde 9'un üzerinde büyüyecek 
</HEADLINE>
<TEXT>

     Aşırı ısınmayı önlemek için büyüme hızını yavaşlatmak için gösterilen gayrete rağmen, Çin ekonomisinin yılın ilk yarısında yüzde 9'un üzerinde büyüyeceği bildirildi. 
     Çin Ticaret Bakanlığı'nca yapılan açıklamada, ilk altı ayda ekonomik büyümenin yıllık bazda 9'un üzerinde olmasının beklendiği belirtildi. 
     İlk yarıdaki büyüme için yapılan bu tahmin, Çin ekonomisindeki yıllık büyümenin hükümetin hedeflediği yüzde 7'lik oranı geçeceği endişelerini güçlendirdi. 
     Yüksek büyüme hızının enflasyonu körükleyerek ve bankaların yükünü artırarak olumsuz ekonomik etkileri olacağı kaydediliyor. 
     Bu korkular yüzünden Çin'in ekonomisini soğutması gerektiği kabul edilirken, bir yandan da böyle bir yavaşlamanın Çin ile olan ticarete bağımlı diğen Asya ülkelerini olumsuz etkilemesinden kaygılanılıyor. Bu nedenle uzmanlar, ekonomiyi soğutma işleminin son derece dikkatli yürütülmesi gerektiğinde ısrar ediyor. 
     Çin yönetimi, ekonomiyi yavaşlatmak için, yılbaşından bu yana, yatırımları yavaşlatmak, bankaların kredi verme koşullarını ağırlaştırmak gibi çeşitli önlemler uygulamaya başlamıştı. 
     
</TEXT>
</DOC>
