<DOC>
<DOCNO> 215586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/17/ekonomi/eko07.html </URL>
<DATE> 2004/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Aria-Aycell birleşmesinde imzalar atıldı 
</HEADLINE>
<TEXT>

   Aria ve Aycell'in birleşmesinde son noktaya gelindi. Taraflar arasında birleşme anlaşması imzalandı 
   EKONOMİ SERVİSİ 
   
   Cep telefonu sektörünün son iki operatörü Aria ve Aycell'in birleşmesine yönelik imzalar taraflar arasında atıldı. Aria'nın yüzde 51 hisseyle ortağı olan Türkiye İş Bankası'nın dün Borsa'ya gönderdiği açıklamada, banka iştiraklerinden GSM 1800 Mobil Telefon hizmetleri sunan İş - Tim ile yine aynı sektörde faaliyet gösteren Aycell'in birleşmesine ilişkin sözleşmelerin taraflar arasında imzalandığı bildirildi. 
   Yeni şirkette Telecom Italia Mobile'ın yüzde 40, Aycell'in yüzde 40, İş Bankası'nın ise yüzde 20 oranında hissesi olacak. Aycell Genel Müdürü Cahit Paksoy, Aria - Aycell birleşmesiyle ilgili işlemlerin bu hafta tamamlanacağını bildirdi. Aria'nın sahip olduğu 555 ve Aycell erişim kodu 505 numaralarının devam edeceğini belirten Paksoy, birleşme sonrası yeni şirketin unvanının işlemler bittikten sonra ortaya çıkacağını kaydetti. 
   
   
</TEXT>
</DOC>
