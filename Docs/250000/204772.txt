<DOC>
<DOCNO> 204772 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/27/son/sondun11.html </URL>
<DATE> 2003/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail askerleri, Filistinli bir genci öldürdü... 
</HEADLINE>
<TEXT>

     İsrail askerleri, Batı Şeria'da çıkan çatışmada Filistinli bir genci öldürdü. 
     Kurtarma görevlileri ve sağlık çalışanları, Nablus kentindeki çatışma sırasında İsrail askerlerine taş attığı için sırtından vurularak öldürülen gencin 20 yaşındaki Recai Rayan olduğunu, çatışmada 7 Filistinlinin de yaraladığını belirttiler. 
     Filistinli kaynaklar, bazıları bacaklarından vurulan yaralıların durumunun ağır olmadığını belirttiler. 
     İsrail Başbakanı Ariel Şaron'un bürosundan bir yetkili, Nablus'taki operasyonların ''rutin terörle mücadele'' olduğunu, Nablus'un, İsrail'e karşı düzenlenen terör eylemlerinin sıçrama tahtası olmasına izin vermeyeceklerini söyledi. 
     Filistinli kaynaklar, bir haftadır devam eden operasyonlarda İsrail tanklarının Nablus sokaklarında devriye gezdiğini, askerlerin evlere girerek arama yaptığını, onlarca Filistinlinin sorgulanmak üzere gözaltına alındığını belirtiyorlar. 
     İsrail askerlerinin, Nablus'un doğu kesimini abluka altına aldığı ve 50 bin kişinin evlerinden çıkmasına izin vermediği de ifade ediliyor. 
     
</TEXT>
</DOC>
