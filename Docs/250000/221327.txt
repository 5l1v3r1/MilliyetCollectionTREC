<DOC>
<DOCNO> 221327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/10/son/sontur14.html </URL>
<DATE> 2004/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Karkamış Barajı'ndan su tahliyesine başlandı... 
</HEADLINE>
<TEXT>

     Fırat Nehri üzerindeki barajlardan Karkamış'ta su tahliyesine başlandığı bildirildi. 
     Gaziantep Valiliği Kriz Yönetimi Merkezi KYM Başkanı İsmail Korkmaz, Fırat Nehri'ndeki su seviyesinin Gaziantep'teki yerleşim merkezleri için bir tehdit oluşturmadığını belirtti. 
     Korkmaz, AA muhabirine yaptığı açıklamada, bölgede etkili olan yağışlar sonucu su seviyesi yükselen barajlardan su tahliye edilmesinin gündeme geldiğini söyledi. Korkmaz, Fırat Nehri üzerindeki barajlardan su tahliyesi sırasında yerleşim birimlerinin zarar görmemesi için önlemler aldıklarını ifade etti. 
     Fırat Nehri üzerinde Keban, Karakaya, Atatürk, Birecik ve Karkamış barajlarının bulunduğunu ve oluşturulan bir plan çerçevesinde gerçekleştirilecek su tahliyesine başlandığını anlatan Korkmaz, olası taşkınlara karşı Fırat Havzası'nda yaşayanları uyardıklarını bildirdi. 
     İsmail Korkmaz, olası bir taşkına müdahale ve kurtarma çalışmaları için Köy Hizmetleri, Karayolları, DSİ ve Sivil Savunma müdürlükleri ve belediyeler başta olmak üzere ilgili kurumların ekipler oluşturduklarını söyledi. 
     Nehirdeki su seviyesinin sürekli olarak izlendiğini vurgulayan Korkmaz, olası bir taşkına müdahalede gecikmeye meydan vermemek için iş makinelerinin bölgede bekletildiğini belirtti. 
     Korkmaz, Karkamış İlçesi yakınında Fırat Nehri içindeki adacıktaki 3 evin güvenlik amacıyla boşaltıldığını, Gaziantep'te bu 3 ev dışında boşaltılan ev bulunmadığını sözlerine ekledi. 
     
     HAVZADA OLAĞAN YAŞAM SÜRÜYOR 

     Fırat Havzası'nın Gaziantep ili sınırları içindeki bölümünde Yavuzeli İlçesi'ne bağlı Kasaba, Karkamış İlçesi'ne bağlı Elifoğlu, Keleklioğlu, Gürçay ve Nizip İlçesi'ne bağlı Erenköy, Sarayköy, Suboyu, Yukarı Bayındır, Aşağı Bayındır, Gümüşgün ve Kumlu köyleri ile Kumlu Köyü'ne bağlı Kanarya Mezrası bulunuyor. 
     AA muhabirinin taşkın tehdidindeki köy muhtarlarından edindiği bilgiye göre, bu yerleşim birimlerinde Gaziantep Valiliği'nin talimatı çerçevesinde camilerden yapılan anonslarla halktan nehir kenarındaki tarla ve bahçelerine gitmemeleri, nehir yakınında hayvan otlatmamaları istendi. 
     Yerleşim birimlerinde taşkın tehlikesi nedeniyle evini boşaltan aile bulunmadığı ve vatandaşların nehir yatağına yaklaşmama dışında günlük işlerini sürdürdükleri belirtildi. Fırat Nehri'nde su seviyesindeki yükselmenin gözle fark edilmesine rağmen can ve mal güvenliği için henüz bir tehdit oluşturmadığı kaydedildi. 
     
</TEXT>
</DOC>
