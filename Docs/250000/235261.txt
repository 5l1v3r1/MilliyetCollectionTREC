<DOC>
<DOCNO> 235261 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/son/sonsiy15.html </URL>
<DATE> 2004/04/27/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Kıbrıs diplomasi trafiği büyüyor 
</HEADLINE>
<TEXT>

     Kıbrıs'taki referandumların ardından önceliğini, KKTC'ye uygulanan ambargoların kaldırılması olarak belirleyen Ankara, bu yöndeki girişimlerini sürdürüyor. 
     Dışişleri Bakanlığı, dün AB ve BM Güvenlik Konseyi üyeleri büyükelçilerine verdiği brifingin ardından bugün de İslam Konferansı Örgütü İKÖ ülkelerini Kıbrıs konusunda gelinen noktaya ilişkin bilgilendirdi. 
     Bakanlık Müsteşar Yardımcısı Büyükelçi Baki İlkin tarafından verilen brifingde, İslam ülkelerinden ambargoların kaldırılarak, KKTC ekonomisinin canlandırılabilmesi için ellerinden ne geliyorsa yapmaları istendi. Diplomatik kaynaklar, bu çerçevede İslam ülkelerinin KKTC'ye ihracatı başlatabilecekleri ya da gemilerini KKTC limanlarına gönderebileceklerini belirtiyorlar. 
     Ankara, İslam ülkelerinin ardından bugün ayrıca, AB, BM veya İKÖ gibi bir uluslararası örgütle organik bağlantısı bulunmayan çeşitli ülkelerin büyükelçilerine brifing vererek, aynı mesajları aktaracak. Bu ülkeler arasında, Japonya, Avustralya, Latin Amerika ülkeleri, Norveç ve İsviçre bulunuyor. 
     Bu arada, KKTC üzerindeki ambargoların AB Adalet Divanı'nın ABAD aldığı karara dayandırılarak sürdürüldüğüne dikkat çeken diplomatik kaynaklar, ambargoların hukuken kaldırılabilmesi için yeni bir ABAD kararına ihtiyaç bulunduğunu belirtiyorlar. 
     Rum kesimi, 90'lı yılların başında yaptığı girişimle AB üyesi ülkelerin KKTC ürünlerine ambargo uygulamasını sağlamıştı. Rum yönetiminin KKTC ihraç ürünlerine karşı İngiliz Yüksek Mahkemesi'nde başlattığı süreç, daha sonra AB'nin yargı organı AB Adalet Divanı'na taşınmış ve ABAD'ın 5 Temmuz 1994'te Türk tarafı aleyhine aldığı karar, KKTC üzerinde uygulanan ambargonun hukuki dayanağını oluşturmuştu. 
     ABAD kararı, KKTC AB tarafından resmen tanınmadığı için, Kıbrıs Türk makamlarının verdiği ihracat belgelerinin geçersiz olması hükmünü içeriyor. 
     Öte yandan, Ankara, AB tarafından ele alınması yarına ertelenen Kıbrıs tüzüğünün Türk tarafının istekleri doğrultusunda değiştirilmesi beklentisi içinde. 
     
</TEXT>
</DOC>
