<DOC>
<DOCNO> 215438 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/16/son/sondun18.html </URL>
<DATE> 2004/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
BM ve AB'nin Kıbrıs müzakereleri hazırlıkları son aşamada... 
</HEADLINE>
<TEXT>

     Kıbrıs'ta taraflar arasında 19 Şubat Perşembe günü başlayacak müzakereler öncesinde konuya ilgili tarafların başlattığı hazırlıklar son aşamaya geldi. 
     KKTC, Türkiye, Güney Kıbrıs Rum Yönetimi ve Yunanistan'ın müzakereler için start verdiği hazırlıklar yoğun şekilde sürerken, görüşmelerde arabuluculuk rolü oynayacak Birleşmiş Milletler BM ile birleşik bir Kıbrıs'ı üyeliğe almayı hedefleyen Avrupa Birliği AB de kendi sorumlulukları çerçevesinde başlattığı çalışmalarına hız verdi BM Genel Sekreteri Kofi Annan'ın Kıbrıs Özel Temsilcisi Alvaro De Soto, müzakereler için adaya gelişi öncesinde bazı Avrupa başkentlerinde temaslarda bulunacak. 
     De Soto, bu çerçevede bugün AB Dönem Başkanı İrlanda'nın başkenti Dublin'de Kıbrıs konusunda görüşmeler yapacak. 
     Türk Ajansı-Kıbrıs'ın TAK BM kaynaklarından edindiği bilgiye göre, De Soto, Dublin'deki temasları sırasında Kıbrıs konusunda geçen hafta New York'ta elde edilen tarihi sonuçla ilgili olarak İrlandalı yetkilileri bilgilendirecek. 
     De Soto, Dublin'de, aralarında 1990'lı yıllarda BM'de Kıbrıs konusunda üst düzey siyasi danışmanlık görevi yürüten ve şu anda İrlanda Dışişleri Bakanlığı'nın siyasi konulardan sorumlu Müdür Yardımcısı olan John Paul Kavanaugh'ın da bulunduğu üst düzeydeki dışişleri yetkilileriyle gelinen son aşamayı değerlendirecek. 
     -DE SOTO-VERHEUGEN GÖRÜŞMESİ YARIN- Öte yandan, Perulu diplomat De Soto'nun Dublin temaslarının ardından Brüksel'e geçerek, yarın AB Komisyonu'nun genişlemeden sorumlu üyesi Günter Verheugen ile görüşeceği bildirildi. Görüşmede, 19 Şubat'ta Lefkoşa'da başlayacak Kıbrıs müzakerelerinin hazırlık çalışmalarının ve AB Komisyonu'nun kurduğu teknik komitenin yapacağı çalışmaların ele alınacağı belirtildi. 
     
     AB KOMİTESİ EN AZ 4, EN FAZLA 6 ÜYEDEN OLUŞACAK 
     AB Komisyonu, Annan planındaki ekonomik konularda ve yasaların yazılıp uygulanmasında yardımcı olacak. Komisyon, uzmanların yer aldığı bir komiteyi halihazırda oluşturmuş durumda. Müzakereler sırasında adada hazır bulunacak komitede en az 4, en fazla 6 üye olması öngörülüyor. Komite, Annan planında yer alan hukuki ve ekonomik konulardaki endişeleri ele alacak Türk ve Rum teknik komitelerinin çalışmalarını yakından izleyecek ve gerektiğinde yardımcı olacak. 
     AB Komisyonu'nun Güney Kıbrıs Büyükelçisi Adrian Van Der Meer, komisyonun, Annan planındaki ekonomik konularda ve yasaların yazılıp uygulanmasında yardımcı olacak, uzmanlardan oluşan bir komite kurduğunu bildirmişti. 
     Van Der Meer, BM Genel Sekreteri'nin çabalarına tam destek verdiklerini ve her ne zaman yardıma ihtiyaç duyulursa AB Komisyonu'nun bunu sunmak için orada hazır bulunacağını da kaydetmişti. 
     Bu arada, Alvaro De Soto'nun, Brüksel temaslarının ardından yarın akşam Kıbrıs'a gelmesi bekleniyor. 
     
     LEFKOŞA ULUSLARARASI HAVAALANI MÜZAKERELERE HAZIR 
     Kıbrıs'taki BM Barış Gücü UNFICYP Sözcüsü Brian Kelly de görüşmelerin yapılacağı Lefkoşa Uluslararası Havaalanı'ndaki hazırlıkların tamamlandığını bildirdi. 
     ''Her şey en ince detayına kadar kontrol edilmiştir. Her konuda ve her noktada çifte denetim yapılmıştır'' diyen Kelly, taraflar arasındaki görüşmelerin, havaalanı içerisinde yer alan ve daha önceki görüşmeler için de kullanılan ''Lefkoşa Konferans Merkezi''nde yapılacağını kaydetti. 
     Bu arada, basının müzakerelerin sadece ilk gününü izleyebileceği, daha sonraki günlerde ''haber karartması'' uygulanabileceği belirtildi. 
     
</TEXT>
</DOC>
