<DOC>
<DOCNO> 207737 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/10/son/sonspo07.html </URL>
<DATE> 2004/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum, futbolcularına yan toptan gol çalıştırdı... 
</HEADLINE>
<TEXT>

     Fenerbahçe'nin Birinci Süper Lig'in ikinci yarısı için Antalya'da yaptığı hazırlık kampı sürerken, teknik direktör Christoph Daum, günün ilk antrenmanında futbolcularına yan toplardan gol çalışması yaptırdı. 
     Sarı-laciertlilerin bu akşam hazırlık maçı yapacak olması nedeniyle diğer antrenmanlara göre daha kısa süren çalışmada Alman çalıştırıcı, korner ve kanat ortaları üzerinde durdu. 
     Pas çalışmalarının ardından takımı ikiye ayıran Daum, Van Hooijdonk, Nobre, Luciano, Tomas ve Selçuk'u savunma oyuncularıyla karşı karşıya getirirken, bu futbolcular önce sağdan Rebrov'un, sonra soldan Petkov'un ortalarına gol vuruşu yaptılar. Bu çalışmada Mahmut, Rebrov ve Petkov kaleciden ve savunmadan dönen topları uzak mesafeden sert şutlarla gol yapmaya çalıştı. Diğer oyuncular da şut çalışması yaparak antrenmanı sürdürdü. Antrenman yarı sahada gerçekleştirilen taktik ağırlıklı çift kale maçla sona erdi. 
     Çalışmanın sonunda, Van Hooijdonk yapay barajları kurarak bir süre serbest atış çalışması yaptı. 
     Sakatlıkları nedeniyle tedavileri süren Kemal ve Aurelio Bireysel Futbolcu Antrenörü Gunnar Gerisch yönetiminde takımda ayrı koşu yaparken, Serhat ve Servet antrenmana katılmadılar. 
     Bu arada, sağ ayak bileğinin burkulduğu bildirilen PAF takımı oyuncusu Taylan kamptan çıkarıldı. Genç futbolcu bugün İstanbul'a gönderilecek. 
     Sarı-lacivertliler, bu akşam Rusya'nın Amkar Perm takımıyla yapacağı hazırlık maçıyla çalışmalarını sürdürecek. 
     
     VAN HOOİJDONK'A HEDİYELER 
     Kemer ilçesinde bulunan turistler ve özellikle bu bölgede kamp yapan Hollanda takımlarının sporcuları Van Hooijdonk'a özel ilgi gösteriyor. 
     Bugünkü antrenmanı izleyen bir sporcu grubu, çalışma sonrasında yıldız futbolcuyla bol bol fotoğraf çektirdi. 
     Bir Fenerbahçe taraftarı da Van Hooijdonk'a sarı-lacivertli renklerle boyalı tavla ve nazar boncukları hediye etti. 
     
</TEXT>
</DOC>
