<DOC>
<DOCNO> 240426 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/16/spor/yersen.html </URL>
<DATE> 2004/05/16/ </DATE>
<TIME>  </TIME>
<AUTHOR> Cemal ERSEN  </AUTHOR>
<HEADLINE>
Tertemiz bitti 
</HEADLINE>
<TEXT>



İyi futbol, güzel goller seyrettik. Ligin son maçı olması, taraflar hedefsiz kalmasına karşın sıkılmadan 90 dakika futbol zevki yaşadık. Stresten uzak, gerilimsiz bir maçtı. Her iki takım oyuncularının futbol oynama isteği ve iyi niyeti vardı. Trabzonspor'un "daha ne oluyoruz" demeden ilk dakikada gelen golü Gençlerbirliği'ni şaşırtsa da Kırmızı - Siyahlıların toparlanması zaman almadı. Özellikle sağ kanattan etkili ataklar geliştiren Başkent ekibi, bu kulvarı her iki yarıda da Ali Tandoğan ile iyi kullandı. Bordo - Mavililer orta alandan uzun toplarla rakip savunmanın arkasına sızarken, Agustine, Emre ve Yattara ile ciddi pozisyonlar buldu. Yattara, hızlı hücumlarda savunmacısı Baki'ye zor anlar yaşattı. İlk yarıda oyundaki dengeye karşın, skordaki Trabzonspor üstünlüğü biraz da bu oyuncunun becerisinden kaynaklandı. 
İkinci yarıda Gençlerbirliği'nin bariz bir üstünlüğü ve gol girişimleri vardı. İki takım da önemli oyuncularından yoksun kadroyla mücadele etmelerine karşın, bu maçta oynama fırsatı bulanlar şanslarını iyi değerlendirince ortada "eksik gedik" kalmadı. 
Gençlerbirliği'nin beraberlik golü için büyük çaba gösterdiği son bölümlerde Bordo - Mavililer sahasına hapsoldu. Serkan, Deniz, Mustafa Özkan ve Skoko çok önemli pozisyonlarda son vuruşlarda yetersiz kalırken, skor bir karambol pozisyonunda Deniz'in ayağından gelen gol ile eşitlendi. Bu maçın bazıları için duygusal yanı daha ağır basıyordu. Son kez takımın başında sahaya çıkan ve bugünkü Gençlerbirliği'ne büyük katkıları olan Ersun Yanal ve teknik ekibinin yanısıra, gelecek sezon Fenerbahçe formasını giyecek olan Serkan ve Beşiktaş ile söz kesen Veysel taraftarlarıyla vedalaştı. 
Sezonun bitiş maçında futbol adına bize bu güzellikleri yaşatan, tertemiz bir mücadele örneği ortaya koyan her iki takım oyuncularını da kutluyoruz. 



</TEXT>
</DOC>
