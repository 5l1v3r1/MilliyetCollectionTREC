<DOC>
<DOCNO> 239949 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/14/son/sondun37.html </URL>
<DATE> 2004/05/14/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
İngilizler işkence ile öldürüp özür diledi, 3 bin dolar para teklif etti 
</HEADLINE>
<TEXT>

     Irak'ta Davut Salim adında bir baba, İngiliz askerlerinin oğlunu gözaltına aldıklarını, işkenceyle öldürdüklerini ve sonra özür dileyip 3 bin dolar tazminat teklifinde bulunduklarını ileri sürdü. 
     Salim, El Arabiya uydu televizyon kanalına yaptığı açıklamada, Baha Davut Salim Musa adlı oğluyla birlikte 6 Iraklının Basra'daki bir otelde çalışırken 14 Eylül'de hiçbir haklı gerekçe olmadan tutuklandığını söyledi. 
     Gözaltında 2 gün süren işkencede oğlunun öldürüldüğünü öne süren baba Salim, ''Oğlumun cesedini gördüm. Burnu ve 3 kaburga kemiği kırılmıştı'' dedi. 
     Oğlunun kollarında ve vücudunun diğer bölümlerinde çürükler olduğunu belirten Salim, ''İngiliz komutan bize özür mektubu gönderdi. Gözaltı merkezinde hiçbir neden olmadan oğlumu öldürdükleri için özür diliyorlardı. Sonra tazminat olarak 3 bin dolar teklif ettiler'' dedi. 
     Kızılhaç'ın sızan bir raporunda da Basra'daki otelde tutuklanan kişilerden biri olan 28 yaşındaki Musa'dan bahsedildi. Raporda bir görgü tanığına dayandırarak, Musa'nın vücudunda birkaç kaburga kemiğinin ve burnunun kırık olduğu, yüzünde de yaralar bulunduğu kaydedildi. 
     Musa'nın babasının durumdan 18 Eylül'de haberdar edildiği belirtilen raporda, 3 Ekim'de İngiliz komutanın babaya başsağlığı dilediği, soruşturma açıldığını ve sorumluların cezalandırılacağını bildirdiği ifade edildi. 
     Londra'daki Yüksek Mahkeme yargıcı geçen Salı günü Musa'nın ve diğer 12 ailenin hükümete karşı dava açabileceklerini bildirmişti. 
     
</TEXT>
</DOC>
