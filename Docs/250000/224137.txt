<DOC>
<DOCNO> 224137 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/21/siyaset/siy03.html </URL>
<DATE> 2004/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal duymasın 
</HEADLINE>
<TEXT>

   Aralarında Kemal Devriş'in de bulunduğu 17 kişi, Hurşit Güneş'in organize ettiği 'çok gizli' toplantıda CHP'yi masaya yatırdı. Baykal'dan habersiz yapılan zirveyle ilgili açıklama yapmayan Derviş, "29 Mart sabahı görüşelim" dedi 
      ŞÜKRAN PAKKAN İstanbul 

   
   CHP Milletvekili Kemal Derviş, bazı milletvekili ve akademisyenler dün İstanbul'da 6 saat süren "çok gizli" bir toplantı düzenledi. Derviş'in başköşede oturduğu gizli buluşma, "yeniden yapılanma" sorusunu akla getirdi. 
   CHP ve solun kötü gidişatının tartışıldığı toplantı hakkında, ne partinin üst düzey kurmaylarına, ne de il örgütünün haberi vardı. Derviş, toplantı fotoğrafının çekildiğini anlayınca Milliyet muhabirine "Hiçbir yorum yapmayacağım. 29 Mart sabahını bekle, seçim sabahı konuşacağız" dedi. 
   Buluşma, Yıldız Teknik Üniversitesi'nin Hisarüstü'ndeki Boğaz manzaralı Hisar Sosyal Tesisleri'nde gerçekleşti. Restoran bölümünden uzakta, perdelerle örtülü loş bir odada bir araya gelen 17 kişi, kare şeklinde düzenlenmiş masanın etrafında oturdu. Toplantı sabah 10.00'da başladı ve akşamüstü 17.00'ye kadar sürdü. Sadece öğle yemeği molası verildi. 
   Toplantıya, Derviş'e yakınlığıyla bilinen milletvekili Zeynep Damla Gürel ve son kongrede Baykal'ın karşısına genel başkan adayı olarak çıkan parti meclisi üyesi Erol Tuncer de katıldı. 
   
   Gidişata dur denecek 
   Toplantı, bir beyin fırtınası olarak yorumlandı. Ancak en çok tartışılan, 28 Mart sonrasında solun ne olacağı ve ne yapacağı oldu. İslam, türban, varoşlar, solun bütünleşmesi, CHP ne kadar çözüm üretebiliyor gibi konular da ele alındı. 
   Derviş'in, son dönem yayınlanan anketleri sürpriz olarak nitelendirmediği, tam tersine CHP'nin halka uzakta, çözümcü muhalefet yapamayan bir parti haline geldiğinden, AKP'nin yükselişini zaten beklediğini söylediği de öğrenildi. Toplantı arasında sorularımızı yanıtlayan Gürel, "İçeride akademisyenler var. Bilgi dahilinde olmasını istediğimiz bir etkinlik değil. Arı Grubu'nun toplantıyla ilgisi yok, bir fikir buluşması, ekonomik bir tartışma. Evimizde toplanacağımıza, burada yemek yiyelim dedik" yorumunu yaptı. 
   Gürel, Derviş'le görüşme talebimizi seçim ertesine randevu vererek erteledi. Ardından, öğle yemeği için mola veren grupla birlikte salondan dışarı çıkan Derviş, soruları yanıtlamadı. Hiçbir yorum yapmayacağını söyleyen Derviş, "29 Mart sabahını bekle, o zaman konuşacağız" dedi. 
   Derviş, arkasından restoran bölümüne geçti. Burada çevresindekilere "Hani kimsenin haberi olmayacaktı " diye yakındı. 
   Bu arada, ekonomist Hurşit Güneş, "Toplantıyı ben düzenledim, katılımcıları ben davet ettim. Gerekirse yeniden toplanacağız. Solun durumuna ilişkin fikir alışverişi yaptık" diye konuştu. 
   
   Kimler vardı 
   Kemal Derviş, Zeynep Damla Gürel, Erol Tuncer, Prof. Dr. Taner Berksoy, Prof. Dr. Kemal Kirişçi, Prof. Dr. Erol Katırcıoğlu, Doç Dr. Hasan Bülent Kahraman, Prof. Dr. Sema Erder, Mehmet Kabasakal, Erhan Aslanoğlu, Nilüfer Mete, İsmail Duymaz, Ömer Fethi Güler, Orhan Çayan, Derya Sazak ve Hurşit Güneş. 
   
   
   
</TEXT>
</DOC>
