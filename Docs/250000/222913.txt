<DOC>
<DOCNO> 222913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/16/son/sonyas18.html </URL>
<DATE> 2004/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Aykut Işıklar'a ''Pınar Altuğ yazısı'' nedeniyle uyarı .. 
</HEADLINE>
<TEXT>

     Basın Konseyi Yüksek Kurulu, televizyon oyuncusu Pınar Altuğ hakkındaki yazısı nedeniyle Dünden Bugüne Tercüman Gazetesi yazarı Aykut Işıklar'ın ''uyarılmasına'' karar verdi. 
     Konsey'den yapılan yazılı açıklamada, Dünden Bugüne Tercüman Gazetesi'nin 10 Kasım 2003 tarihli nüshasında yayınlanan Aykut Işıklar imzalı ''Yunanlı Artist Asker Kocasını Türk Erkeği İle Aldatsa Ne Olur '' başlıklı yazıda, ''eski mankenlerden oyuncu Pınar Altuğ'un, eşi askerlik görevini yerine getirirken Yunan asıllı bir başka erkekle ilişki yaşamasının çirkin olduğu'' yolunda ifadelere yer verildiği belirtildi. 
     Açıklamada, Basın Konseyi Yüksek Kurulu'nun, Pınar Altuğ'un şikayeti üzerine yaptığı incelemede, söz konusu yazının Basın Meslek İlkeleri'nin ''Yayınlarda hiç kimse ırkı, cinsiyeti, sağlığı, bedensel özrü, yaşı, sosyal düzeyi ve dini inançları nedeniyle kınanamaz, aşağılanamaz'' şeklindeki 1. ve ''Şiddet ve zorbalığı özendirici, insani değerleri incitici yayın yapmaktan kaçınılır'' şeklindeki 13. maddelerinin ihlal ettiğine, bu nedenle de yazar Aykut Işıklar'ın ''uyarılmasına'' oyçokluğu ile karar verdiği kaydedildi. 
     
</TEXT>
</DOC>
