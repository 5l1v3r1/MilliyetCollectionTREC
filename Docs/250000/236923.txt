<DOC>
<DOCNO> 236923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/03/son/sonsiy18.html </URL>
<DATE> 2004/05/03/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
"Kadın-erkek eşitliğinin Anayasa'da değil uygulamada olması önemli" 
</HEADLINE>
<TEXT>

     AK Parti Grup Başkanvekili Salih Kapusuz, kadın-erkek eşitliği konusunda Anayasa değişikliği teklifinde farklı bir düzenleme yapmaya ihtiyaç olmadığını belirterek, ''Bunun Anayasa'da varlığından çok, uygulamada yer bulması önemlidir'' dedi. 
     TBMM'de gazetecilerle sohbet eden Kapusuz, Meclis'in bu hafta Anayasa değişikliği için yoğun çalışacağını, yarınki ilk tur görüşmelerin ardından 2. tur oylamanın ise 7 Mayıs Cuma günü yapılacağını bildirdi. İzmir İktisat Kongresi'ne katılacak milletvekillerinden programlarını iptal edip Ankara'da bulunmalarını istediklerini belirten Kapusuz, bazı bakanlar dışında tüm milletvekillerinin görüşmelere katılacağını ifade etti. 
     AK Parti ve CHP'li milletvekillerinin Anayasa değişikliğinde mutabakata vardıklarını, ancak kadın-erkek eşitliğinin ayrıntılandırılması üzerinde bazı tartışmaların yaşandığını hatırlatan Kapusuz, bu amaçla Anayasa Komisyonu'nda verilen önergenin benimsendiğini söyledi. Kapusuz, ''Tartışılacak bir konu olduğunu sanmıyorum. Anayasa'nın kanun önünde eşitlik başlıklı 10. maddesi, bu eşitliği gerçek anlamda sağlamışken ve yapılan değişiklikle bir açılım olarak anlaşılması gerekirken tartışmaya çevrildi'' dedi. 
     Kapusuz, CHP'nin bu madde üzerindeki eleştirilerinin hatırlatılması üzerine, Anayasa'nın ilgili maddesinin AB'nin aradığı kriterleri taşıdığını belirterek, bunun biraz daha pekiştirilmesi, biraz daha vurgulanması adına cümlenin değiştirildiğini söyledi. 
     CHP Ankara Milletvekili Oya Araslı'nın madde üzerinde hazırladığı önergeyi değerlendireceklerini bildiren Kapusuz, ''Biz bu konuda önyargılı değiliz. Yapmak istediğimiz düzenleme, AB ve Türkiye'deki gerçeklerle buluşsun istiyoruz. Milletimiz için gerekli olduğuna inandığımız düzenlemeleri buraya koyuyoruz'' diye konuştu. 
     
     ''ANAYASA'DA VARLIĞINDAN ÇOK...'' 

     Kapusuz, bir soru üzerine, mevcut Anayasa'da hiçbir değişiklik yapılmasa bile eşitlik ilkesinin yer aldığına işaret ederek, şunları söyledi 
     ''Anayasa'da eşitlik ilkesinin varolması ya da olmaması, fiilen bu eşitliğin olup-olmadığı tartışmasında, ileri sürülecek değerlendirmeler açısından ve uygulama açısından haksız gerekçe bulunabilir. Ama önemli olan, Anayasamıza bu konuda bir pekiştirme ilavesi yapılmasıdır. Bu nedenle, mevcut düzenleme ile çıkartılmak istenen düzenlemenin birbirine tezat bir tarafı yok. Bu konuda Anayasa'ya aykırılık da sözkonusu değil.'' Madde üzerinde Anayasa Komisyonu'nda yapılan değişikliğe ilave yeni bir değişikliğe ihtiyaç olmadığı görüşünü ifade eden Kapusuz, ''Kendi partinizden bazı kadın milletvekilleri de düzenlemeden memnun değil'' denmesi üzerine, herkesin görüşüne saygı duyduklarını kaydetti. Kapusuz, ''Bunun Anayasa'da varlığından çok, uygulamada yer bulması önemlidir. Hedef budur. Parti ve Hükümet olarak elimizden gelen bütün çabayı göstereceğiz'' dedi. 
     
     DOKUNULMAZLIK... 

     Kapusuz, ''AK Parti ile CHP arasında Anayasa değişikliği ile bir yakınlaşma oldu. Dokunulmazlık konusunda bir adım atacak mısınız '' sorusu üzerine, iki siyasi partinin farklı tercih ve yaklaşımları olduğunu, dokunulmazlık konusundaki düzenlemeyi daha kapsamlı ve tüm kamu çalışanlarını kapsayacak şekilde yapmayı uygun gördüklerini, buna karşılık CHP'nin bunu sadece milletvekilleriyle ilgili olarak istediğini söyledi. 
     Milletvekillerinin yapılacak düzenleme konusunda hassas olduklarını vurgulayan Kapusuz, geçmişte birkaç kez teşebbüs edilmesine karşılık geçmediğini, dokunulmazlık üzerinde hassasiyetle düşünerek karar vermek gerektiğini kaydetti. 
     Anayasa'nın baştan sona gözden geçirilmesinden yana olduklarını, bunun Uzlaşma Komisyonu ile yapılmasını istediklerini belirten Kapusuz, bu nedenle yaklaşık 50 maddelik paketi 11 madde olarak TBMM'ye getirdiklerini söyledi. Kapusuz, kendilerinin ve CHP'nin düşünceleri olmasına karşılık Uzlaşma Komisyonu'nun dokunulmazlığı da kapsayacak bir çalışma gerçekleştirebileceğini kaydederek, ''Bu ve benzeri konularda hep uzlaşma arayışındayız'' dedi. 
     
     MESLEK LİSELERİNDE KATSAYI UYGULAMASI 

     Kapusuz, Bakanlar Kurulu'nun meslek liselerinde katsayı uygulamasını içeren yasal düzenlemeyi Meclis'e sevkedilmesi halinde bu hafta görüşülüp görüşülmeyeceği sorusuna, ''Meclis'e sevkedilmiş ve sevkedilecek tasarılar üzerinde önceliklerine göre bir takvim üzerinde çalışıyoruz. Bakanlar Kurulu'ndan bu ve başka çalışmalar çıkabilir. Başbakanlık'ta bekleyen ve önem arz eden başka tasarılar var. Hükümet, katsayı konusunu YÖK Tasarısı'ndan ayrı olarak çıkarılmasını isterse çıkartırız'' diye konuştu. 
     Devletin alacağının tahsiline hızlandırmayı amaçlayan yolsuzlukla ilgili yasal düzenlemenin henüz Meclis'e sevkedilmediğini anlatan Kapusuz, bunun öncelikli olduğunu, sevkedilmesi halinde bu hafta Meclis'ten geçirmeyi istediklerini ifade eden Kapusuz, ''Ceza çekmiş olsun olmasın, biz bu paraları geri alalım istiyoruz. Bu anlamda teşvik edici anlamda bazı kolaylaştırıcı unsurlar devreye sokulabilir. Ceza çekse ne yazar, çekmese ne yazar. Eğer milletin parası iade edilirse, bunu cezadan daha çok tercih ederiz'' görüşünü savundu. 
     
</TEXT>
</DOC>
