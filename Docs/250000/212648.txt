<DOC>
<DOCNO> 212648 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/02/spor/spo01.html </URL>
<DATE> 2004/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
KARTAL'A RENK GELDİ 0-1 
</HEADLINE>
<TEXT>

   Samsun Lig ve Gaziantep Kupa sınvalarında ummadığı yenilgilerle dağılan Beşiktaş, önemli bir deplasmandan üç puanla döndü. Tek gole imza atan Tümer penaltı kaçırdı 
      
   90 dakika    BİLAL MEŞE 

   Koskoca Beşiktaş, ikinci yarıya farklı yenilgi ve kötü futbolla başlıyorsa, bunu biraz irdelemek gerekir. Şampiyonluğa oynayan Beşiktaş, rakibi karşısında zorlanıyor ve 90 dakikada ender pozisyonlar üretebiliyorsa, bunun temelinde fizik kondisyon eksikliği yatıyor. Bu eksikliğin en büyük göstergesi dünkü Bursaspor maçıydı bizce. Dünkü sarı kartların temelinde de fizik kondisyon eksikliği yatıyordu. Topu kaptıran, rakibini yere indiriyor 
   Bursaspor maçı Beşiktaş açısından önemli bir virajdı. Kartal, maçı kazanmasına karşın, 36 dakika 10 kişi oynayan rakibi karşısında oldukça zorlandı. Tümer'in golüyle 1 - 0 öne geçen Beşiktaş'ın, Lucescu'nun Serdar Topraktepe'yi defansa çekmesi bu korkunun en büyük fotoğrafıydı. 
   Oyunun kırılma noktası bizce 54. dakikada Erol'un çift sarı kartla oyun dışı kalmasıydı. Bu dakikaya kadar Beşiktaş ile kora kor bir mücadele ortaya koyan Bursaspor, Erol'un oyundan çıkmasıyla birlikte önce moralman çöktü, ardından da oyunda üstünlüğü Beşiktaş'a kaptırdı. 
   1. dakikada Serdar Topraktepe soldan indi. Ceza alanına kesti. Savunmada karambolde topla son olarak Sergen buluştu. Süper solak çaprazdan sert vurdu. kaleci tokatladı, Egemen çizgi üzerinden çıkardı. 
   10. dakikada oyunu sürekli rakip alana taşıyan Sertan, soldan topla indi. Zago'yu geçti. Soluyla sert vurdu, top az farkla auta gitti. 
   33. dakikada yine Sertan soldan indi. Altı pasa yükseltti. Osterc müsait pozisyonda topu dışarı gönderdi. 
   54. dakikada Erol, Kaan Dobra'ya kontrolsüz girince, çift sarı karttan oyunda dışında kaldı. Rakibin 10 kişi kalması Beşiktaş'ı hareketlendirdi. 58. dakikada orta sahada topla buluşan Sergen, topu rakip sahaya haretlenen Zago'nun koşu yoluna bıraktı. Tecrübeli futbolcu, Tümer'i gördü. Tümer ceza alanına girdi, savunmayı geçti, sağ ayağıyla sert vurdu. Miu'ya çarpan top filelere gitti 0 - 1 
   Maçı garantiye almak isteyen Beşiktaş 69. dakikada tüm hatlarıyla Bursaspor kalesine yüklendi. Oyuna 3 dakika önce giren İlie, topla soldan ceza sahasına girdi. Erman tarafından düşürüldü. Selçuk Dereli penaltı noktasını gösterdi. Atışı kullanan Tümer, kötü bir vuruşla topu kaleciye nişanladı. 
   87. dakikada savunmada başarılı bir oyun çıkaran Serdar, soldan indi. Topu yanındaki İlie'ye verdi. Rumen oyuncu, soldan arka direğe kesti. İçeri hareketlenen Serdar zor pozisyonda dokundu. Top direğe çarparak auta gitti. 
   Maçı iyi yöneten Selçuk Dereli, Erol'u çift sarı kartla oyundan atarken gösterdiği hassasiyeti, Yasin'e göstermedi. Dereli, tek kartı olan yıldız futbolcuyu faul yaptığı bir pozisyonda oyundan atmayarak hata yaptı. 
   
   Kobe'ye yeşil ışık    Japon kulübü, golcü futbolcu için Beşiktaş'a 4, İlhan Mansız'a yıllık 2 milyon dolar önerdi. Yıldız oyuncunun teklife sıcak baktığı öğrenildi 
   ORHAN YILDIRIM 

   Transferde ısrarcı 
   UZAKDOĞU'DA Güney Kore ve Japonya'dan birçok kulübün transfer listesine giren İlhan Mansız'a en ciddi öneriyi Vissel Kobe getirdi. Yıldız golcüyü renklerine bağlamak için ısrarcı olan Japon kulübü, Beşiktaş'a 4 milyon dolar, İlhan Mansız'a da yıllık 2 milyon dolardan beş senelik kontrat teklif etti. Yöneticiler ise bonservis rakamını 5 milyon dolara çekmeyi planlıyor. 
   
   Top İlhan'a atıldı 
   İKİNCİ Başkan Hüsnü Güreli, "Kobe'den yazılı bir teklif aldık. Ancak karşı teklifi henüz vermedik. Önce İlhan'la görüşmelerini önerdik. Eğer anlaşırlarsa, yönetimdeki arkadaşlarımızla kararımızı vereceğiz" diyerek, topu yıldız futbolcuya attı. İlhan'ın teklife sıcak baktığı ve Ankaragücü maçından sonra Japon takımı ile anlaşacağı belirtildi. 
   
   Maçın hakemi 
   Dengeyi bozdu 
   HAKEM Selçuk Dereli ilk yarıda başarılı yönetim gösterdi. Faul kararları ve tansiyonu indiren düşünce tarzı ile olumluydu. Ancak ikinci 45 dakikada hatalıydı. Erol Bulut'a gösterdiği ikinci sarı kart tartışılırdı. Aslında bu kararı, sarı kartı olan Yasin'in başka pozisyonda, aynı hareketi rakibine yapmasında daha da tartışıldı. Çünkü Yasin de oyun dışı kalmalıydı. 
   
   En önemli zafer    Teknik Direktör Lucescu, zorlu yarışta kritik bir virajı aştıklarını vurguladı, "Belki de şampiyonluk yolunda en önemli üç puandı. Daha fazla gol atamamamızın nedeni takımdaki stres" dedi 
   'Kazanmayı hak ettik' 
   BEŞİKTAŞ'IN hocası Mircea Lucescu, Bursaspor karşısında kazanılan üç puanla rahat bir nefes aldı. Basın toplantısına Türkçe "iyi bayramlar" sözüyle başlayan Rumen hoca, "Futbolcularımın üzerinde baskı vardı. Zeminin kötü olması da dezavantajdı. Sırf bu yüzden ikinci yarıda sistemimizi değiştirdik ve uzun toplarla rakip kaleye gittik. Belki de şampiyonluk yolunda en önemli üç puandı. Kazanmayı hak ettik" diye konuştu. 
   
   Şaşırtan örnek 
   STRES nedeniyle beklenilmedik hatalar yaptıklarına işaret eden Lucescu, "Daha fazla gol atamamamızın nedeni stres. Oyuncularımın kafasında h l soru işaretleri var. Giunti bile aşırı gerginlik nedeniyle sakatlandı" dedi. Tümer Metin ise, "Bugün bütün takım arkadaşlarımla yüreğimizi ortaya koyduk. Kaçırdığım penaltı için herkesten özür dilerim. Hocam at dediği sürece, penaltı atmaya devam edeceğim" ifadelerini kullandı. 
   
   Kayıhan'ın isyanı    Bursa'nın teknik patronu, hakem Sulçuk Dereli'nin kartlarında çifte standart uyguladığını savundu 
   'Yasin'e çıkaramadı' 
   ÜMİT Kayıhan, maçtan sonra "12 yıllık meslek hayatımda ilk kez bu kadar duygulandım. Şu anda soyunma odasını görseniz, futbolcularımın hepsi yerde ağlıyor" dedi. Hakem Selçuk Dereli'ye yüklenen tecrübeli hoca, "Erol'a verilen ikinci sarı kart ağırdı. Selçuk Dereli, Yasin'e de çift sarı karttan kırmızı kart göstermeliydi. Eli cebine gitti, fakat kartı çıkartmadı. Bu haksızlık, çifte standart" dedi. 
   
   Okan sürprizi 
   KIRMIZI kart gören Erol, "Hakem ayıp etti. Herkes şaşırdı" yorumunda bulundu. Ümit Kayıhan'ın gol kralı oyuncusu Okan Yılmaz'ı ilk on birde sahaya sürmemesi şaşkınlık yarattı. Bursaspor'un hocasının savunma güvenliğini elden bırakmamak için bu kararı aldığı ve usta golcünün yerine Miu'ya forma verdiği bildirildi. Okan, Tümer'in golünün ardından beraberlik sayısı bulması umuduyla sahaya sürüldü. 
   
   Göze çarpanlar 
   ZAGO Kırmızı kart gözünü korkutmuş İkili pozisyonlarda bu kez dikkatliydi. Kaan Dobra'nın açıklarını kapattı, sırıtmadı. 
   GİUNTİ Oyuna iyi başladı. Orta sahaya dinamizm getirdi. Ne var ki 25. dakikada sakatlığa yenik düştü ve oyundan çıktı. 
   TAYFUR Giunti'nin oyundan çıkması onun orta alandaki yükünü artırdı. Çok koştu. Ofansa destek olabilmek için çaba harcadı. 
   TÜMER İleri ikilinin arkasında görev yaptı. Çok top kaybetti. 3 puanı getiren golü atarken, kaçırdığı penaltı yakışmadı. 
   İLHAN Varlığıyla, yokluğu tartışılırdı. İlk 45 dakika rakip savunmanın arasında kayboldu, tek olumlu hareket yapamadı. 
   GROZDIC Orta sahada oyun kurucu olarak oynadı, takımını çok iyi yönlendirdi. Risksiz oyunu beğeni topladı. 
   SERTAN Bursaspor'u ateşleyen isimdi. Ofansta oynamasına karşın orta alana yardım etti. Kartal'a sıkıntı çektirenlerin başındaydı. 
   
   Maçtan notlar 
   Cordoba'ya tribün desteği 
   SON haftalarda yediği hatalı gollerle tartışılan isim haline gelen Oscar Cordoba'ya taraftar sahip çıktı. Siyah - Beyazlılar, Kolombiyalı eldiveni tribüne çağırarak, kendisine moral vermeye çalıştılar. 
   
   Otobüs korumada 
   GÜVENLİK güçleri, çarşamba günü Türkiye Kupası maçı sırasında Konyaspor kafilesini taşıyan otobüsün soyulmasını gözönünde bulundurarak, Beşiktaş'ın otobüsünü göz hapsine aldı. Takım otobüsü sıkı bir şekilde korundu. 
   
   Giunti şoku 
   ORTA sahanın başarılı ismi Giunti sağ üst adalesinden sakatlanarak, 25. dakikada yerini Yasin'e bıraktı. Tedavi altına alınan İtalyan yıldızın durumu bugün belli olacak. Öte yandan Bursa'ya maçtan bir gün önce giden oyuncular sabah kahvaltısı öncesi otelde bayramlaştılar. 
   
   Talihi döndü 
   BAŞKAN Serdar Bilgili, bir önceki kongrede olduğu gibi yine ilk deplasman olarak Bursa'ya gitti. 2002 yılında Bursa'da kupa finalinde Kocaelispor önünde farklı yenilgi nedeniyle kötü bir gün yaşayan Bilgili, bu kez mutlu ayrıldı. PAF takım rakibine 1-0 yenildi. 
   
   Altyapı Önal'ın 
   YENİ oluşan yönetimde görev dağılımı da netleşmeye başladı. Hüseyin Mican'ın başında olduğu altyapıya Emin Önal atanacak. Süleyman Seba döneminde de aynı görevi üstlenen Önal'ın, kulübe aktardığı 300 bin doları 1 milyon dolara tamamlayacağı öğrenildi. 
   
   Kuş uçurtulmadı 
   MAÇTA 1750 polis görev yaparken, İstanbul'dan gelen yaklaşık 600 otobüsteki taraftar, Gemlik ve Bursa'da sıkı bir şekilde kontrolden geçirildi. Çevrede içki satışlarına izin verilmezken, alkol ve uyuşturucu madde aldığı belirlenen bazı kişiler stada yaklaştırılmadı. İkinci yarının başında meşale yakılması nedeniyle oyun kısa süre durdu. 
   
   
</TEXT>
</DOC>
