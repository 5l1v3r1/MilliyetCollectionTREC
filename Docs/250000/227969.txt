<DOC>
<DOCNO> 227969 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/son/sonsiy13.html </URL>
<DATE> 2004/04/02/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Oylar arttı, eşitlik bozulmadı... 
</HEADLINE>
<TEXT>

     Kayseri'nin Süksün Beldesi'ndeki seçimlerde oylar eşit çıktığından yapılan kura çekimini kaybeden belediye başkan adayı, İl Seçim Kurulu'na itirazda bulundu. Yapılan sayımda adayların birer oyu daha arttı, ancak eşitlik bozulmadığından kura geçerli sayıldı. 
     İncesu İlçesi'ne bağlı Süksün Beldesi'ndeki seçimlerden sonra yapılan sayımda, AK Parti adayı Burhanettin Soyak ve BBP adayı Abdullah Erik 625'er oy almışlardı. Adayların itirazı üzerine İlçe Seçim Kurulu görevlilerince oylar 2 kere sayılmış, eşit bozulmayınca yapılan kura çekimini AK Parti adayı Soyak kazanmıştı. 
     Kurayı kaybeden Erik'in itirazını değerlendiren İl Seçim Kurulu, oyları yeniden saydı. Yapılan sayımda geçersiz sayılan 2 oyun kurallara uygun kullanıldığı tesbit edildi. Geçerli sayılan 2 oy pusulasından birinde Erik'e, diğerinde Soyak'a oy verilmiş olduğu görüldü. 
     İl Seçim Kurulu, 626'şar oy alan adaylar için daha önce yapılan kura çekimini geçerli sayınca, kurayı kazanan AK Parti adayı Burhanettin Soyak'ın başkanlığı kesinlik kazanmış oldu. 
     
</TEXT>
</DOC>
