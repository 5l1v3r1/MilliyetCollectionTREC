<DOC>
<DOCNO> 208141 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/12/son/sonspo04.html </URL>
<DATE> 2004/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Spurs'ü ipten aldı Son sözü Hidayet söyledi 
</HEADLINE>
<TEXT>

     NBA'de dün sabah oynanan maçta son haftaların formda iki takımının mücadelesinde San Antonio, Indiana Pacers'ı uzatmaların ardından tek sayı farkla geçerken, Hidayet Türkoğlu son saniye üçlüğüyle maçı uzatmaya götürdü. 
     Geçen sezonun şampiyonu ve Ortabatı Grubu lideri San Antonio Spurs, bu sezonun en iyi galibiyet yüzdesine sahip ekibi konumundaki Merkez Grubu lideri Indiana Pacers'ı uzatmanın ardından 89-88 yenerek, son 18 maçında 17. galibiyetine ulaştı. 
     Spurs'de Hidayet Türkoğlu, maçın normal süresinin bitimine 1 saniye kala attığı üç sayılık basketle maçı uzatmaya götürürken, tüm maç boyunca kaydettiği 15 sayıyla da takımının en skorer ikinci ismi oldu. Milli basketbolcu, 1 hücum, 5 savunma ribaundu alıp 3 de asist yaptı. Teksas Ekibinde yine sahanın yıldızı olup 30 sayı ve 15 ribauntla maça damgasını vuran Tim Duncan, son 33 maçında 30. kez 'double double' yapmayı başardı. Takımda ayrıca Sloven pivot Radoslav Nesterovic de 10 sayı ve 10 ribauntla galibiyete katkıda bulundu. Pacers'da ise Jermaine O'Neal 22 sayı ve 11 ribaunt, Ron Artest 21 sayı, 4 ribaunt ve 4 asist, Al Harrington 17 sayı ve 7 ribaunt, Reggie Miller da 11 sayı ve 4 asistle oynamalarına karşın takımlarını yenilgiden kurtaramadılar. Son yedi maçını kaybeden Golden State Warriors, Seattle Supersonics'i uzatmaların ardından 113-110 yenerek kötü gidişe son verdi. Oakland ekibinde tecrübeli oyuncu Clifford Robinson 28 sayı ile maçın yıldızı olurken, kaydettiği 6 tane üç sayılık basket ile kariyer rekorunu kırdı. Diğer sonuçlar Washington-Philadelphia 94-87, New York-Milwaukee 94-88, Minnesota-Miami Heat 83-77, Chicago-New Orleans 89-84, Utah Jazz-Atlanta 92-71 
     
     Eski Nets'li Dare hayatını kaybetti 

     Bu arada, dört sezon New Jersey Nets forması giyen Nijerya asıllı pivot Yinka Dare, kalp krizi geçirerek hayatını kaybetti. 32 yaşında hayata gözlerini yuman Dare, 1994 Draftı'nda New Jersey Nets tarafından ilk turda seçilmiş, kariyeri boyunca 2.1 sayı ve 2.6 ribaunt ortalamalarıyla oynamıştı. 
     
</TEXT>
</DOC>
