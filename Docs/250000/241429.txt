<DOC>
<DOCNO> 241429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/20/son/sonsiy15.html </URL>
<DATE> 2004/05/20/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Cem Uzan'ın bedelli askerliği iptal edildi, askere çağırıldı 
</HEADLINE>
<TEXT>

     Genç Parti GP Genel Başkanı Cem Uzan'ın avukatı Esra Kırımlı, Üsküdar Askerlik Şubesi'nin tebligatında ''Cem Uzan'ın askerliğinin iptal edildiğini ve yedek subay ya da er olarak askerlik görevini yapabilmesi için yükseköğrenim evraklarının istendiğini'' bildirdi. 
     Üsküdar Askerlik Şubesi'nin Cem Uzan'ın askerlik işlemlerine ilişkin tebligatı, önce nüfus kaydının bulunduğu Üsküdar Kaymakamlığı'na gönderildi. Ancak Üsküdar Kaymakamlığı, Uzan'ın ilçede ikametgahının bulunmaması nedeniyle tebligatı Beykoz Kaymakamlığı'na iletti. Beykoz Kaymakamlığı da İlçe Emniyet Müdürlüğü Paşabahçe Polis Merkezi aracılığıyla tebligatın Uzan'a ulaştırılmasını istedi. 
     Paşabahçe Polis Merkezi Evrak Bölümü'nden 3 polis memuru ile Çubuklu Mahallesi Muhtarı Şenel Ustabaşı, 11 Mayıs Salı günü Uzan'ın evine giderek tebligatı vermek istedi. Fakat kapıdaki görevlilerin durumu Uzan'ın avukatı Esra Kırımlı'ya bildirmeleri üzerine, Kırımlı gelerek tebligatı teslim aldı. 
     
     UZAN'IN AVUKATININ AÇIKLAMASI 

     Avukat Kırımlı, AA muhabirine yaptığı açıklamada, ''tebligatta, Cem Uzan'ın askerliğinin iptal edildiğinin bildirildiğini ve askerliğinin yedek subay ya da er olarak yapmasının belirlenmesi için gerekli yükseköğrenim evraklarının 2 ay içinde getirilmesinin istendiğini'' söyledi. 
     Kırımlı, ''Askerliğin iptaliyle ilgili gerekçe belirtilmemiş. Gerekçeyi bilmiyoruz. Bu nedenle ertesi gün bir avukat aracılığıyla Ankara ASAL'a bir dilekçe vererek, gerekçenin bildirilmesini istedik. Şu ana kadar bir cevap gelmedi. Gerekçenin bildirilmesinden sonra 'yürütmenin durdurulması' isteğiyle Askeri Mahkeme'ye dava açacağız'' dedi. 
     Esra Kırımlı, tebligatta Uzan'ın ifade vermesi ya da savunma yapmasının istenmediğini kaydetti. 
     2001 yılında da Cem Uzan'ın askerliğinin gündeme getirildiğini anlatan Kırımlı, bu dönemde ASAL'ın basın açıklaması yaparak, ''Cem Uzan'ın o dönemde durumunun araştırıldığı ve dövizle askerlik yapması için gerekli şartları ilgili mevzuata göre taşıdığının belirtildiğini'' bildirdi. 
     Kırımlı, Cem Uzan'ın Libya ve Suudi Arabistan'da 6 yıl çalıştığını ifade ederek, ''Bu ülkelerde çalışma ve oturma izinleri vardı. Bunlar olmadan zaten çalışamazsınız'' diye konuştu. 
     Avukat Kırımlı, tebligatın Cem Uzan'a getirilmesi sırasında GP Genel Başkanı'nın evinde bulunmadığını da sözlerine ekledi. 
     
</TEXT>
</DOC>
