<DOC>
<DOCNO> 213360 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/05/son/sonspo32.html </URL>
<DATE> 2004/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Çaykur Rizespor'da Malatyaspor maçı hazırlıkları... 
</HEADLINE>
<TEXT>

     Çaykur Rizespor, Malatyaspor ile deplasmanda yapacağı maçın hazırlıklarını sürdürüyor. 
     Teknik Direktör Yılmaz Vural yönetiminde yapılan çalışmaya Diyarbakırspor'dan transfer edilen Saffet ile Hikmet Karaman tarafından kadro dışı bırakılan ancak Vural döneminde affedilen Murat Sözkesen de katıldı. 
     Vural, mevcut kadrodan Merthan, Zeki, Batista ve alt yapıdan alınan Aytaç'ı kadro dışında bırakarak kadroyu 23 futbolcuya indirdi. 
     İki gündür çift antrenman yaptıklarını belirten Vural, ''Futbolcuları kısa bir süre içinde tanıyıp, doğru bir uygulama yapmak istiyorum. Her gün toplantılar yapıyoruz. Bir an evvel hızla devam eden ligin hızına uymak zorundayız'' dedi. 
     Vural, Malatyaspor'un iyi bir takım olduğunu ifade ederek, şöyle konuştu 
     ''Malatyaspor, ligde rahat takımlarından biri. Çok gol atıyorlar, az gol yiyorlar. Ancak bizim korkunç puana ihtiyacımız var. 15 maçın 10'unda başarılı olmamız gerekiyor. Malatyaspor maçıyla birlikte çıkışa geçmek istiyoruz. Kadromuz kaliteli diyorsak, bunu sahaya yansıtmalıyız. Bugüne kadar olan şansızlıkları şanslı konuma getirmek zorundayız.'' 
     
     SAFFET'LE SÖZLEŞME 
     Öte yandan Çaykur Rizespor'da, Diyarbakırspor'dan alınan Saffet ile resmi sözleşme yapıldı. 
     Saffet, Ekrem Cengiz Tesisleri'nde yapılan imza töreninde, Çaykur Rizespor'la 1 yıllık sözleşme imzaladı. 
     Saffet, Çaykur Rizespor'da daha önce forma giydiğini belirterek, ''Bunun için Çaykur Rizespor'u tercih ettim. Tanıdığım bir camiaya geldim. Başarılı olacağıma inanıyorum'' dedi. 
     Ligde Çaykur Rizespor'un iyi bir konumda olmadığını ifade eden Saffet, ''Önemli olan ligin sonundaki yerimiz. Arkadaşlarla iyi hava yakalayıp ligin üst sıralarına tırmanmak için mücadele edeceğiz'' diye konuştu. 
     
</TEXT>
</DOC>
