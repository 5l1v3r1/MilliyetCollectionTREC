<DOC>
<DOCNO> 233204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/son/sonspo02.html </URL>
<DATE> 2004/04/20/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
Giunti Konuşmalarım yanlış çevrilmiş... 
</HEADLINE>
<TEXT>

     Beşiktaş'ın, İtalyan futbolcusu Giunti, Konyaspor maçından sonra saha içinde teknik direktör Mircea Lucescu ile yaptığı konuşmanın yanlış aktarıldığı iddiasında bulundu. 
     Giunti, Zaman Gazetesi'nin 14. Yılın Sporcuları Ödül Töreni sırasında futbolcu arkadaşı Sinan ile birlikte yaptığı açıklamada, Konyaspor maçının ardından Lucescu ile konuşmasının yanlış aktarıldığını ifade ederek, ''Benim İtalyancam anlaşılmamış. Alakasız şeyler söylenmiş. Hiçbir zaman takım arkadaşım hakkında kötü konuşmam. Arkadaşlarıma saygısızlık yapmam'' dedi. 
     Türkiye'de, yabancı bir futbolcu olarak misafir konumunda bulunduğunu kaydeden Giunti, ''Maçtan sonra kameralar önünde değil, içeride konuşmalıydım. Hata yaptım. Bizler, tecrübeli oyuncular olarak hocamızla fikir alışverişinde bulunuyoruz. Hocamız bizi dinler, biz de O'nu dinliyoruz. İki puan kaybettiğimiz için üzgündük. O anda öyle bir davranışta bulundum'' diye konuştu. 
     Sinan ise olaydan sonra Giunti ile konuştuğunu, kendisini ağabey olarak gördüğünü ve olayın yanlış aktarıldığını anladığını söyledi. 
     
</TEXT>
</DOC>
