<DOC>
<DOCNO> 229262 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/son/sondun50.html </URL>
<DATE> 2004/04/07/ </DATE>
<TIME> 19.55 </TIME>
<AUTHOR>  </AUTHOR>
<HEADLINE>
UBP "Hayır" kararı aldı "KKTC'ye ve haklarımıza sahip çıkalım" 
</HEADLINE>
<TEXT>

     KKTC'de ana muhalefetteki Ulusal Birlik Partisi UBP , Annan planının sunulacağı 24 Nisan'daki referandumda ''hayır'' oyu kullanılması için kampanya başlatma kararı aldı. 
     Cumhuriyet Meclisi'nde 18 milletvekili ile ikinci parti konumundaki UBP, Annan planının son şeklinde iyileştirmeler olmasına karşın, ''Kıbrıs Türkünün geleceğini karartacak tehilikeler içerdiği'' gerekçesiyle, ''tarihi misyonu'' gereği referandumda ''hayır'' demeye karar verdi. 
     Referanduma yönelik tavrını belirlemek amacıyla bugün önce meclis grubuyla Genel Yönetim Kurulu'nu, öğleden sonra da Parti Meclisi'ni toplayan UBP, konuya ilişkin kararını akşam saatlerinde 3 sayfalık yazılı metinle açıkladı. 
     Bu arada, UBP Genel Başkanı Derviş Eroğlu, yarın konuyla ilgili bir basın toplantısı düzenleyecek. 
     
     ''ULUSAL DAVADAN İSTİSNALAR'' 
     UBP Basın Merkezi aracılığıyla yapılan açıklamada, Annan planıyla birlikte yaşanan müzakere sürecinin dayatmalarla devam ettiği ve tarafların uzlaşması olmadan planın tarafların gündemine taşındığı kaydedildi. 
     Ulusal Birlik Partisi'nin hükümette olduğu dönemde kararlı davranarak dayatmalara karşı çıktığı ve bu dönemde ''oynanmak istenen oyunların boşa çıktığı'' belirtilen açıklamada, seçimlerin ardından hükümet değişikliğiyle birlikte ''ulusal davadan istisnalar'' olduğu görüşüne yer verildi. 
     UBP'nin, Annan planı ve Cumhurbaşkanı Rauf Denktaş'ın New York davetine katılmaması gerektiğine ilişkin tutumunun anımsatıldığı açıklamada, gerek Lefkoşa'da, gerek İsviçre'de yapılan görüşmelerde tarafların mutabakata varamadıkları kaydedildi. 
     
     ''İYİLEŞTİRMELER VAR AMA ONAY VERMEK MÜMKÜN DEĞİL'' 
     Açıklamada, ''BM Genel Sekreteri Kofi Annan tarafından tamamlanarak taraflara sunulan Annan Planı'nın son şeklinde, ilk şekline göre bazı konularda önemli iyileştirmeler ve bazı konularda da açıklık olmasına karşın, Ulusal Birlik Partisi'nin, Kıbrıs politikası uyarınca bu plana onay vermesinin mümkün olmadığı'' kaydedildi. Açıklamada, özetle şu ifadelere yer verildi 
     ''Plan geleceğimizi karartacak çok hayati tehlikeler içermektedir. Annan planının son şekli UBP kurultayları, parti meclisleri, yetkili organları, UBP başkanlığındaki hükümetlerin ve Cumhuriyet Meclisi'nin aldığı kararlara taban tabana zıttır. UBP'nin tarihi misyonundan yola çıkan Parti Meclisi'nin, yaşanan süreci ve gelinen son noktayı göz önünde bulundurarak plana olumlu yaklaşması mümkün değildir.'' Genel Başkan ve yetkili kurullara, plana karşı ''hayır'' kampanyası için yetki verildiği belirtilen açıklamada, Kuzey Kıbrıs Türk Cumhuriyeti ile Kıbrıs Türkünün haklarına sahip çıkılması çağrısında bulunuldu. 
     
     ANNAN PLANI'NA NEDEN ''HAYIR'' 
     UBP Parti Meclisi, Annan Planı'na karşı çıkma nedenlerini de şu maddeler altında özetledi 
     ''-Eşit ve egemen devlet temelinde bir uzlaşma öngörülmüyor. 
     -Garanti sistemi sulandırılıyor ve Kıbrıs Türk halkının güvenlik ihtiyacına yanıt verilmiyor. 
     -Ortaya konulan harita ile 50 binin üzerinde insanımızın göç etmesi empoze ediliyor. 
     -Göç edecek insanımızın nereye, hangi koşullarda, ne zaman yerleşeceği ortaya konulmuyor. Bu işlemler için gerekecek kaynak bugüne kadar dünyanın hiçbir sorunlu yerinde çare üretemeyen bağışçılar konferansından toplanacak gelire endeksleniyor. 
     -Tahsisten hak sahibi olanlar, mücahitlik puanı ile mal alanlar, şehit yakınları ve gazilerimizin yasal düzenlemelere dayanarak aldıkları mallar, planla tamamen boşlukta kalırken, bu insanlara oluşturucu devlet anayasası ile güvence verildiği iddia edilmektedir. Oluşturucu devletin milyarlarca dolar tutacak böylesi bir mağduriyeti giderme projesini nasıl ve hangi kaynakla yürütebileceği konusunda ise bugüne kadar hiç kimse tarafından ortaya somut bir görüş ortaya konulamamıştır. 
     -Malından, mülkünden, bahçesinden, tarlasından, ağılından olacak insanlarımızın rehabilitasyonu konusunda somut bir şey önerilmiyor, bunun için gereken maddi kaynak sağlam temellere dayanmıyor. 
     -Mal-mülk konusunda KKTC vatandaşlarını büyük ölçüde mağdur edecek, sosyal ve ekonomik yaşamımızı sarsacak bir sistem dayatılıyor. 
     -Kendi sınırlarımız içinde kalması öngörülen Karpaz'daki dört köyümüz Yenierenköy, Dipkarpaz, Sipahi, Adaçay tamamen Rumlara terk edilmekte ve Rumlara bu köylere sınırsız yerleşme hakkı tanınmaktadır. 
     -İki kesimlilik, ilk 18 yılda bugünkü nüfusumuza oranla aramıza gelecek 36 bin Rum ve daha sonra nüfusumuzun üçte birine ulaşacak Rum sayısı ile bozulacak, içimize yangın bombaları yerleştirilmiş olacaktır. 
     -65 yaş üzerindeki Rumlarla yanlarına alacakları birinci derecedeki yakınlarına iki yıl sonra kuzeye sınırsız dönüş hakkı verilmektedir. 
     -KKTC vatandaşları arasında anayasaya aykırı bir şekilde ayrım yapılması ve 45 bin kişilik bir listenin referandum öncesinde BM'ye teslim edilmesi dayatılmaktadır. 
     -Geçiş dönemi son derece kısa tutulmakta, bize uyum süreci tanınmamakta ve ekonomimiz büyük risk altına sokulmaktadır. 
     -Plandaki derogasyonlar Rumların istekleri doğrultusunda kalıcı olmaktan çıkartılmış, mal-mülk ve iki kesimlilik konularında planda yer alanların ise Avrupa İnsan Hakları Mahkemesi ve AB Adalet Divanı yolu ile ortadan kaldırılması yolu açık tutulmuştur. Anlaşmanın AB birincil hukuku olacağı konusunda verilen güvenceler yetersizdir. 
     -Anayasal sürece aykırı anayasa hazırlama çabalarının ardından şimdi de halkımızın içeriğinden habersiz olduğu, bir anayasayı ve yine hazırlanmasında hiçbir katkımız olmayan halkın bilmediği 131 yasayı onaylamamız istenmektedir. 
     -Anayasamıza aykırı bir referanduma zorlanarak egemen KKTC'yi ortadan kaldırmamız talep edilmektedir.'' 
     
</TEXT>
</DOC>
