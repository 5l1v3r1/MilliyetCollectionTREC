<DOC>
<DOCNO> 231474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/son/sonyas26.html </URL>
<DATE> 2004/04/14/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Esrarengiz olay Trafik kazası 10 gün sonra ortaya çıkınca... 
</HEADLINE>
<TEXT>

     ABD'de, 5 yaşındaki bir kız çocuğu, 10 gün önce meydana gelen trafik kazasında ölen annesinin cesedinin yanında bulundu. 
     Yetkililerin verdiği bilgiye göre, kazadan yara almadan kurtulan Ruby Bustamante adlı küçük çocuk, anayoldan 50 metre aşağıda bir dere yatağına 10 gün önce yuvarlanan aracın yanında bulundu. Ford Taurus marka otomobil, anayolun kenarındaki bariyerleri tamir eden yol ekiplerince fark edildi. 
     Ekipler, aracın yanına geldiğinde, 26 yaşında hayatını kaybeden anne Norma Bustamante ve hayatta kalan kızı Ruby'i buldular. 
     Kazadan sonraki süre içinde araçta bulduğu ufak tefek yiyeceklerle beslenen Ruby, hastaneye kaldırıldı. 
     Ruby'nin büyükbabası, bir yerel televizyon kanalına yaptığı açıklamada, torununun, annesinin hemen ölmediğini, bir iki gün yaşadığını kendisine anlattığını söyledi. 
     Annenin ve kızının, 4 Nisan'dan bu yana kayıp olduğunun yetkililere bildirilmesine rağmen hemen harekete geçilmediğini belirten büyükbaba, bu nedenle yetkililere çok kızgın olduğunu bildirdi. 
     Kazanın üzerinden çok zaman geçmesi nedeniyle annenin cesedi çürüdüğü için kimlik tespitinin birkaç günden fazla süreceği de belirtildi. 
     
</TEXT>
</DOC>
