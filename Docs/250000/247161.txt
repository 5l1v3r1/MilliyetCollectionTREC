<DOC>
<DOCNO> 247161 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/11/son/sonsiy15.html </URL>
<DATE> 2004/06/11/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Şener Kendim dahil, politikacılara pek hayran olmam 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, liradan 6 sıfır atılacağı için bir yıl sonra doların değerinin çok düşeceğini bildirdi. Şener, şu anda yaklaşık 1 milyon 500 bin lira olan doların, bir yıl sonra 1.5 lira olacağını söyledi. 
     Devlet Bakanı ve Başbakan Yardımcısı Abdüllatif Şener, Hafsa Sultan Koleji Öğrencileri ile bir söyleşi yaptı. 
     Şener, söyleşi öncesinde Bilim Olimpiyatları'nda dereceyi giren öğrencilere çeyrek altın taktı. Daha sonra Sivas türküsü söyleyen öğrencilere eşlik eden Bakan Şener, Mir Hasan Orhan isimli öğrenci ile Yeşil Ördek türküsünü birlikte okudu. 
     Bakan Şener, daha sonra öğrencilerin kendisine yönelttiği soruları yanıtlayarak bir söyleşi gerçekleştirdi. Söyleşiye ''şu anda sınavda olan siz misiniz, yoksa ben mi '' diye soru sorarak başlayan Şener, bir öğrencinin ''herkes'' şeklinde yanıt vermesini beğendi. Basın mensuplarının da şu anda sınav da olduğunu belirten Şener,''Sizleri kutluyorum. Şu basını sınava sokamıyorum diye üzülüyordum. Ama sayenizde ilk kez basını da sınava sokuyorum'' dedi. 
     
     ÇOCUKLARINDAN BAKAN ŞENER'E SİTEM 

     Bir soru üzerine öteden beri hep öğretim üyesi olmayı istediğini anlatan Şener, Bakanlık yaptığı dönemde çocuklarına yeterince zaman ayıramamaktan yakınırken, kimi zaman bu konu ile ilgili vicdan azabı çektiğini kaydetti. 
     Eve geç saatlerde gitmesi ile ilgili iki de anekdot anlatan Şener, bir gün evini aradığında telefonu ilkokula giden küçük kızı Elif'in açtığını ve kendisine ''Baba ne olur bugün bize gelsene'' dediğini aktardı. Şener, bir başka gün ise büyük kızı Beyza'nın kendisine bakanların, milletvekillerinden daha çok para kazanıp kazanmadığını sorduğunu, kendisinin de bakanların ikinci bir para almadığını asıl aldıkları paranın milletvekili maaşı olduğunu söylediğini ifade etti. 
     Şener,kızıyla bu konuşmalarının üzerinden bir kaç ay geçtikten sonra bir başka sohbet sırasında kızı Beyza'nın bu kez de ''Sakın bir daha kafasızlık yapıp bakan olmayasın'' dediğini aktardı. İki büyük oğlu ile zaman zaman sinema ve tiyatroya gittiğini, zaman zaman da bilardo oynadığını belirten Şener, oğullarının bilardoda hep kendisini yenmesinden yakındı. 
     Öğrencilerin, doların yükselip yükselmeyeceğine ilişkin sorularına da yanıt veren Bakan Şener, 10 yıl sonra doların değerinin çok düşeceğini söyledi. Şener, çünkü 2005'in Ocak ayında liradan 6 sıfır atılacağını, şu anda 1 milyon 500 bin lira civarında bulunan bir doların, liradan 6 sıfır atılınca 1.5 lira olacağını kaydetti. 
     Bir kız öğrencinin ''kumbarasındaki parayı döviz mi, yoksa lira olarak mı değerlendirmesi gerektiğini'' sorması üzerine de Şener, lirada değerlendirmesi tavsiyesinde bulundu. 
     
     ''POLİTİKACILARA PEK HAYRAN OLMAM'' 

     Yazar Yaşar Kemal'in kendisini Dünya Gazeteciler Kongresi'nde niye öptüğünü bir soru üzerine ayrıntıları ile anlatırken Şener, hangi politikacılara hayran olduğuna ilişkin soruya verdiği yanıtta da ''Kendimde dahil politikacılara pek hayran olmam'' dedi. 
     Şener, politikacıların mutlaka başarılı olması gerektiğini, onların başarısızlığının ülkenin zarara uğraması anlamına geleceğini bildirdi. 
     Başbakan Yardımcısı olarak devlet yönetiminde bulunmanın zor bir iş olduğunu, bunun zorluğunun bireysel bir zorluk değil, toplumsal sorumluluktan kaynaklandığını da anlatan Şener, bir öğrencinin isteği üzerine Necip Fazıl Kısakürek ile Mevlana'dan şiirler okudu. 
     Şener, söyleşinin sonunda öğrenciler ile toplu hatıra fotoğraf çektirdi. 

     
</TEXT>
</DOC>
