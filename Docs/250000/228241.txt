<DOC>
<DOCNO> 228241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/03/son/sonsiy06.html </URL>
<DATE> 2004/04/03/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
CHP Genel Merkezi önünde protesto .. 
</HEADLINE>
<TEXT>

     CHP'de kendilerini ''Anadolu Hareketi'' olarak isimlendiren muhaliflerin öncülüğündeki bir grup, genel merkez önünde protesto gösterisi yaparak, Genel Başkan Deniz Baykal ve parti yönetimine istifa çağrısı yaptı. 
     CHP Genel Merkezi önünde toplanmaya başlayan ve ellerinde parti bayrakları ve pankartlar taşıyan grup sık sık slogan atarak, parti yönetimini protesto etti. CHP Genel Merkezi'nin bulunduğu Üsküp Caddesi'nde yoğun güvenlik önlemleri dikkat çekerken, oluşturulan çevik kuvvet barikatıyla protestocuların binanın hemen önüne kadar gelmeleri önlendi. 
     Aralarında eski milletvekilleri Erdal Kalkan, Veli Aksoy, Celal Topkan, Ethem Cankurtaran ve Rıza Yılmaz'ın da yer aldığı grupta bulunanların bir bölümünün yakalarında ''Seninle olmuyor'' yazılı kokart taşıdıkları, bazı gençlerin de başlarına ''Geleceğimi istiyorum'' yazan bantlar taktıkları görüldü. 
     ''Baykal istifa, yönetim istifa'' sloganları atan grubun ellerinde taşıdıkları, ''Geleceğimi karartma, kökümüzü kurutma'', ''Çözüm Baykal değil, çözüm CHP'', ''Sen hep haksız çıktın'' pankartları dikkat çekti. Protestocular adına bir grup polis barikatına rağmen, binanın merdivenleri önüne büyük bir abaküs bırakarak, ''Hesap bilmiyorsanız bunu alın da öğrenin'' diyerek tepkilerini ifade ettiler. 
     Protestocu grup adına bir konuşma yapan Anadolu Hareketi Sözcüsü eski Edirne milletvekili Erdal Kalkan, CHP'nin yerel seçimlerde başarılı olamadığını ve bundan Genel Başkan Deniz Baykal ve parti yönetiminin sorumlu olduğunu savundu. 
     Kalkan, seçim öncesinde parti yönetimine uyarılarda bulunduklarını ancak dikkate alınmadığını belirterek, emeğin partisi olması gereken CHP'nin ''tuzu kuruların partisi haline getirildiğini'' söyledi. 
     CHP'nin ''diğer partiler gibi otel lobilerinde, şirket binalarında kurulmadığını, Ulusal Kurtuluş Savaşı'nda, ateş ve barutun içinde kurulduğunu belirten Kalkan, ''CHP hiç kimsenin babasının malı, çiftliği değil. CHP'yi bu duruma düşürenler en kısa sürede istifa etmeli, olağanüstü kurultay toplanmalıdır'' dedi. 
     Kalkan'ın konuşmasının ardından gruba seslenen Giresun eski il başkanı Ömer Adıgüzel de partinin gerçek sahipleri olarak toplandıklarını, taşkınlık yapmak, slogan atmak için biraraya gelmediklerini belirtti. Grup, Adıgüzel'in isteği üzerine sessizce bir süre oturarak protestolarını sürdürdükten sonra, alkışlarla bina önünden ayrıldı. 
     Protestocular, CHP Yönetimi'nin yazılı başvurusu üzerine güvenlik güçlerinin cadde girişlerini tutarak otobüslerin girmesine izin vermediğini, o nedenle bazı arkadaşlarının eyleme katılamadıklarını öne sürdü. 
     CHP PM ÜYELERİNDEN BAYKAL "İSTİFA" SESLERİ 
     Eski CHP Parti Meclisi PM üyeleri, il ve ilçe başkanlarından bazılarının da aralarında bulunduğu ''Demokrasi ve Hukuk Girişimi'', CHP Genel Başkanı Deniz Baykal'a ''istifa'' çağrısında bulundu. 
     The Marmara Oteli'nde biraraya gelen girişim üyelerinden eski CHP PM üyesi sanatçı Bedri Baykam, 28 Mart yerel seçimlerinde CHP'nin başarısız olduğunu kaydederek, ''Sayın Baykal'ın kendi rızasıyla çekilmesini, bu işi bırakmasını istiyoruz'' dedi. 
     Eski CHP İstanbul il başkanlarından Mehmet Bölük de, CHP'nin ve solun sıkıntı içinde bulunduğunu, kendini yenileyemediğini ve iktidara alternatif olamadığını söyledi. 
     ''Deniz Baykal, Türkiye'nin geleceğinde problem olarak duruyor. Bu görevi bir an önce boşaltması gerekiyor'' diyen Bölük, ''28 Mart seçimlerinde CHP'ye oy verenlerin 'Baykal'a rağmen', vermeyenlerin ise 'Baykal var' diye vermediklerini'' savundu. 
     Bölük, ''CHP'nin bir an önce kurultay yaparak yönetim değişikliğine gitmesi gerektiğini'' bildirdi. 
     Eski il başkanlarından Ali Özcan da, ''CHP'nin hem 3 Kasım, hem de 28 Mart seçimlerinde başarısız olduğunu, 'başarılı' gösterilemeyeceğini'' belirtti. 
     Özcan, ''Parti içinde demokrasi ve hukuk istiyoruz. Genel Başkan ve arkadaşları, onurlu ve haysiyetli bir şekilde görevden çekilmeliler'' dedi. 
     Eski CHP Beşiktaş ilçe başkanlarından Mehmet Durakoğlu da, ''Solun son iki seçimde tabanından koptuğunu, ezilmiş kesimlerden değil geliri yüksek kesimlerden oy aldığını'' ifade ederek, şunları kaydetti 
     ''Tıpkı çağdaş parti yapılanmalarında olduğu gibi, başarısızlık karşısında takınılması gereken tavır istifadır. Sancısız ve sıkıntısız bir değişim süreci için CHP'nin tüm yönetim kadrosu, kendi rızasıyla çekilmelidir.'' 
     
</TEXT>
</DOC>
