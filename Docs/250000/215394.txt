<DOC>
<DOCNO> 215394 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/16/spor/yguven.html </URL>
<DATE> 2004/02/16/ </DATE>
<TIME>  </TIME>
<AUTHOR> Ercan GÜVEN  </AUTHOR>
<HEADLINE>
Tartışmalı meziyet 
</HEADLINE>
<TEXT>

   
   Artık Süper Lig'de hiçbir maç rakiplerinkinden bağımsız olarak düşünülemezdi. Futbolun büyük bir yüzdesini içeren "moral kondisyon" biraz da rakiplere endeksliydi. Fenerbahçe'yi saatler önce Beşiktaş'ın aldığı galibiyet etkilemiş olmalıydı. Yoksa kronik bir şekilde "kötü, fakat hırslı" oynayan Fenerbahçe'nin tek olumlu yönü mücadeleciliği, nasıl bu kadar verimsiz olabilirdi. 
   Maçın sonunda pozisyon çılgınlığı haline gelen kazanma arzusu iyi de, bu oyun, Fenerbahçe'nin sistemindeki tehlikelerin en güzel örneğiydi. Şampiyon olmak isteyen bir Fenerbahçe hem mücadele etmeli, hem de iyi futbolla skoru lehine çevirebilmeliydi. Mücadele yetmedi. 
   İlginç bir ilk yarıydı. Diyarbakır golü bağıra bağıra geldi. Sakıp Özberk Nobre'yi, Ramazan ile kelepçelemiş, Hoojdonk'a da, Cem Beceren'i yapıştırmıştı. Tuncay ise soldan bindirme yapmak yerine orta alana kayıyor ve oradaki Diyarbakır kalabalığına sıkışıp, kalıyordu. Son haftaların ümidi Özat'tan da pek ümit görülmüyordu. Fenerbahçe "imame"si kopmuş tespih gibi dağınık ve bireysel oyuna mahkum kalmıştı artık. Orta sahadan binbir zorlukla taşınan topların bile ne yapılacağı meçhuldü. Tek şans duran toplardaydı. Hoojdonk da farkındaydı ve 30-40 metreden topu kaleye nişanlıyordu. 
   İkinci devrede yeni bir "Daum modeli" vardı sahada. Tomas'ın yerine Rebrov, İsmail'in yerine Servet alınmış, Ümit Özat sol beke kaydırılmıştı. Yeni uygulamaya on dakika içinde iki net gol pozisyonuna girerek karşılık verdi Diyarbakırspor. Ama Fenerbahçe havasını yakalamıştı bir kere. 59. dakikada Nobre'nin golü ile seyirci de devreye girdi. Mutlaka galibiyet istiyordu tribünler. Ama Diyarbakırspor da aynı niyetteydi. Karşılıklı birer gol daha gelince taraflar tüm tedbirleri rafa kaldırıp, müsabakayı tenis maçına çevirdi. Defans falan hak getire... Kalan dakikalar seyirlikti skorluk değil... 
   Bugüne kadar Fenerbahçe iyi oynayamayan ama iyi mücadele eden bir takım olarak yorumlanıyordu. Diyarbakır maçı ile Fenerbahçe'nin "mücadeleciliği" de tartışılabilir oldu. Verimsiz bir mücadele yorgunluktan başka bir şey değildi. 
   
      
</TEXT>
</DOC>
