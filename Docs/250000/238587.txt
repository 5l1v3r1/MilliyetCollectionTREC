<DOC>
<DOCNO> 238587 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/09/son/soneko12.html </URL>
<DATE> 2004/05/09/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
"Gelir dağılımı ve yoksulluk Türkiye'nin en temel sorunları arasındadır" 
</HEADLINE>
<TEXT>

     4. Türkiye İktisat Kongresi Sonuç Bildirgesi'nde, gelir dağılımı ve yoksulluğun Türkiye'nin en temel sorunları arasında bulunduğu kaydedildi. 
     4. Türkiye İktisat Kongresi'nde sonuç bildirgesi, Devlet Bakanı ve Başbakan Yardımcısı Abdüllatif Şener tarafından kamuoyuna açıklandı. 
     Sonuç bildirgesinde, gelir dağılımını düzeltmek amacıyla gelirin piyasa koşuşlarına göre dağılımına, ekonomik ve sosyal dengeler dikkate alınarak müdahale etmenin mümkün ve gerekli olduğu kaydedildi. 
     Gelir dağılımının iyileştirilmesi ve yoksullukla mücadele konusunda uygulanan kamusal araçlarla yapılan yardımların iyi takip edilmesi amacıyla kuruluşlar arasında koordinasyonun ivedilikle oluşturulması gerektiği vurgulandı. 
     
     ULUSAL YOKSULLUKLA MÜCADELE STRATEJİSİ OLUŞTURULMALI 

     Bildiride, kısa vadede yoksulluğun alt sınırı olarak kabul edilen ''mutlak yoksulluk sınırının'' altında hiçbir vatandaşın kalmamasının temel hedef olduğu, orta vadede gelir dağılımındaki düzelmeyi Portekiz'in bugün bulunduğu seviyelere kadar getirmenin amaçlandığı, uzun vadede ise yoksulluk ve gelir eşitliğinde AB ülkeleri ortalamasına ulaşılmasının kaydedildiği bildirildi. Ulusal yoksullukla mücadele stratejisinin oluşturulması gerektiği de belirtildi. 
     Eğitim konusunda bölgeler arası dengesizlik ve eğitimde cinsiyet ayrımının azaltılması gerektiğinin vurgulandığı bildiride, sağlık ve eğitim hizmetlerinin hem büyümeyi destekleyen, hem de gelir eşitsizliğini azaltan etkisi olması nedeniyle beşeri sermayeye ve sosyal hizmetlere yatırım yapılması gerektiği üzerinde duruldu. 
     Orta ve uzun vadede sürdürülebilir yüksek büyüme açısından makro ekonomik ve politik istikrarın önemine dikkat çekilen bildiride, ''Ekonomide kısa vadede şoklar ve dalgalanmalar olsa bile orta ve uzun vadede temel makro ekonomik politikalar önem kazanmaktadır. Bu bağlamda doğru politikalar uygulanması ve uygulanan politikaların sık sık değiştirilmemesi önemlidir. Türkiye önemli bir büyüme potansiyeline sahiptir. Ancak, makro ekonomik ve siyasi istikrarın yanı sıra yatırım ortamının iyileştirilmesi, bölgesel dinamiklerin hareket geçirilmesi, kurumsal yapının buna uygun olarak düzenlenmesi gerekmektedir'' denildi. 
     Bildirgede, yapısal reformlar alanında faiz dışı fazla hedefini destekleyen alanlara öncelik verilmesi gerektiği belirtilerek, şunlar kaydedildi 
     ''Mali disiplinin sağlanması doğrultusunda kamu açıkları ve özellikle sosyal güvenlik açıkları azaltılmalıdır. Kamu maliyesinde harcamalar ve gelirler, büyümeyi destekleyecek ve gelir eşitsizliğini azaltacak şekilde yeniden yapılandırılmalıdır. Makro ekonomik istikrarın sağlanması için mali disiplinin korunması ve yapısal reformlara devam edilmesi gereklidir. Yapısal reformlarla desteklenmeyen mali disiplinin başarılı olma şansı yoktur. Bu kapsamda kayıtdışı ekonomi kontrol altın alınmalı, kamuda iyi yönetişim ilkeleri yerleştirilmeli ve hukuki altyapı yerleştirilmelidir.'' Bildiride, 2004 yılı Aralık ayında toplanacak AB zirvesinde Türkiye ile müzakerelerin açılmasına karar verilmesi halinde ülke için zorlu ve yeni bir sürecin başlayacağı, Türkiye'nin bazı alanlarda Gümrük Birliği çerçevesinde AB müktesebatına uyum sağladığı kaydedildi. 
     AB'ye 1 Mayıs 2004 tarihinde üye olan ülkelerin tecrübeleri de dikkate alınarak, müzakere sürecine yönelik hazırlıkların vakit geçirilmeksizin başlatılması gerektiği kaydedildi. 
     
     KAMUDA YENİDEN YAPILANMANIN DİNAMİĞİ DEMOKRATİKLEŞME OLMALIDIR 

     4. Türkiye İktisat Kongresi Sonuç Bildirgesi'nde, kamuda yeniden yapılanmanın temel dinamiğinin demokratikleşme ve katılım olması gerektiği kaydedildi. 
     İzmir'de 5 Mayıs Çarşamba günü açılışı yapılan 4. Türkiye İktisat Kongresi, düzenlenen basın toplantısıyla sona erdi. 
     Devlet Bakanı ve Başbakan Yardımcısı Abdüllatif Şener tarafından okunan sonuç bildirgesinde, iyi yönetişimle büyüme ve kalkınma arasında doğrudan bir ilişki bulunduğu kaydedildi. 
     Bildirgede bilim-teknoloji politikalarının Vizyon 2023 hedefleri çerçevesinde hayata geçirilmesi, AR-GE'ye daha fazla kaynak aktarılması, ulusal inovasyon sisteminin geliştirilmesi, sanayide bilgi ve iletişim teknolojilerinin kullanımının yaygınlaştırılması, ileri teknoloji alanları ile teknoloji geliştirme bölgelerinin teşvik edilmesi gerektiği belirtildi. 
     Yatırımların ve büyümenin artırılması için sanayi üzerindeki aşırı vergi ve prim yükünün hafifletilmesi, teşvik politikalarının yeniden düzenlenmesi, enerji maliyetlerinin düşürülmesi ve alternatif enerji kaynakları geliştirilmesi istemlerine bildirgede yer verildi. 
     Bildirgede, girişimciliğin geliştirilmesi için firma açma ve kapatmanın kolaylaştırılması, bürokrasinin azaltılması, vergilerin düşürülmesi istenirken, etkin destekleme politikalarının geliştirilmesi işgücü kalitesinin artırılması gerektiği ifade edildi. 
     Sürdürülebilir bir kalkınma ivmesi yaratmanın temel koşulunun, bilgi temelli bir ekonomik sistem kurmak ve bu sisteme toplumun tüm kesimlerini dahil edecek bir yönetim modeli oluşturma önerisinin yer aldığı bildirgede ''günümüzde, bilginin ekonominin en temel üretim faktörü haline geldiği'' kaydedildi. 
     Tarımsal üretimde verimliliğin artırılması ve rekabet edilebilirliğin sağlanması yönünde sürdürülebilir bir tarım politikasının oluşturulmasının ekonomik büyüme açısından önemine dikkat çekildi. 
     Bildirgede son 10-15 yılda sanayi üretiminin önemli oranda arttığı, verimlilik, teknoloji kullanımı ve rekabet edilebilirlikte gelinen noktada yetersiz kalındığı anlatıldı. 
     Sanayi sektöründe kısa dönemde katma değer artışı sağlanabilecek alanlara ağırlık verilmesi belirtilirken, uzun dönemde ise AB Lizbon stratejisine paralel olarak sanayinin bilgiye dayalı bir yapıya kavuşturulmasının hedeflendiği vurgulandı. 
     AB müktesebatına tam uyum ve katılım öncesi fonların etkin kullanımı ve üyelik sonrası yapısal fonların hazırlık perspektifi içinde, yerel düzeyde fırsatların yaratılabilmesi açısından esnek bir çerçeve yasa çıkarılmasının önem arz ettiğine dikkat çekildi. 
     Ülkenin en önemli sorunlarından biri olan işsizliğin çözümüne yönelik olarak hükümet ve toplumsal kesimlerin sosyal duyarlılığı ile ulusal istihdam stratejisi hazırlanması gerektiği kaydedildi. 
     
</TEXT>
</DOC>
