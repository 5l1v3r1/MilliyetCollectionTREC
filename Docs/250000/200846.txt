<DOC>
<DOCNO> 200846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/09/son/sondun31.html </URL>
<DATE> 2003/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Şener "Her zaman Kıbrıs Türk halkının yanında olacağız" 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, KKTC'nin kalkınması ve daha ileriye götürülmesi için Türkiye Cumhuriyeti'nin her zaman Kıbrıs Türk halkının yanında olacağını söyledi. 
     Şener, Lefkoşa'da Saray Otel'de düzenlediği basın toplantısında, KKTC'de yatırımı özendirmek amacıyla hazırlanan Özel Teşvik Modeli uygulamaları hakkında bilgi verdi. 
     Toplantıda, KKTC'de yapacakları yatırıma Türkiye Kalkınma Bankası tarafından teşvik kredisi verilmesi öngörülen, 17 projeden yapımına başlanan 5 proje sahibinden dördüne kredi mektupları, Başbakan Yardımcısı Şener tarafından verildi. 
     Abdüllatif Şener, ''2001 yılında KKTC hükümetiyle işbirliği içinde başlatılan yeni teşvik sisteminin ilk sonuçlarının alındığı bu günlerde, Cumhurbaşkanı Sayın Denktaş ve onun kararlı önderliğinde her geçen gün biraz daha iyi günlere doğru yol alan Kıbrıs Türk halkıyla birlikte olmanın mutluluğunu yaşıyorum'' dedi. 
     KKTC'ye yapılacak yatırımlar için 160 milyon ABD Doları'nın uygun koşullarda kredi verilmesinin kararlaştırıldığını ifade eden Şener, bunun 140 milyon dolarının Türkiye Kalkınma Bankası, 20 milyon dolarının da KKTC Kalkınma Bankası tarafından verilmesinin kararlaştırıldığını anımsattı. 
     Şener, 160 milyon dolar kredinin, KKTC'nin kalkındırılması için sonuna kadar kullanılacağının altını çizerek, kredilerin tamamının kullanılıp verimli projelerin kredi beklemesi halinde, ek kaynak da oluşturulacağını bildirdi. 
     
</TEXT>
</DOC>
