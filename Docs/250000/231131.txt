<DOC>
<DOCNO> 231131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/ekonomi/eko06.html </URL>
<DATE> 2004/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Krem reklamına 45 milyarlık ceza 
</HEADLINE>
<TEXT>

   Sanayi Bakanı Ali Coşkun'un tepkisiyle gündeme gelen üç selülit kremi reklamına, 45'er milyar lira ceza verildi 
      ANKARA Milliyet 
   
   Sanayi Bakanı Ali Coşkun'un kadın kalçasını açıkta gösterdiği için "Örf ve adetlerimize aykırı" dediği kırışıklık giderici krem reklamlarına 45'er milyar lira para ve reklam durdurma ile düzeltme cezası verildi. Cezaların, reklamlarda anlatılan etkilerin yapılan testlerde ürünlerde görülmemesinden kaynaklandığı iddia edildi. Sanayi Bakanlığı'na bağlı Reklam Kurulu Başkanı ve Tüketicinin ve Rekabetin Korunması Genel Müdürü Özcan Pektaş, düzenlediği basın toplantısında üç krem markasına verilen cezaları açıkladı. Pektaş, "Retinol, Clarins ve Vichy'den alınan örnekler Hacettepe Üniversitesi'nde test edildi. Bu kremlerin reklamlarda belirtildiği gibi herhangi bir etki yaratmadığı sonucuna varıldı" diye konuştu. 
   
   Sırada altı firma var 
   Kremlerin reklamlarını yapan üç firmaya 45'er milyar liralık ayrı ayrı idari para cezası verildiğini söyleyen Pektaş, Çarşı, Tekin Acar ve Clarins firmalarına verilen cezaların reklam durdurma ve düzeltmeyi de kapsadığını bildirdi. Pektaş, 5 - 6 krem firmasının daha reklamlarından dolayı incelemede bulunduğunu belirtti. 
   
   
</TEXT>
</DOC>
