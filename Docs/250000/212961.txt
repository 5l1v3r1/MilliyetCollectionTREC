<DOC>
<DOCNO> 212961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/03/son/sontur36.html </URL>
<DATE> 2004/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Kızılay çöken binada görevini tamamladı. 
</HEADLINE>
<TEXT>

     Kızılay, Konya'da 11 katlı binanın çökmesi sonucu zarar gören vatandaşlar ile enkazda görev yapan arama-kurtarma ve tıbbi yardım ekiplerine sıcak yemek dağıttı. 
     Türkiye Kızılay Derneği Genel Başkanlığı'ndan yapılan açıklamaya göre, bugün saat 06.00'dan itibaren bölgede 8 personel ve 3 araçtan oluşan ekiple, zor durumda kalan vatandaşların yanı sıra arama- kurtarma ve acil tıbbi yardım ekiplerinde görev yapan toplam 1200 kişiye kahvaltı verildi. 
     Öğle saatlerinde 2 bin 800 kişiye, akşam saatlerinde ise 2 bin kişiye sıcak yemek verilirken, öğün aralarında sıcak içecek ve kumanya dağıtımı yapıldı. 
     Konya Selçuklu Kriz Merkezi'nce yarından itibaren Kızılay'ın hizmetlerine gerek kalmadığının ve hizmetlerin belediyeler tarafından verileceğinin bildirildiği belirtilen açıklamada, bugün akşam yemeğinin ardından Kızılay ekiplerinin toplanarak bölgeden çekilmeye başladığı kaydedildi. 
     
</TEXT>
</DOC>
