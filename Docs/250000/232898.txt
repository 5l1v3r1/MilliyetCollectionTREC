<DOC>
<DOCNO> 232898 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/19/son/sonspo39.html </URL>
<DATE> 2004/04/19/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Basketbolda şok... Hakemler maçlara çıkmama kararı aldı... 
</HEADLINE>
<TEXT>

     A Klasmanı basketbol hakemleri, maçlarda görev almama kararı aldı. 
     33 A klasmanı hakem, Basketbol Federasyonu Merkez Hakem Komitesi'ne, üzerinde imzalarının da yer aldığı yazılı bir açıklama gönderdi. 
     2003-2004 sezonunun başlangıcından bu yana yaşanan maddi ve manevi sorunların, verilen tüm sözlere karşın bugüne kadar halledilmediği belirtilen açıklamada, gelinen noktada göreve devam edilmesinin mümkün olmadığı ifade edilerek, şu görüşlere yer verildi 
     ''Tüm A , B klasmanı, masa hakemleri ve teknik komiserlerin bugüne kadar olan tüm maç ücretleri ve yol paraları ödenene kadar, A klasmanı hakemlerin Türkiye Basketbol Ligi TBL , İkinci Erkekler ve Birinci Bayanlar Ligi dahil olmak üzere tüm ulaşımlarının uçak veya Birinci Lig şartları ve otel olanakları sağlanıncaya kadar, A klasmanı hakemleri olarak görev alamayacağımızı bildiririz.'' A klasmanı hakemler, konuyla ilgili görüşmelerde, kendilerini temsilen Memduh Öget'in yetkili olduğunu da ifade ettiler. 
     
     "ÖZERKLİK ÖNCESİ BU OLAYIN OLMASINI YADIRGADIM" 

     A klasman basketbol hakemleri, maçlarda görev almama kararı alırken, Basketbol Federasyonu Merkez Hakem Kurulu Üyesi Yalçın Gerek, Federasyon için 28 Nisan'da yapılacak özerklik oylaması öncesi bu olayı yadırgadığını söyledi. 
     2003 yılı Kasım ayı sonrasında ödemelerin yapılmadığının doğru olduğunu ve bunu herkesin bildiğini kaydeden Gerek, ''Uzayda yaşamıyoruz. Sorunların olduğunu herkes biliyor. Çözüm aranıyor. Özerklik ile bunu gerçekleştirebileceğiz. Özerklik için 28 Nisan'da Gençlik ve Spor Genel Müdürlüğü Danışma Kurulu toplantısında yapılacak oylama öncesi, bu girişimleri şahsen yadırgadım'' dedi. 
     Bu girişimin tutarlı olmadığını da ifade eden Gerek, sadece A klasman hakemlerin değil, teknik komiserlerin, masa hakemlerinin de ücretlerini alamadığını vurguladı. 
     Yalçın Gerek, girişimin zamanlamasının hata olduğunu belirterek, ''Bayanlarda play-off'lar başladı, sona yaklaşıldı. Birkaç gün sonra erkekler play-off maçları oynanacak. Özerklik öncesi bu olmamalıydı'' diye konuştu. 
     
</TEXT>
</DOC>
