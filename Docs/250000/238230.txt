<DOC>
<DOCNO> 238230 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/07/son/sontur28.html </URL>
<DATE> 2004/05/07/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Öğretmenin tokadıyla kulak zarı delindi 
</HEADLINE>
<TEXT>

     Çanakkale'nin Gökçeada İlçesi'nde öğretmeninden yediği tokatla kulak zarının delindiğini iddia eden öğrenci, öğretmeni hakkında savcılığa suç duyurusunda bulundu. 
     İddiaya göre, Gökçeada Çok Programlı Lisesi Öğretmeni M.G, gürültü yaptıkları gerekçesiyle, aralarında Lise 1. sınıf öğrencisi Abdülmevla Filiz'in de bulunduğu 5 öğrenciyi sıraya dizerek tokatladı. 
     Okuldan çıktıktan sonra eve giden ve kulağındaki sancıdan uyuyamayan Filiz, ertesi gün Gökçeada Devlet Hastanesi'ne gitti. Burada muayene edilen öğrenciye, kulak zarının delindiği bildirildi. 
     Bunun üzerine Gökçeada Başsavcılığı'na, öğretmeni hakkında şikayette bulunan öğrenci, buradan Çanakkale Devlet Hastanesi'ne sevk edildi. Yapılan muayenede, öğrenciye, kulak zarının darbe sonucu delindiği ve raporun Gökçeada Savcılığı'na gönderileceği belirtildi. 
     Öğretmen M.G'nin ise öğrencinin yakınlarına, kulak zarı delinmesine yol açacak şiddette tokat atmadığını, uyarmak için öğrencinin yanağına ''hafifçe fiske dokundurduğunu'' söylediği öğrenildi. 
     Olayla ilgili soruşturma sürdürülüyor. 
     
</TEXT>
</DOC>
