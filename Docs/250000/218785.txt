<DOC>
<DOCNO> 218785 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/29/son/sonspo24.html </URL>
<DATE> 2004/02/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe 2 - Galatasaray 1 
</HEADLINE>
<TEXT>

     Birinci Süper Futbol Ligi'nde yapılan derbi maçında Fenerbahçe, Galatasaray'ı 2-1 yenerek, averajla liderlik koltuğuna oturdu. 
     
     İlk yarı 

     Lider Beşiktaş'ın İstanbulspor'a yenilmesinin ardından ezeli rakibi Galatasaray'ı yenerek, liderliği ele geçirmeyi hedefleyen Fenerbahçe, karşılaşmaya baskılı başladı. 
     Rakip kalede kurduğu baskıya rağmen ilk dakikalarda etkili pozisyon üretemeyen Fenerbahçe, 15. dakikadan sonra daha tehlikeli ataklar geliştirdi. 17. dakikada Tuncay'ın vuruşu direkten dönerken, aynı dakika içinde sarı-lacivertliler, Nobre'nin golüyle 1-0 öne geçti. Golden sonra duraklayan Fenerbahçe, Galatasaray'ın atakları karşısında kalesinde tehlikeler yaşadı. 28. dakikada Ömer'in golüne engel olamayan sarı-lacivertliler, bu dakikadan sonra galibiyet golü için rakip kaleye gitti. Ancak Fenerbahçe ilk yarıda aradığı 2. golü bulamadı ve devre 1-1 berabere sona erdi. 
     Kadıköy'de Fenerbahçe'yi yenerek moral kazanıp, Avrupa Şampiyonlar Ligi'ne katılma iddiasını sürdürmek isteyen Galatasaray, ilk dakikalarda rakibini kendi yarı alanında kabul etti. 
     Fenerbahçe kalesine ilk kez 11. dakikada giden sarı-kırmızılılar, etkili bir pozisyon üretemedi. 17. dakikada Nobre'nin golüyle 1-0 yenik duruma düşen Galatasaray, bu golden sonra rakip kaleye gitmeye başladı. İlk ciddi tehlikesini 20. dakikada Prates ile bulan konuk ekip, 28. dakikada yine duran toptan oluşan pozisyonda Ömer ile eşitliği sağladı. Beraberlikten sonra kontrollü futbolunu sürdüren sarı-kırmızılılar, rakibine pozisyon vermedi ve karşılaşmanın ilk yarısı berabere sona erdi. 
     7. dakikada soldan Ümit'in kullandığı köşe atışında, altıpas içinde Luciano dokunamayınca, kaleci Mondragon topa sahip oldu. 
     17. dakikada ceza alanı dışından Tuncay'ın sert şutunda, top üst direkten döndü. Aynı dakikada Ümit'in sağdan kullandığı köşe atışında, ceza alanı dışında topla buluşan Aurelio'nun ceza alanına doğru şutunda, top ceza alanı içinde Nobre'nin önünde kaldı. Bu futbolcu, savunmanın durakladığı pozisyonda, düzgün bir vuruşla meşin yuvarlağı filelere gönderdi 1-0. 
     20. dakikada Prates'in ceza alanı dışından sağ çaprazdan kullandığı serbest vuruşta, kaleci Volkan'ın köşeden çeldiği topa yakın mesafede Ömer vuramayınca, savunma meşin yuvarlağı uzaklaştırdı. 
     28. dakikada Volkan'ın soldan kullandığı serbest atışta, ceza alanında Petre'nin aşırdığı topla arka direkte buluşan Ömer'in yakın mesafeden kafa vuruşunda, meşin yuvarlak filelere gitti 1-1. 
     37. dakikada Ümit'in sağdan kullandığı endirekt atışta, altıpas içinde Van Hooijdonk'un yakın mesafeden kafa vuruşunda, top kaleci Mondragon'da kaldı. 
     41. dakikada Mehmet'in sağdan ortasında, kaleci Mondragon'un altıpasta yumrukladığı top, Nobre'ye çarparak auta gitti. 
     Karşılaşmanın ilk yarısı da 1-1 eşitlikle tamamlandı. 
     
     İkinci yarı 

     Derbi maçın ikinci yarısında, ilk yarıya oranla her iki takım da daha kontrollü oynarken, fazla gol pozisyonu olmadı. 
     İkinci yarıya galibiyet golünü bulmak için çıkan Fenerbahçe, rakip kalede tehlikeli pozisyon üretemedi. Sarı-lacivertliler, bu yarıda ilk yarının tersine Galatasaray'ın üzerine gelmesiyle zaman zaman tehlikeler yaşadı. Teknik direktör Christoph Daum'un önce Mahmut'un yerine sol tarafa Ali Güneş'i, daha sonra da Aurelio'nun yerine Rebrov'u alarak yaptığı değişikliğe karşın sarı-lacivertliler, istedikleri pozisyonları yakalayamadı. Fenerbahçe, ani bir atakla bulduğu golle 2-1 öne geçti ve karşılaşmayı 2-1 kazandı. 
     Karşılaşmanın ikinci yarısında da temkinli oyununu sürdüren ve ilk yarıdaki gibi rakibi kendi yarı alanında kabul etmeyen Galatasaray, oyunu istediği gibi yönlendirdi. 
     Rakibine fazla gol pozisyonu şansı vermeyen sarı-kırmızılılar, Fenerbahçe kalesinde de uzaktan şutlarla gol aradı. Ancak Galatasaray, rakibinin ani atakta bulduğu gole engel olamadı. Volkan'ın da kırmızı kartla oyun dışında kalmasıyla eksik kalan sarı-kırmızılılar, rakip kalede etkili olamadı ve karşılaşmadan 2-1 yenik ayrıldı. 
     51. dakikada Tuncay'ın arapasıyla bir anda savunmanın arkasında karşı karşıya kalan Nobre'den önce Mondragon çıkarak, topa sahip oldu. 
     59. dakikada Ergün'ün ceza alanı dışından sağ çaprazdan sert vuruşunda, kaleci Volkan uçarak topa sahip oldu. 
     67. dakikada ceza alanının sol çaprazında topla buluşan Ümit'in şutunda, meşin yuvarlak kaleci Mondragon'da kaldı. 
     76. dakikada Ali'nin uzaktan sert şutunda, Mondragon son anda topu tokatlayarak, direğin üzerinden kornere çeldi. 
     81. dakikada Ali Güneş'in sağdan ortasında, ceza alanı içinde Van Hooijdonk'un kafa vuruşunda, top kaleci Mondragon'da kaldı. 
     85. dakikada Rebrov'un arapasıyla ceza alanında topla buluşan ve kaleci Mondragon ile karşı karşıya kalan Mehmet'in vuruşunda, meşin yuvarlak filelere gitti 2-1. 
     Hakem İsmet Arzuman, 90. dakikada Mondragon'a atılan yabancı maddeler nedeniyle 3 numaralı anonsu yaptırdı. 
     Fenerbahçe, karşılaşmayı 2-1 kazanarak liderlik koltuğuna oturdu. 
     
</TEXT>
</DOC>
