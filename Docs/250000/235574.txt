<DOC>
<DOCNO> 235574 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/28/son/soneko31.html </URL>
<DATE> 2004/04/28/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
OPET yurtdışına açıldı... Tarkan'ın da katıldığı törende izdiham oldu 
</HEADLINE>
<TEXT>

     Opet Petrolcülük A.Ş ve Aygaz ortaklığıyla kurulan Opet-Aygaz Bulgaria E.A.D. OAB , Bulgaristan'daki ilk istasyonunu törenle hizmete açtı. 
     Sofya'daki istasyon açılışını Koç Holding Şeref Başkanı Rahmi Koç, Koç Holding Yönetim Kurulu Başkanı Mustafa Koç, Koç Holding Enerji Grubu Başkanı Ömer Koç, Türkiye'nin Sofya Büyükelçisi Haydar Berk, Opet Yönetim Kurulu Başkanı Fikret Öztürk, Opet Yönetim Kurulu Üyesi Nurten Öztürk ve Ufuk Öztürk, Enerji Piyasası Düzenleme Kurumu Başkanı Yusuf Günay ve sanatçı Tarkan katıldı. 
     
     TARKAN'IN KATILMASI İZDİHAM YARATTI 

     Bulgaristan'daki ilk benzin istasyonunun açılışına Tarkan'ın katılması, izdihama neden oldu. 
     İstanbul Bulvarı üzerinde Musagenitsa döner kavşağındaki OPET'in ilk benzin istasyonunun açılışına kalabalık bir koruma ordusu ile gelen Tarkan'a büyük ilgi gösterildi. Tarkan, Bulgar hayranları ile bol bol resim çektirdi ve imza dağıttı. 
     Benzin istasyonunun açılışını simgeleyen kurdeleyi megastar Tarkan, Rahmi Koç, Ömer Koç, Büyükelçi Haydar Berk ve HÖH Lideri Ahmet Doğan birlikte kestiler. 
     Benzin istasyonunda ilk benzin satışını ise Koç Holding Yönetim kurulu Başkanı Mustafa Koç yaptı. Mustafa Koç, pompadan kendi elleri ile Bulgar plakalı bir arabanın deposuna 30 levalık 25 milyon lira benzin doldurdu. 
     
     YIL SONUNA KADAR 15 İSTASYON HEDEFLENİYOR 

     Yurdışı atağını Bulgaristan yatırımı ile başlatan OAB, bu ülkedeki istasyon sayısını yıl sonuna kadar 15'e ulaştırmayı planlıyor. 
     OAB 100 milyon dolarlık yatırım hacmi çerçevesinde 5 yıl içinde Bulgaristan'da 60-100 istasyon açmayı hedefliyor. 
     İstasyon açılışından önce düzenlenen basın toplantısında konuşan Aygaz Genel Müdürü Mehmet Ali Neyzi, komşu kelimesinin her ülkede de aynı şekilde yazıldığına işaret ederek, komşu ülkelerle ilişkilere çok büyük önem verdiklerini, yurtdışı yatırımlarına da komşu Bulgaristan'la başlamayı uygun gördüklerini söyledi. 
     Neyzi, Avrupa Birliği üyeliğine aday olan Bulgaristan'ın gelişen pazarında öncelikle yer alarak ilerisi için avantaj sağlayacaklarını düşündüklerini bildirdi. 
     Neyzi, ''Bulgaristan'da sağlayacağımız başarıyla diğer Güneydoğu Avrupa ülkelerine de buradan yayılacağımızı umuyorum'' dedi. 
     Neyzi, Bulgaristan'da fiyatların serbestçe belirlendiğine, piyasanın rekabete açık olduğuna işaret etti. 
     
     YENİ LOGO İLK KEZ KULLANILDI 

     Neyzi, istasyon açılışına Tarkan'ın katılımına ilişkin bir soruyu yanıtlarken de ünlü sanatçının Bulgaristan'da da meşhur olduğuna ve çok sevildiğine dikkat çekti. 
     Neyzi, Koç Topluluğu'nun yurtdışına açılmada önemli başarılar elde ettiğine işaret ederek, enerji grubu olarak da aynı politikayı yürüttüklerini, ilk yurtdışı çıkartmayı da Bulgaristan'da gerçekleştirdiklerini vurguladı. 
     Neyzi, kasetlerinin CD'lerinin satıldığını, şarkılarının Bulgarca'ya da çevrildiğini belirterek yine Opet organizasyonu ile sonbaharda Tarkan'ın bir konser vermesini planladıklarını bildirdi. 
     Opet Petrolcülük Genel Müdürü Yavuz Erkut da, uluslararası petrol şirketi olmak konusunda önemli atılımlar içinde olduklarını belirterek, ''Bulgaristan yatırımının bu atılımın bir parçası olduğunu kaydetti. 
     Erkut, şirketin yeni logosunu da ilk kez Bulgaristan'da kullandıklarını söyledi. 
     Opet-Aygaz Bulgaria Genel Müdürü Jean Keup ise Bulgaristan'daki akaryakıt pazarıyla birlikte otogaz pazarından da pay almak istediklerini söyledi. 
     Keup, Opet Ayaz markasının Güneydoğu Avrupa ülkelerinden başlayarak yurtdışı pazarlarda da büyümesine olanak sağlamanın her iki şirketin de ortak vizyonu olduğunu belirtti. 
     Keup, Sofya ile başlattıkları yatırımlarını ülke çapında genişletmeyi öngördüklerini söyledi. 
     
     ''İLK AŞAMADA PAZAR PAYI HEDEFİ YÜZDE 10'' 

     İlk aşamada pazar payı hedeflerinin yüzde 10 olduğunu aktaran Keup, ''Akaryakıt ürünlerinizi ithal edecek misiniz Türkiye'den getirecek misiniz '' şeklindeki soru üzerine, Bulgaristan'daki yakıt tüketiminin yüzde 25'inin iç kaynaklardan sağlandığına kalan miktarın ithal edildiğine işaret etti. 
     Keup, kendilerinin de ürünlerin bir bölümünü ithal edeceklerini söyledi. 
     Keup, yüksek kalitede ürünleri piyasaya sunacaklarını, faaliyetleri sırasında çevrenin korunmasına da önem vereceklerini kaydetti. Keup, en iyi ürünü en düşük fiyatla sunacaklarını söyledi. 
     İstasyon açılışı sonrasında bir konuşma yapan Enerji Piyasası Düzenleme Kurumu Başkanı Yusuf Günay, uluslararası marka olmanın somut bir göstergesi olan Bulgaristan'daki istasyon açılışını Türkiye açısından olumlu bulduklarını, kendilerine gurur verdiğini söyledi. 
     
</TEXT>
</DOC>
