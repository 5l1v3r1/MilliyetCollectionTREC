<DOC>
<DOCNO> 213744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/07/son/sonspo16.html </URL>
<DATE> 2004/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'nin sözleşmeye dayalı 67 milyon 14 bin dolar borcu var 
</HEADLINE>
<TEXT>

     Fenerbahçe Kulübü'nün seçimli yüksek divan kurulu olağan toplantısı sürüyor. 
     Fenerbahçe Burnu'ndaki FB Faruk Ilgaz Sosyal Tesisleri'nde gerçekleştirilen toplantının en önemli gündem maddesini başkanlık seçimi oluştururken, muhalefetin de desteklediği bir adayın bulunması nedeniyle toplantıya geniş bir katılım oldu. 
     Başkanlık seçimi için muhalefetin desteklediği eski yönetici Orhan Keçeli ve yönetimin desteğini alan Yüksel Günay yarışacak. 
     Keçeli'nin listesinde başkanvekili Engin Berker, sekreter Kemal Belgin, katipler Serhat Kiraz ve Oğuz Elkatip yer alıyor. 
     Yüksel Günay'ın listesinde ise başkanvekili Sabit Uluhan, sekreter Levent Uçar, katipler Ünal Uyguç ve Hasan Çolakoğlu bulunuyor. 
     Kulüp genel sekreteri Vedat Olcay'ın yönetim kurulu faaliyet raporunu açıklamasının ardından denetleme kurulu, kulübün mali konulardaki bilgilerini aktardı. 
     Kurul, sarı-lacivertli kulübün 2007 yılına dek sözleşmeye dayalı 67 milyon 14 bin dolar, şahıslara ise 27.5 trilyon lira borcunun olduğunu açıkladı. 
     Kulübün, bu yıl içinde 59 milyon 121 bin, 2005 yılında 5 milyon 983 bin, 2006 yılında 1 milyon 528 bin ve 2007 yılında da 380 bin dolar borç ödemesi yapacağı ifade edildi. 
     
     KIYAT'IN AÇIKLAMALARI 

     Geçen yıl yönetim kurulundan istifa eden eski asbaşkanlardan Atilla Kıyat, toplantıda söz alarak bir konuşma yaptı. 
     Yönetim kurulu üyeliğine başladığı günden bu yana edindiği deneyimler ışığında mevcut yönetim kuruluna eleştirileri olduğunu, ancak bugün bunları ifade etmenin zamanı olmadığını kaydeden Kıyat, bu hakkını kongre için saklı tuttuğunu söyledi. 
     Fenerbahçe Futbol Takımı'nın, bu sezon bazı yönetim kurulu hataları yinelenmediği takdirde hem lig, hem de Türkiye Kupası'nda hedefine ulaşacağına inandığını vurgulayan Kıyat, ''Bugün eleştirinin yeri değil. Çünkü takımımız kupada çeyrek finalde. Gitti diye düşündüğümüz bir anda lig şampiyonluğu için önemli bir pozisyona geldik. İnşallah sezon sonunda çifte kupayla divan kurulu toplantısında bu eleştirileri dile getireceğim'' dedi. 
     Fenerbahçe'nin tesisleşme ve şirketleşme hamleleriyle dünya kulübü olma yolunda önemli adımlar attığını vurgulayan Kıyat, ancak yalnızca bunların yeterli olmayacağını söyledi. 
     Kıyat, ''Yönetim şekli barındırdığınız yıldızlar ve sportif başarı kriterleriyle dünya kulübü olmak için önemlidir'' dedi. 
     Başkan adaylığı gündeme gelen Sadettin Saran'ın üyelik aidatını zamanında yatırıp yatırmaması konusunda kulübün izlediği tavrı hoş bulmadığını anlatan Kıyat, bu konuda şunları söyledi 
     ''Sadettin Saran herhalde maddi durumu iyi olmadığı için aidatını yatırmamazlık yapmadı. Saran'ın başkanlık için adı geçiyor. Ben ümit ediyorum gelecekte Fenerbahçe'ye başkan adayı olacak. Ortada bir ihmal sözkonusu. Başkanlığa aday olan bir kişinin bu şekilde ihmali hoşgörülmez diyebilirsiniz. Ancak bu konunun çok daha şık bir şekilde çözülerek, basına sızdırılmaması gerekirdi.'' Fenerbahçe'de yıllardır birden fazla başkan adayı çıkmadığını ve buna da kongre üyelerinin üzülmesi gerektiğini kaydeden Kıyat, sözlerini şöyle tamamladı 
     ''Aziz Yıldırım ile 3-4 kongreye girdim. En fazla heyecanı ilk kongrede yaşadım. Çünkü karşımızda rakip vardı. Daha sonra aday olmadığı için mecburiyetten seçiliyormuş hissi yarattı bizde. Bunun üzüntüsünü yaşamamız lazım. Muhtemelen yine tek adaylı bir kongre yapacağız. Diliyorum son olur. Her yolu deneyerek, aday olmak isteyenlerin önünü kesmek gibi bir strateji takip edilmemeli. Bugünkü seçimlerde muhalefet ve yönetimin desteklediği 2 aday ayrımı olmamalıydı. Yönetimin adayı kazanırsa o zaman diyet borcu olduğunu düşünüp objektif çalışamayabilir. Kimin adayı olduğunu dikkate almaksızın vicdanımızın sesini dinleyerek oy vermeyeliyiz.'' 
     
     TOPLANTIDAN NOTLAR 

     Geniş bir katılımın olduğu kongreye, bugün vefat eden eski futbolcu Birol Peker ve Elazığspor maçına giderken Kayseri'de meydana gelen trafik kazasında yaşamını yitiren bir taraftar için saygı duruşuyla başlandı. 
     Başkan adaylarından Orhan Keçeli, toplantı başlamadan önce tesislerin girişindeki kapıda durarak, toplantıya gelen divan kurulu üyelerini karşıladı. 
     Toplantıya eski başkanlardan Ali Şen, Güven Sazak ve Metin Aşık, eski yöneticilerden Şadan Kalkavan, Uğur Dündar, Gürbüz Refioğlu ve Vefa Küçük, grup liderleri Aziz Yılmaz, Şevket Yılmaz, Onur Kayador ve Kazım Bayülken de katıldı. 
     Fenerbahçe Kulübü Başkanı Aziz Yıldırım, toplantı sonrası UEFA Asbaşkanı Şenes Erzik'e bir başarı plaketi verdi. 
     Toplantının bitmesinin ardından sandık kurulları oluşturularak, oy verme işlemine başlandı. Divan kurulu üyelerinin, 4 sandıkta oy verme işlemi sürüyor. 
     
</TEXT>
</DOC>
