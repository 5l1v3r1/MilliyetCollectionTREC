<DOC>
<DOCNO> 219869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/04/son/sontur34.html </URL>
<DATE> 2004/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Kalp hastası olan genç anne bebeğini emzirirken öldü... 
</HEADLINE>
<TEXT>

     Bursa'nın merkez Nilüfer İlçesi'nde, kalp rahatsızlığı bulunan genç anne, bebeğini emzirdiği sırada geçirdiği kalp krizi sonucu öldü. 
     Alınan bilgiye göre, Fethiye Mahallesi Sakin Sokak'ta oturan Ebru Tekin 28 , 3 aylık kızı Görkem'i emzirdiği sırada fenalaşarak kucağındaki bebeğinin üzerine yığıldı. 
     Annesinin altında kalan minik Görkem'i çıkaran 10 yaşındaki ablası Gizem Tekin, alt katta oturan babaannesi Fatma Tekin'i çağırdı. Üst kata çıktığında gelinini yere yığılmış halde bulan Fatma Tekin ''112 Acil Servis'' hattını arayarak yardım istedi. Olay yerine giden sağlık ekipleri Ebru Tekin'in geçirdiği kalp krizi sonucu öldüğünü belirledi. 
     Uzun süredir işsiz olduğu ve bugün bir tekstil fabrikasında işbaşı yaptığı öğrenilen baba Ömer Tekin, acı haberi duyarak geldiği evinde sinir krizi geçirdi. Tekin, yakınları tarafından güçlükle sakinleştirildi. 
     
</TEXT>
</DOC>
