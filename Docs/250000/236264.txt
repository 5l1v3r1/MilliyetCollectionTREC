<DOC>
<DOCNO> 236264 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/30/son/sontur08.html </URL>
<DATE> 2004/04/30/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Adapazarı, depremden sonra "konut çöplüğü" oldu... 
</HEADLINE>
<TEXT>

     Marmara depreminden en fazla etkilenen illerden Adapazarı'nda, orta hasarlı raporu verilen 18 bin 474 konuttan 9 bin 136'sının onarım kredisi başvurusunda bulunduğu, 9 bin 338'inin akıbetinin ise belli olmadığı belirtildi. 
     İnşaat Mühendisleri Odası Sakarya Şube Başkanı Erdal Saygılı, zamanında onarılmayan orta hasarlı binaların da, korozyon nedeniyle ağır hasarlıya dönüştüğünü belirterek, ''Önlem alınmazsa kenti büyük facia bekliyor'' dedi. 
     AA muhabirinin Bayındırlık ve İskan İl Müdürlüğü'nden aldığı bilgiye göre, orta hasarlı 18 bin 474 konuttan sadece 9 bin 136'sı güçlendirme projesi hazırlayarak, onarım kredisi kullandı. Onarım kredisi kullanan konut sahiplerinin büyük bölümü çalışmaları tamamlarken, bazılarındaki güçlendirme çalışmaları da sürüyor. 
     Onarım kredisi başvurusunda bulunulmayan 9 bin 338 konutun durumuna ilişkin ise hiçbir kurumda bilgi bulunmuyor. Bu konutlar için tanınan onarım süresi ocak ayında sona ermesine karşın herhangi bir işlem yapılmayışı da sivil toplum örgütlerinin ve vatandaşların tepkilerine neden oluyor. 
     Yasaya göre, süre içinde onarılmayan ve tehlike oluşturan orta hasarlı konutların devlet tarafından yıkılması, yıkım giderlerinin de konut sahiplerinden tahsil edilmesi gerekiyor. 
     
     ORTA HASARLILAR AĞIR HASARLI OLDU 
     İnşaat Mühendisleri Odası Başkanı Erdal Saygılı da, bugüne kadar orta hasarlı binalara ilişkin birçok kez görüş bildirdiklerini, ancak kimsenin bunları dikkate almadığını söyledi. 
     Onarılmayan orta hasarlı binalar için yıkmaktan başka yapacak birşey kalmadığını savunan Saygılı, şunları kaydetti 
     ''Onarılmayan orta hasarlı binalar da korozyon ve diğer etkenlerden dolayı ağır hasarlı oldu. Bu konutlarda muhtemelen insanlar oturuyor. Depremin olduğu günden bu yana söylediğimiz gibi sadece hasarlı binalar değil, hasarsız olduğu söylenen yüksek katlı bütün binalar yeniden incelenmelidir. Hasar durumları tekrar belirlenen binaların onarımı için de yeniden süre verilmelidir.'' Deprem sonrası veriler raporlara göre orta hasarlı binalarda oturanların mağdur edilmeden yeni yerleşim bölgesinde düşük ve uzun vadeyle konut sahibi yapılabileceğini anlatan Saygılı, şöyle devam etti 
     ''Adapazarı'nda 2 binin üzerinde zemin etüdü yapıldı. Alınan sonuçlar, yeni yapılacak binaların bodrum üzeri iki kattan fazla olmaması gerektiğini ortaya koydu. Adapazarı Büyükşehir Belediyesi de bodrum üzeri iki katta imar izni veriyor. Hep orta hasarlı binadan söz ediyoruz. Az hasarlı ve hasarsız binalar da depremde mukavemet kaybetti. Hiç incelenmeyen bu çok katlı binalar da muhtemel depremde tehlike arz ediyor. Bu binaların da güçlendirilip, kat eksiltilmesi gerekiyor.'' Saygılı, depremden sonra bu konudaki önerilerinin kaynak olmadığı gerekçesiyle gözardı edildiğini de belirterek, ''Önlem alınmazsa kenti büyük facia bekliyor'' dedi. 
     
</TEXT>
</DOC>
