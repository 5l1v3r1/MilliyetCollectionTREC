<DOC>
<DOCNO> 248522 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/16/son/sontur39.html </URL>
<DATE> 2004/06/16/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Drej Ali tahliye oldu... 
</HEADLINE>
<TEXT>

     ''Çıkar amaçlı suç örgütü kurmak'' suçundan yargılanan ve aralarında kamuoyunda ''Drej Ali'' lakabıyla tanınan Ali Yasak'ın da bulunduğu 9 sanıktan 4'ü tahliye oldu. 
     İstanbul 3 No'lu DGM'deki duruşmaya, tutuklu sanıklar Ali Yasak, kardeşleri Mehmet ve Ömer Faruk Yasak ile diğer tutuklu sanıklar Bülent Yağız, Hasan Şahin, Mahmut Şahin ve Cevher Keser katıldı. Davanın tutuksuz sanıkları Çiğdem Aydın ve Mustafa Atmacagil ise duruşmaya gelmedi. 
     Duruşmada hakkındaki suçlamaları kabul etmeyen Ali Yasak, ''Kardeşim Mehmet ile 4 yıldır görüşmüyorum. Aynı cezaevinde yatmamıza rağmen yine görüşmedim. 1 yıla yakın süredir tutukluyum, tahliyemi istiyorum'' dedi. 
     Mehmet Yasak da tesadüfen oluşan bir olay nedeniyle kendisine karşı yapılan bir saldırıyı bertaraf etmek için ateş ettiğini öne sürerek, tahliyesini istedi. 
     Diğer tutuklu sanık ve sanık avukatları da tahliye taleplerinde bulundular. 
     Tutuklu sanıklar Ali Yasak, Hasan Şahin, Mahmut Şahin ve Cevher Keser'in, üzerlerine atılı suçun vasıf ve mahiyeti ile delil durumu ve tutuklu kaldıkları süreyi dikkate alarak tahliye eden mahkeme heyeti, dosyadaki eksikliklerin giderilmesi amacıyla duruşmayı erteledi. 
     
     İDDİANAMEDEN 
     İstanbul DGM Cumhuriyet Başsavcılığı'nca hazırlanan iddianamede, bir gazetenin okurlarına promosyon olarak dağıtmak istediği telefonun ithalatını üstlenen Hasan Şahin'in, gümrük işleri için anlaştığı Mustafa Atmacagil'in telefonları zamanında gümrükten geçirememesi nedeniyle zarar ettiği ifade ediliyor. 
     Şahin'in bu parayı Mustafa Atmacagil'den istemesi üzerine, Atmacagil'in de arabuluculuk yapması için ''Drej Ali'' lakabıyla tanınan Ali Yasak'ın kardeşi Mehmet Yasak'ı devreye soktuğu ileri sürülen iddianamede, tarafların Ataköy Sahil Yolu'ndaki bir çay bahçesinde buluştukları, ancak anlaşmaya varamadıkları kaydediliyor. 
     İddianamede, bu kişilerin dağıldıkları sırada, Hasan Şahin, Cevher Keskin ve Mahmut Şahin'in içinde bulundukları otomobil ile diğer kişilerin bindiği otomobil arasında seyir halindeyken silahlı çatışma çıktığı ileri sürülüyor. 
     Ali Yasak'ın, ''çıkar amaçlı suç örgütü kurmak'' ve ''adam öldürmeye eksik teşebbüs'' suçlarından 16.5 ile 24 yıl arasında ağır hapis cezasına çarptırılması istenen iddianamede, diğer sanıkların da değişik suçlardan 2 ile 21 yıl arasında değişen hapis cezalarına çarptırılmaları talep ediliyor. 
     
</TEXT>
</DOC>
