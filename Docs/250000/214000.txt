<DOC>
<DOCNO> 214000 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/09/yazar/akyol.html </URL>
<DATE> 2004/02/09/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Batman'dan Bolşoy'a 
</HEADLINE>
<TEXT>

   
   KÜRT aydını, Zaza bir aileden. Genç bir sol militanken silahlı eylemlere karşı çıkmış, Moskova'ya bağlı TKP'ye katılmış, onun yan kolu İGD'yi kurmuş Batman'da. 
   Sosyalizmin cazibesi soldukça 'Kürt' olduğunu daha bir hissetmiş ve TKP içinde bir "Kürt Seksiyonu" kurmaya çalışmış. 
   Sovyet sosyalizmi çökünce Kürt kimliği, sol kimliğinin önüne geçiyor artık. Ama PKK'ya karşı... 
   1954'ün Türkiye'sinde Siirt'in Kurtalan ilçesinde Zaza bir ailede başlayan, kapalı feodal geleneklerin baskıcı kasaba ortamından Moskova sosyalizmine ve ve İstanbul'da kendi özel işini kurmaya uzanan bir hayat hikayesi... 
   Enver Sezgin'in Gendaş yayımlarından çıkan "Batman-Bolşoy" adıyla yayınladığı hatıralarından bahsediyorum. gendas ixir.com 
   
   YETİŞEN yeni kuşakları tepkiye zorlayan yoksul ve kapalı kasaba hayatı, gençlerin istikbal arayışı ve yavaş yavaş hissetmeye başladıkları 'kimlik' sorunu. Türk, Kürt, Zaza, Yezidi... 
   "Babam ilkokul diploması almak için dışarıdan sınavlara giriyor ne de olsa askerde 'Ali okulu'na gitmiş ve bir parça da olsa Türkçe okuma yazma örenmiş. Diplomayı aldıktan sonra nüfuzlu akrabaların yardımıyla bekçi oluyor..." Yörede Türkçe yalnız okulda öğreniliyor. Sf. 8 
   "Bitişiğimizdeki mahalle bizden de yoksuldu. O mahallenin çocukları bizim Türk olduğumuzu düşünürdü. Oysa hem biz hem onlar Kürt'tük... Kurtalan'ın bazı köylerinde Yezidiler yaşardı. Bunlar şehre indiğinde çoğu zaman eziyetle karşılaşırdı..." Sf. 12 
   "Ailelerimiz dindardı. Demokrat Parti'ye, AP'ye oy verirlerdi. Beni belli bir yaşa gelince Kuran kursuna gönderdiler..." Sf. 13 
   Ama o solcu oluyor. Yörede solun her rengi var. Batman'da Sezgin TKP'nin yan kolu İGD'yi, dindar gençler MTTB'nin bir kolunu kuruyor... 
   "Apocular" daha başlangıçta hem "Müslüman gençler"e, hem "solcu gençler"e şiddet uyguluyor. Sf. 119 vd. 
   
   MOSKOVA'DA 'parti eğitimi'ne gidiş, tabii illegal olarak. Sovyet sosyalizminin 'kabe'sine giderken hiç heyecan duymamasına kendisi de şaşırıyor 
   - Yahu benim imanım mı eksik 
   Komünizmin totaliterliği onu soğutuyor. Hele Sadun Aren'in Gorbaçov'a karşı darbeyi desteklemesine tepki gösteriyor, ayrılıyor. Sf. 171 
   Sosyalist kimliği zayıfladıkça Kürt milliğini daha bir hissediyor ama yine aşırılığa karşı... 
   İstanbul'da işsiz ve perişan, arkadaşlarının yardımlarıyla günlerini geçirirken Mehmet Şener'le tanışıyor. Mehmet Şener PKK ve Apo romantizmiyle yanıp tutuşuyor. Enver'in uyarılarına aldırmıyor. 
   Mehmet Şener Yunanistan üzerinden kaçıp Bekaa Vadisi'ne gidiyor, PKK'nın merkez komitesi üyeliğine kadar yükseliyor. 
   Apo'yu yakından tanıyor ve "Apo'yu devireceğim" demeye başlıyor, Apo onu tutuklattırıyor, bir yolunu bulup Bekaa'dan kaçıyor... 
   "Gazetelerden öğrendim ki 1991 yılının 1 Kasım'ında Suriye'de öldürülmüş. Kim ya da kimler tarafından öldürüldüğünü bilmiyorum." Sf. 244 
   Sezgin şimdi 'liberal sol' diyebileceğim bir çizgide, olumlu bir Kürt aydını. 
   'Çok-faktörlü' düşünmesi onu her girdiği yolda aşırılıktan korumuş. 
   
      
   
   
</TEXT>
</DOC>
