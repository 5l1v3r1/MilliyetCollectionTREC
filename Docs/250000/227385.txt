<DOC>
<DOCNO> 227385 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/son/sonyas26.html </URL>
<DATE> 2004/03/31/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Soya fasulyesi, prostat kanseri ve erkeklerde kelliği engelleyebilir 
</HEADLINE>
<TEXT>

     Soya fasulyesinde bulunan bir maddenin, erkeklerde prostat kanseri ve saç dökülmesinin önlenmesinde önemli rol oynayabileceği belirtildi. 
     ''Biology of Reproduction'' dergisinde yayımlanan habere göre, soya fasulyesi ve soya ürünlerinde soya kıyması, soya sütü, soya filizi bulunan ''equol'' isimli maddenin dihidroksi-testosteron DHT erkeklik hormonunun olumsuz etkisini engellediği tespit edildi. 
     DHT'nin prostat kanserinin oluşumundan sorumlu olduğu tahmin ediliyor. DHT miktarını azaltmak için, DHT üretimini bloke eden çeşitli maddeler denendi. Geliştirilen ilaçların çoğunun yan etkilerinin çok kuvvetli olduğu ve hormon düzenini bozduğu saptandı. 
     Colorado Üniversitesi'nde görevli Trent Lund ve ekibi, soya fasulyesi yendikten sonra bağırsaklarda oluşan equol maddesinin, DHT'yi işlevsiz hale getirdiğini ortaya çıkardı. 
     Testisleri alınmış erkek sıçanların prostatlarının DHT verilmesinden sonra büyüdüğünü belirten bilim adamları, prostat büyümesinin prostat kanserinin bir ön aşaması olduğunu kaydettiler. 
     Sıçanlara DHT'nın yanı sıra equol veren bilim adamları, prostatların büyüklüğünün aynı kaldığını gözlemlediler. Bilim adamları, bol bol soya fasulyesi tüketen Asyalı erkeklerin neden Avrupalı ve Amerikalı erkeklere göre daha ender prostat kanserine yakalandığının, equol maddesinin etkisiyle açıklanabileceğini ifade ettiler. 
     DHL'nin ciltte ve saçların büyümesinde önemli rol oynadığını söyleyen bilim adamları, bundan sonraki deneylerde bu maddenin erkeklerdeki saç dökülmesine karşı da kullanılıp kullanılmayacağını araştıracaklar. 
     Equol maddesi, soya fasulyesi ve soya ürünlerinin soya kıyması, soya sütü, soya filizi yanı sıra kuru baklagiller nohut, mercimek, kuru fasulye ve koyu yeşil yapraklı sebzelerde ıspanak, marul, pazı, semizotu bulunuyor. 
     
</TEXT>
</DOC>
