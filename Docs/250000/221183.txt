<DOC>
<DOCNO> 221183 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/10/son/sondun03.html </URL>
<DATE> 2004/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir milyon dolar bozabilir misiniz 
</HEADLINE>
<TEXT>

     Ender Ülgen 

ABD'nin Georgia eyaletinde bir kadın, 1675 dolarlık alışveriş yaptığı mağazada, ülkede hatıra olarak basılan 1 milyon dolarlık sahte banknot bozdurmaya kalkışınca yakalandı. 
     Polis müdürünün verdiği bilgiye göre, Alice Regina Pike adlı 35 yaşındaki kadın, Wal-Mart mağazasında alışveriş yaptıktan sonra kasiyer kıza 1 milyon dolarlık banknotu uzatarak bozmasını istedi. Ancak kasiyer, paranın sahte olduğunu hemen fark etti. 
     Bunun üzerine kadının, elindeki 2.32 dolarlık 2 hediye çekiyle ödeme yapmaya kalktığı, bu da olmayınca yeniden 1 milyon dolarlık banknotun bozulmasını talep ettiği kaydedildi. 
     Mağaza yetkilileri, kadının ısrarı üzerine polis çağırmak zorunda kaldıklarını ifade ettiler. 
     Polis, kadının çantasından 2 adet daha 1 milyon dolarlık banknot çıktığını söyledi. 
     Covington Kasabası emniyet yetkilileri, paranın gerçek dolarları andırdığını, ancak bunun sahte olduğunu herkesin bildiğini ifade ettiler. 
     Amerikan hazinesi 1 milyon dolarlık banknot basmıyor. Ancak bu banknotlar, turistik hatıra eşyası olarak bazı mağazalarda satılıyor. 
     
</TEXT>
</DOC>
