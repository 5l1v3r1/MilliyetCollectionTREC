<DOC>
<DOCNO> 220470 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/07/son/sondun03.html </URL>
<DATE> 2004/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Türkiye'nin AB üyeliği en büyük önceliklerimizden biri... 
</HEADLINE>
<TEXT>

     ABD Dışişleri Bakanlığı Güney Avrupa İlişkileri Direktör Yardımcısı Larry Silverman, Avrupa'nın bir parçası olan Türkiye'nin, resmen AB'ye üye olmasının ABD'nin en büyük önceliklerinden biri olduğunu söyledi. 
     Türkiye, Yunanistan ve Kıbrıs'tan sorumlu Silverman, Washington Türk-Amerikan Derneği'nin ATA-DC çalışma toplantısında yaptığı konuşmada Türkiye'nin Aralık ayında AB'den, koşullu değil, açık bir "evet" yanıtı beklediğini ve Avrupa'dan gelen açıklamalara göre son aylarda gidişatın olumlu yönde olduğunu kaydetti. Türkiye'nin enerji, terörizm, ekonomik gelişme, demokrasi, insan hakları, Ortadoğu, Orta Asya, Kafkaslar gibi önemli her türlü politikada rolü olduğunu belirten Silverman, "Dünya için Türkiye'nin başarısı önemli" dedi. 
     AB'ye üyelik konusunda Türk tarafında da önemli gelişmeler olduğuna işaret eden Silverman, Kıbrıs'ta çözüm yönünde Türkiye'nin inisiyatif kullandığını ve olumlu gelişmelerin yaşandığını, ayrıca ülkede reformların meyvesinin toplandığını ifade etti. Silverman, "Türkiye öyle reformlar gerçekleştirdi ki, bazı konularda bizi geçti. Mesela ABD olarak biz istesek, AB'ye üye olamayız. Çünkü ölüm cezası var. Ama Türkiye, gerçekleştirdiği reformların bir parçası olarak ölüm cezasını da kaldırdı" diye konuştu. 
     
</TEXT>
</DOC>
