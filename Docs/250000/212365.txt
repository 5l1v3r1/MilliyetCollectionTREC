<DOC>
<DOCNO> 212365 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/31/yazar/theper.html </URL>
<DATE> 2004/01/31/ </DATE>
<TIME>  </TIME>
<AUTHOR> Tamer HEPER  </AUTHOR>
<HEADLINE>
Yedi gün süreniz var 
</HEADLINE>
<TEXT>

   
   Okuyucularımdan bir bölümü soruyor, ne zamandır kat mülkiyeti problemi yazmıyorsun, ne oldu artık ihtilaf çıkmıyor mu 
   Ne mümkün, bırakın on - on beş kişinin birlikte yaşadığı bir ortamı, iki kişilik ortaklıklarda dahi üç gün sonra ihtilaf çıkmazsa günahtır. Ben ise kat mülkiyeti ihtilaflarında dokunmadığım nokta kalmadı kanaati ile biraz ara verdim, değişik konulara daldım. 
   Bir emekli okuyucum da yönetim planında ortak giderlerin bölüştürülmesinin arsa payı olarak öngörüldüğü halde yönetimin kendi istediği tarzda bölüştürme yaptığını, bu halde nasıl davranması gerektiğini soruyor. 
   Yönetim planında bölüştürme şekli belirlenmişse buna uyulur. Üstelik okuyucumun yönetim planındaki arsa payı esası yasanın öngördüğü bölüştürme tarzıdır. 
   Yönetim planındaki bölüştürme tarzına uygun olarak siz hesabınızı yapar yönetime veya banka hesabına ödeme yaparsanız borçtan kurtulursunuz. Yönetim isterse sizi icraya versin. Bundan çekinmeyin. İcra dosyasına hitaben borcunuzun bulunmadığı itirazında bulunursunuz takip durur. Dolayısı ile "icraya verileceğiniz" tehdidi sizin gözünüzü korkutmasın. Size icradan yapılacak takiple ilgili bir ödeme emri gelebilir. Endişe etmeyin ama itiraz için yedi günlük süreyi de geçirmeyin. Yedi günlük süre içinde yukarıda sözünü ettiğim itirazı yapmazsanız borç kesinleşmiş olur ki işiniz bayağı zorlaşır, aklınızdan çıkarmayın. 
   
      
   
</TEXT>
</DOC>
