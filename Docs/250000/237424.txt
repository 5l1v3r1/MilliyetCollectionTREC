<DOC>
<DOCNO> 237424 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/05/son/sondun19.html </URL>
<DATE> 2004/05/05/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
AB, Türkiye'den 5 konuda gelişme bekliyor... 
</HEADLINE>
<TEXT>

     AB Komisyonu'nun genişlemeden sorumlu bölümünün Türkiye masası şefi Martin Harvey, AB Komisyonu'nun Türk hükümetinden 5 ayrı konuda gelişme beklediğini söyledi. 
     Merkezi Almanya'nın Düsseldorf kentinde bulunan Avrupa Türk İşadamları ve Sanayicileri Derneği ATİAD ile Avrupa Türkleri Platformu'nun ATP ortak etkinliği, ''Türkiye ile Üyelik Müzakerelerine Başlanmadan Sonbahar 2004 Öncesi Gelişmeler'' konulu toplantıda konuşan Harvey, AB Komisyonu'nun bu yılki değerlendirme raporunun eski raporların devamı niteliğinde olduğunu açıkladı. 
     Harvey, komisyonun Türkiye'den hukuk alanında, temel ve kültürel haklarda, ayrıca silahlı kuvvetlerin yetkileri ile Güneydoğu Anadolu'daki bazı köylerin durumuyla ilgili gelişmeler beklediğini belirtti. Harvey, ''Türkiye reformlar konusunda büyük ilerleme kaydetti. Türk hükümeti ile diyaloğumuz şimdi daha iyi. Her 2 ya da 3 ayda bir Türk kurumlarıyla sorunları rahatça görüşüp tartışabiliyoruz'' dedi. 
     Helsinki zirvesinin Türkiye'nin önünü açtığını ifade eden Harvey, ''Ancak Gümrük Birliği tam olarak işlemiyor. Bazı Avrupalı ihracatçılar bu konuda önemli engellerle karşılaşmaktalar'' diye konuştu. 
     ATİAD Başkanı Eşref Ünsal da Türk işadamlarının Almanya genelinde milyonlarca euro'luk yatırım yaptıklarını ve ülke ekonomisine katkı sağladıklarını belirterek, ''Almanya'da 2010 yılında yarım milyon insana istihdam sağlıyor olacağız. Türkiye'nin AB'ye, AB'nin de Türkiye'ye ihtiyacı var. Avrupa bizimle zenginleşmeli. Bizim Avrupa Parlamentosu'ndan ricamız, haziran ayında yapılacak seçimler sırasında Türkiye'nin seçim malzemesi yapılmamasıdır'' dedi. 
     
</TEXT>
</DOC>
