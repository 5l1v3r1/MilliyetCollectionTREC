<DOC>
<DOCNO> 224052 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/20/son/sonspo02.html </URL>
<DATE> 2004/03/20/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Fenerbahçe'de hedef puan farkını 6'ya yükseltmek 
</HEADLINE>
<TEXT>

     Birinci Süper Lig'de şampiyonluk mücadelesini önde götüren Fenerbahçe, Bursaspor'u yenerek en yakın rakibi Beşiktaş ile puan farkını 6'ya çıkarmak istiyor. 
     Siyah-beyazlıların haftayı puansız kapatmasıyla aradaki 3 puanlık farkı artırma şansı elde eden lider Fenerbahçe, kendi sahasında Bursaspor ile yarın yapacağı maçta kazanarak şampiyonluk mücadelesinde bir adım daha öne geçmeye çalışacak. 
     21 puanla 16. sırada düşme hattında bulunan ve bu nedenle puana ihtiyacı olan Bursaspor'un bu sezon deplasmanda henüz galibiyeti yok. 
     
     VOLKAN KONUSUNDA KARAR DAUM'UN 
     Omuzu çıktığı için Almanya'da tedavi gördükten sonra önceki gün İstanbul'a dönen ve dün antrenmana çıkan kaleci Volkan Demirel'in maçta görev alıp almayacağına doktorların raporlarına göre teknik direktör Christoph Daum'un karar vereceği öğrenildi. 
     Alman teknik adamın sakatlıktan yeni çıkan futbolcuyu 1 hafta daha dinlendirerek riske etmemesi bekleniyor. Volkan, sakatlığı nüksetmesi durumunda ameliyat olmak zorunda kalacak. 
     Sarı-lacivertlilerde, sarı kart cezalısı Luciano'nun yanısıra sakatlığı süren Mehmet ve sezonu kapatan Kemal forma giyemeyecek. 
     
     MUHTEMEL 11 
     Daum, sakat ve cezalı futbolcular nedeniyle son haftalarda sahaya sürdüğü ilk 11'de zorunlu değişiklik yapacak. 
     Alman çalıştırıcı, savunmada Luciano'nun yerine Tomas'ın yanında Ümit'e, bu futbolcunun yerine de orta alanda Selçuk'a görev verebilecek. Daum, savunmanın solunda ise Mahmut Hanefi veya yabancı kontenjanı nedeniyle ligin ikinci yarısından itibaren az sayıda maçta görevlendirdiği Petkov'u tercih edecek. 
     Daum'un sağda Petkov'u tercih etmeyip, Rebrov'a şans vererek bu oyuncuyu orta alanın sağında görevlendirmesi de seçenekler arasında bulunuyor. 
     Sakatlıktan yeni çıkan ve zaman zaman ağrıları nükseden Serhat'ın ilk 11 kişilik kadroda yer almaması bekleniyor. 
     Fenerbahçe'nin Bursaspor çıkması beklenen muhtemel 11 şöyle 
     Recep, Fatih, Tomas, Ümit, Petkov Mahmut Hanefi , Ali Güneş, Aurelio, Selçuk, Tuncay, Nobre, Van Hooijdonk. 
     Bu arada 3'er sarı kartı bulunan Tuncay ve Van Hooijdonk, yarınki maçta kart görürse, 27. hafta deplasmandaki Adanaspor maçında cezalı duruma düşecek. 
     Sarı-lacivertliler, Bursaspor maçı hazırlıklarını bu akşam basına kapalı antrenmanla tamamlayarak Samandıra Tesisleri'nde kampa girecek. 
     Fenerbahçe Şükrü Saracoğlu Stadı'nda saat 19.00'da başlayacak maçı hakem Metin Tokat yönetecek. Karşılaşma, Digitürk Lig TV'den naklen yayınlanacak. 
     
</TEXT>
</DOC>
