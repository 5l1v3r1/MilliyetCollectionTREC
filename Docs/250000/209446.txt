<DOC>
<DOCNO> 209446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/18/son/sondun24.html </URL>
<DATE> 2004/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıbrıslı Türkler, Rumlardan daha fazla geçiş yapıyor 
</HEADLINE>
<TEXT>

     KKTC Bakanlar Kurulu'nun aldığı karar uyarınca, KKTC ve Güney Kıbrıs arasındaki karşılıklı geçişlerin 23 Nisan 2003'te serbest bırakılmasından sonra, Kıbrıslı Türklerin Kıbrıslı Rumlara oranla, nüfuslarının daha az olmasına rağmen, daha fazla geçiş yaptıkları bildirildi. 
     Rum basınında yer alan haberlere göre, kapıların açıldığı günden 17 Ocak 2004 tarihine kadar, Kıbrıslı Türkler Güney Kıbrıs'ı toplam 1 milyon 440 bin kez ziyaret ederken, Kıbrıslı Rum ve diğer yabancıların KKTC'yi ziyaret sayısı 1 milyon 170 bin oldu. 
     Haberlerde, Kıbrıslı Rumların, geçişlerin başlamasından 5 gün sonra, 28 Nisan 2003'te 30 bin 728 geçiş ile bir rekora imza attıklarına dikkat çekildi ve son zamanlarda Güney Kıbrıs'ı ziyaret eden Kıbrıslı Türklerin sayısının KKTC'yi ziyaret eden Rumların sayısının 2 katı olduğu belirtti. 
     Haberlerde, ''her gün yaklaşık 7 bin Kıbrıslı Rum ve Türkün karşılıklı olarak sınır kapılarından geçiş yaptıkları, Güney Kıbrıs'a çalışmak amacıyla her gün giden 3 bin Kıbrıslı Türkün yanı sıra birçok Kıbrıslı Türkün de alışveriş yapmak gibi nedenlerden dolayı Güney Kıbrıs'a geçtikleri'' kaydedildi. 
     Haberlerde, Kıbrıslı Rumların KKTC'yi çeşitli amaçlarla ziyaretlerinin de devam ettiği ve sayıları yaklaşık 50 kişi olan ve Rum makamlarınca bilinen kişilerin ise hemen hemen her gece KKTC'ye kumar oynamak amacıyla gittikleri ifade edildi. 
     
</TEXT>
</DOC>
