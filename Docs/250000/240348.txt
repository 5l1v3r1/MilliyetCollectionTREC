<DOC>
<DOCNO> 240348 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/15/son/sontur21.html </URL>
<DATE> 2004/05/15/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Taşkın Bursaspor taraftarlarına polis müdahalesi .. 
</HEADLINE>
<TEXT>

     Kocaeli'nin Gölcük İlçesi'nde, taşkınlık yapan Bursaspor taraftarlarına polis müdahale etti, olaylarda 4 kişi yaralandı. 
     AA muhabirinin aldığı bilgiye göre, Adapazarı'nda yapılacak Bursaspor-Samsunspor maçını izlemek üzere Bursa Büyükşehir Belediyesi'ne ait 16 RF 367 plakalı ait otobüsle yola çıkan 60 kadar taraftar, aldıkları aşırı alkolün de etkisiyle taşkınlık yapmaya başladılar. 
     Taraftarların tacizi ve güzergah dışında yerlere gidilmesi yönündeki baskıya dayanamayan sürücü Erol Aytiş, Gölcük'te otobüsü durdurarak, aracı terketti. Bunun üzerine taraftarlardan biri direksiyona geçerek, otobüsle hareket etti. 
     Aytiş'in şikayeti üzerine önlem alan polis, otobüsü Bahçecik Beldesi'nde durdurdu. Otobüsten indirildikleri sırada camları kıran Bursaspor taraftarları yol kenarında olayları izleyen bir vatandaşa saldırınca, polis müdahale etti. Olaylar sırasında saldırıya uğrayan vatandaş ile 3 taraftar yaralandı. 
     Olaylar bastırıldıktan sonra yaklaşık 2 saat Bahçecik Karakolu'nda tutulan öfkeli taraftarlar, Gölcük'ten sağlanan başka bir otobüsle polis eşliğinde Adapazarı'na gönderildi. 

     
</TEXT>
</DOC>
