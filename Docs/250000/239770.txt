<DOC>
<DOCNO> 239770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/13/son/sontur04.html </URL>
<DATE> 2004/05/13/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Tüketiciler Birliği "Q klavye dayatması kabul edilemez" 
</HEADLINE>
<TEXT>

     Tüketiciler Birliği Genel Başkanı Bülent Deniz, üretici firmaların, Türkiye'de bilgisayarlarda yoğun olarak tercih edilen F klavye konusunda tüketicinin tercihini dikkate alması gerektiğini belirterek, ''Q klavye dayatması kabul edilemez'' dedi. 
     Deniz, yaptığı yazılı açıklamada, kamuoyunda bilgisayarlarda kullanılan F ve Q klavye konusundaki tartışmaların yoğun olarak yaşandığını vurgulayarak, üretici firmaların, Türkiye'de yoğun olarak tercih edilen F klavye konusunda tüketicinin tercihini dikkate almayan bir yaklaşım gösterdiğini savundu. 
     Deniz, açıklamasında şu görüşleri savundu 
     ''Üretici firmaların, Türk tüketicinin klavye konusundaki tercihlerini dikkate almayan tutumları, küresel ekonomik düzenin Q klavye konusunda dayatmada bulunduğuna işaret etmektedir. Bu dayatma Türkçe kullanımı bakımından yozlaştırıcı bir etki oluşturmakta ve sonuçta kültür dokumuzda kayba neden olmaktadır. Tüketicinin seçme özgürlüğünün sağlanmasına vurgu yapıyor ve bilgisayar üreticilerinin ülkemizde yoğun olarak tercih edilen F klavye konusundaki tercihini dikkate almayan yaklaşımını benimsemenin mümkün olmadığını hatırlatmak istiyoruz. Üretici firmalar, Türk tüketicisinin bu yöndeki tercihini ve tüketicinin tüketimden gelen gücünü dikkate almak zorundadır. Q klavye dayatması kabul edilemez.'' 
     
</TEXT>
</DOC>
