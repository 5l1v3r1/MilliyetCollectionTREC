<DOC>
<DOCNO> 232092 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/16/son/sontur07.html </URL>
<DATE> 2004/04/16/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Çankırı'da genelev operasyonu .. 
</HEADLINE>
<TEXT>

     Çankırı Genelevi'ne sahte evraklarla hayat kadını alınması, bu kadınların başka illere sevk edilmesi olayıyla ilgili başlatılan soruşturma kapsamında, dönemin İl Emniyet Müdürü Celal Kahraman açığa alındı. Aralarında dönemin Asayiş Şube Müdür Vekili Serdar Alptekin ile genelev patronları ve çalışanlarının da bulunduğu 7 kişi tutuklandı. 
     AA muhabirinin aldığı bilgiye göre, Çankırı genelevine sahte evraklarla 100'den fazla kadının alınması olayıyla ilgili Çankırı Cumhuriyet Başsavcılığı'nın ve Emniyet Genel Müdürlüğü Teftiş Kurulu Başkanlığı'nın başlattığı soruşturma sürüyor. 
     Teftiş Kurulu Başkanlığı'ndan 4 polis başmüfettişinin araştırmasında, dönemin İl Emniyet Müdürü Celal Kahraman'ın açığa alınması kararlaştırıldı. Halen Emniyet Genel Müdürlüğü'nde APK Uzmanı olan Kahraman'ın ''soruşturmanın selameti'' açısından açığa alındığı öğrenildi. 
     Dönemin Asayiş Şube Müdür Vekili Serdar Alptekin ise tutuklandı. Alptekin Çankırı Cezaevi'ne konulurken, olay nedeniyle açığa alınan bir polis memuru hakkında da gıyabi tutuklama kararı verildi. 
     Sahte evrakla kadın girişi ve başka genelevlere hayat kadını nakili yaptıkları belirlenen 13 genelev patronu ile çalışanı hakkında da gıyabi tutukla kararı çıkarıldı. 
     Çankırı Cumhuriyet Başsavcılığı'nın talimatı üzerine, aralarında Ankaralı genelev patronu Şerife Soylu'nun da bulunduğu, Aydın, Diyarbakır gibi genelevlerde patronluk yapan ve buralarda çalışan 13 kişiden 6'sı yakalanarak Çankırı Cezaevi'ne konuldu. 
     Olayla ilgili halen 6 polis memuru açıkta bulunuyor. 
     
     İDDİALAR... 
     Türkiye'deki genelevlerden ''kadın alma'' yetkisine sahip 8 genelevden birisi olan Çankırı Genelevi'ne alınan kadınların başka illere nakli sırasında ortaya çıkan olayla ilgili, 130'a yakın kadının geneleve girişlerinde sahte belge kullanıldığı müfettişler tarafından tespit edilmişti. 
     Genelev patronlarının, Çankırı'dan giriş yaptırdıkları kadınların başka illere transferini yine sahte evraklarla sağladıkları belirlenmişti. 
     Genelev patronları ve çalışanlarının ifadelerinde ise transferi sağlanan kadınlardan kişi başına kamu görevlilerine 7-8 milyar lira ''rüşvet'' verildiği iddia ediliyor. 
     
</TEXT>
</DOC>
