<DOC>
<DOCNO> 246033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/07/son/sonspo26.html </URL>
<DATE> 2004/06/07/ </DATE>
<TIME> 18.40 </TIME>
<AUTHOR>  </AUTHOR>
<HEADLINE>
Beşiktaş'ın net borcu 18 milyon 924 bin dolar... 
</HEADLINE>
<TEXT>

     Beşiktaş Kulübü Yönetim Kurulu, kulübün borcunun 18 milyon 924 bin 398 dolar olduğunu bildirdi. 
     Beşiktaş Yönetim Kurulu'ndan yapılan yazılı açıklamada, bir gazetede ''Temlik şoku'' başlığıyla yer alan habere değinilerek, Beşiktaş Kulübü'nün borcunun 35 milyon dolar olmadığı vurgulandı. 
     Kulüp kayıtlarında net konsolide borcun 18 milyon 924 bin 398 dolar olduğu ifade edilen açıklamada, ''Eski yönetim, bilançolar ve kayıtlar dışında ekstra borç bırakmamıştır ve bu nedenle bir para arayışımız yoktur. Yazıda adı geçen şubeler için de herhangi bir borçlanma yapılmamıştır. Zaten yapılması hukuken de mümkün değildir. Tüm bu hususlar belgeleriyle sabittir'' denildi. 
     Bu arada, Beşiktaş Kulübü'nün eski yönetim kurulu adına yazılı bir açıklama yapan Avukat Gürol Kaymak da iddiaların asılsız olduğunu kaydederken, herşeyin yasal bir çizgide tutulduğunu ve aynı şekilde devredildiğini ifade etti. 
     Tüzüğe göre kulüp gayrimenkullerinin ipotek edilemeyeceğini ve ipotek de edilmediğini belirten Kaymak, dernek hesaplarının, Denetleme Kurulu tarafından denetlendiğini, hem Ocak 2004, hem de Mayıs 2004'te yapılan Genel Kurul tarafından, ayrıca Divan Kurulunca ibra edildiğini bildirdi. 
     
     DİVAN VE DENETLEME KURULU AÇIKLAMALARI 
     Öte yandan, Divan Kurulu Başkanı Şeref Nasır ve Denetleme Kurulu Başkanı Uğur Büyükbalkan imzasıyla yapılan ortak açıklamada da Denetleme Kurulu'nun 3 ayda bir kulübün mali ve idari konularını incelemekle yetkili olduğu, 3 ayda bir yapılan Divan Kurulu toplantısında, hesaplarla ilgili rapor sunulduğu hatırlatıldı. 
     Açıklama şöyle 
     ''Divan Kurulumuzun 15 Mayıs 2004 tarihinde yaptığı olağan toplantısında, Denetleme Kurulu'nun 1 Ocak 2004-31 Mart 2004 tarihlerini kapsayan raporu ile kulübümüzün 18 milyon 924 bin 398 dolar konsolide edilmiş borcu bulunmaktadır. Bunun dışında herhangi bir borç bulunmamaktadır. 
     Kulübümüz gayrimenkulleri üzerinde ipotek veya temlik söz konusu değildir. Böyle bir işlemin yapılması Beşiktaş Derneği tüzüğünce mümkün değildir. 
     Ayrıca dönemin yönetimi tarafından sunulan detaylı rapor son derece tatmin edici olup, Divan Kurulu üyeleri tarafından ibra edilmiştir.'' 
     
</TEXT>
</DOC>
