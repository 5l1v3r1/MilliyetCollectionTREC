<DOC>
<DOCNO> 246528 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/09/son/sonsiy10.html </URL>
<DATE> 2004/06/09/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Nas Farklı dillerde yayın, 'dostlar alışverişte görsün' diye yapılıyor 
</HEADLINE>
<TEXT>

     ANAP Genel Başkanı Nesrin Nas, TRT'nin farklı dil ve lehçelerdeki yayını, ''dostlar alışverişte görsün' anlayışı ile yaptığını savundu. 
     Nas, parti genel merkezinde düzenlediği basın toplantısında, pazar günü 16 seçim çevresinde gerçekleştirilen seçimlerin, genel eğilimi gösterdiğine ilişkin yorumlara katılmanın mümkün olmadığını söyledi. 
     Bu bölgelerde, 28 mart seçimlerine yakın sonuçlar alındığını ifade eden Nas, ANAP'ın bir bölgede seçime katıldığını ve onu da kazandığını kaydetti. Nas, ''Bu dar seçimden yola çıkarak, Türkiye'de siyasetin yeniden şekillendiği yorumlarını sığ ve yetersiz buluyorum'' dedi. 
     Eski ANAP Genel Başkan Mesut Yılmaz ile ilgili Meclis Soruşturma Komisyonu'nun raporunu bir an önce yazarak, konunun adalete intikal ettirilmesini ve bağımsız yargının işletilmesini istediklerini ifade eden Nas, siyasetçileri yargılama döneminin sona ermesi gerektiğini kaydetti. Nas, ''AKP seçimlerde söz verdiği gibi, temiz toplum hedefine ulaşmak istiyorsa, dokunulmazlıkları kaldırmalı ve 145 milletvekili ile ilgili yargı sürecini başlatmalıdır'' dedi. 
     Kamuoyunda, ''elma-patates kararnamesi'' olarak bilinen kararnamenin geriye dönük işletildiğini, böyle olduğu için ihracatı teşvik amacı taşımadığını savunan Nas, geriye dönük bu teşviklerden kimlerin yararlandığının hükümet tarafından açıklanması gerektiğini söyledi. 
     Başbakan Recep Tayyip Erdoğan'ın özelleştirilecek kuruluşlara ilişkin yaptığı açıklamaların, bu kurumların değerini düşürdüğünü ileri süren Nas, Türkiye'nin bundan sonra özelleştirme yapamayacak duruma geleceğini iddia etti. 
     
     FARKLI DİL VE LEHÇELERDE YAYIN 
     TRT'nin farklı dil ve lehçelerde yayın yapmasını, ''son derece komik'' bulduklarını söyleyen Nas, isteyenlerin istediği şekilde RTÜK denetimi altında yayın yapabilmesi gerektiğini ifade etti. TRT'nin bazı farklı dil ve lehçeleri seçmesini, bazılarını seçmemesini tasvip etmenin mümkün olmayacağını kaydeden Nas, bunun ciddiyetten uzak bir tutum olduğunu savundu. 
     Yayınların ''dostlar alışverişte görsün'' anlayışı ile yapıldığını ileri süren Nas, ''Bugünkü Dışişleri Bakanı Abdullah Gül, yasanın çıktığı 2002 yılında, TRT'nin farklı dil ve lehçelerde yayın yapmasına karşı çıkmış, 'TRT bu dilerde yayın yaparsa, bunlar resmi dil haline dönüşmeye başlar, bu da son derece sakıncalıdır' demiştir. Bu sözlerden sonra bugünkü uygulamayı anlamak mümkün değildir'' diye konuştu. 
     Nas, Meclis'e sunulan reform yasa tasarılarında da ciddi anlamda geriye dönüş olduğunu savundu. 
     
</TEXT>
</DOC>
