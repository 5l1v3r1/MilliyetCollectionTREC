<DOC>
<DOCNO> 235084 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/guncel/gun03.html </URL>
<DATE> 2004/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Çernobil'e suç duyurusu 
</HEADLINE>
<TEXT>


NEZİH GÜROL İstanbul 

Çernobil faciasının etkilerinin yeni yeni ortaya çıktığını belirten Karadenizliler, faciadan tam 18 yıl sonra dönemin yetkilileri hakkında suç duyurusunda bulundu. 
İstanbul Adliyesi'nde dün toplanan Trabzon Dernekler Birliği üyeleri, 26 Nisan 1986'da meydana gelen Çernobil faciasının ardından gerekli önlemleri almadıkları gerekçesiyle dönemin Sanayi ve Ticaret Bakanı Cahit Aral ve Atom Enerjisi Kurumu Başkanı Ahmet Yüksel Özemre'nin "Görevi ihmal ve suiistimal" suçlarından cezalandırılması istemiyle savcılığa suç duyusunda bulundu. Birlik Başkanı Tahsin Usta, facianın ardından kanser vakalarında artış olduğunu, dönemin yetkililerinin olayı gizlediklerini öne sürdü. 

AİHM'ye başvuru 
Usta, "Karşımızda çay yudumladılar. 'Radyasyon iyidir' diyerek bizimle dalga geçtiler. Bu dönemde araştırmalar yapılması yasaklandı. Daha sonra yapılan araştırmalar olayın gerçek boyutlarını göz önüne serdi. Sanatçımız Volkan Konak'ın ailesinden 7 kişi hayatını kaybetti. Karadeniz'de her aileden bir cenaze çıkıyor" diye konuştu. Usta, Avrupa İnsan Hakları Mahkemesi'ne başvuracaklarını kaydetti. 



</TEXT>
</DOC>
