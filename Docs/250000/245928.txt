<DOC>
<DOCNO> 245928 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/07/son/sondun22.html </URL>
<DATE> 2004/06/07/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Gorbaçov, Reagan'ın cenaze törenine katılacak 
</HEADLINE>
<TEXT>

     Dağılan SSCB'nin son devlet başkanı Mihail Gorbaçov'un, cumartesi gecesi 93 yaşında ölen ABD'nin eski başkanı Ronald Reagan'ın cenaze törenine katılacağı bildirildi. 
     Komünist Parti Genel Sekreterliği görevinde de bulunan Gorbaçov'un sözcüsü Vladimir Polyakov, Ria-Novosti ajansına verdiği demeçte, ''Mihail Gorbaçov, Reagan'ın cenaze törenine katılmayı düşünüyor. ABD'nin eski başkanının ölüm haberini üzüntüyle karşıladı, çünkü Reagan ile büyük işler yapmışlardı'' dedi. 
     Bu arada, Gorbaçov'un yerine gelen Boris Yeltsin'in de Reagan'ın ailesine telgraf göndererek taziyelerini ilettiği bildirildi. 
     Reagan 1981-1989 yılları arasında iktidardayken, devlet başkanı olan Gorbaçov, 1985'te ''Perestroika'' adı verilen yeniden yapılanmayı başlatmış, 1991'de SSCB'nin çözülmesiyle de istifa etmek zorunda kalmıştı. 
     Gorbaçov ile Reagan, yaptıkları silahsızlanma anlaşmalarıyla soğuk savaşın Berlin Duvarı'nın yıkılmasıyla sona ermesine ön ayak olmuşlardı. 
     Reagan'ın cenaze töreni, cuma günü ABD'nin başkenti Washington'da yapılacak. 
     
</TEXT>
</DOC>
