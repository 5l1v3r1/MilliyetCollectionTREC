<DOC>
<DOCNO> 241822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/22/guncel/agun.html </URL>
<DATE> 2004/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Nefes kestiler 
</HEADLINE>
<TEXT>


SAT ve SAS timleri, gerçek mermi ve bombalarla yaptığı tatbikatta büyük başarı sağladı ve alkışlandı 

Tahsin Aksu Fotoğraflar Bünyamin Aygün 

Sualtı Taarruz SAT ve Sualtı Savunma SAS Grup Komutanlığı timlerinin ilk kez gerçek mermi ve bomba kullanarak gerçekleştirdiği tatbikat nefesleri kesti. Anadolu Kavağı'ndaki Deniz Kuvvetleri Komutanlığı'na bağlı olan SAT ve SAS timlerinin gerçekleştirdiği tatbikat, Keçilik bölgesinde dün yapıldı. 
Özkök ve beraberindeki üst düzey komutanlar, tatbikat bölgesine SAT komandoları eşliğinde zodiac botla geldi. Tatbikatta karada ve denizde önceden belirlenen hedefleri tek tek imha eden timler büyük başarı sağladı. Helikopterden ve uçaktan bot ve personel atma, keskin nişancı atışı, makineli tüfek ve roketatarla taarruz, demirli mayının satha getirilmesi ve imhası gibi gösteriler filmlerdeki savaş sahnelerinden farksızdı. Özellikle su altından sahile doğru ilerleyen komandolar da bir anda su yüzüne çıkarak kıyıdaki temsili düşmanları etkisiz hale getirdi. Özkök, cep telefonu kumandasıyla denizdeki bir hedefi imha ederken, timlerin helikopterden sarkarak yaptığı gösteri komutanlardan büyük alkış aldı. 

Tatbikatın anısına fidan 
Tatbikatın ardından SAT ve SAS timlerinin kullandığı silah ve malzemelerin tanıtıldığı bir sergi açıldı. Sergiyi gezen Özkök ve komutanlar, silahlar hakkında bilgi aldı. Özkök, tatbikatın anısına bir de fidan dikti. 

Özkök, telefonla hedefi imha etti 


Genelkurmay Başkanı Orgeneral Hilmi Özkök, tatbikat sırasında önceden belirlenen denizdeki bir hedefi cep telefonuyla havaya uçurdu. Anadolu Kavağı'ndaki Deniz Kuvvetleri Komutanlığı'na bağlı olan SAT ve SAS timlerinin gerçekleştirdiği nefes kesen tatbikattaki gösteriler, filmlerdeki savaş sahnelerinden farksızdı. Komutanlıktan ayrılmadan önce basın mensuplarının sorularını yanıtlayan Orgeneral Özkök, tatbikatın haziranda yapılacak NATO zirvesiyle bağlantısı olmadığını söyledi. 


</TEXT>
</DOC>
