<DOC>
<DOCNO> 229033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/06/son/sonspo26.html </URL>
<DATE> 2004/04/06/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Ç. Rizespor Fenerbahçe'yi yenmek için oynayacağız... 
</HEADLINE>
<TEXT>

     Çaykur Rizespor Kulübü Genel Kaptanı Yılmaz Zehiroğlu, Fenerbahçe'yi yenmek için oynayacaklarını söyledi. 
     Zehiroğlu, Fenerbahçe ile bu yıl Türkiye Kupası dahil olmak üzere dördüncü kez karşı karşıya geleceklerini belirterek, ''Fenerbahçe ile tekrar maçı yapmamız grafiğimizi çok etkiledi. Futbolcular, bir süre bu maçın stresinden kurtulamadı. Bu nedenle istediğimiz sonuçları bir türlü alamayarak düşme potasına kadar indik. Ligin ikinci yarısında kendimizi toparlayarak başarılı sonuçlar almaya başladık'' diye konuştu. 
     Fenerbahçe maçına bir intikam gözüyle bakmadıklarını, normal bir lig maçı olarak gördüklerini ifade eden Zehiroğlu, şöyle konuştu 
     ''Fenerbahçe maçını kazanarak geçen haftaki puan kaybımızı telafi etmek istiyoruz. Fenerbahçe'nin gücünü biliyoruz, rakibimizi yenmek için oynayacağız. Futbolcularımıza güveniyoruz. Fenerbahçe'nin lider olması bizi ilgilendirmiyor. Seyircinin desteği ile bu maçtan mutlak üç puan alacağımıza inanıyoruz. Ligin son haftalarında korkulu rüya yaşamak istemiyoruz.'' 
     
     BİLET FİYATLARI BELLİ OLDU 
     Öte yandan Cuma akşamı yapılacak olan maçın bilet fiyatları belli oldu. 
     Numarasız tribün biletleri 10 milyon, numaralı tribün bilet fiyatları ise 25 milyon liradan satışa çıkarılacak. 
     Fenerbahçe seyircisi için ise Atatürk Stadı'nda 600 kişilik yer ayrılacağı belirtildi. 
     
</TEXT>
</DOC>
