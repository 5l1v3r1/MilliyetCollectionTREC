<DOC>
<DOCNO> 222811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/16/son/sonsiy08.html </URL>
<DATE> 2004/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül ''Suriye'deki olaylar Türkiye'ye neden sıçrayacak ..'' 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, İstanbul'da Kasım ayında sinagoglara düzenlenen saldırılardan sonra gösterdiği yardımseverliğiyle ödül kazanan Ahmet Vural Ocaksönmez'i kabul etti. 
     Gül, görüşmenin başında yaptığı açıklamada, Ocaksönmez'in hikayesi ve fotoğrafına Brüksel dönüşü bir gazetede rastladığını söyleyerek, fotoğrafı gördüğünde gözlerinin dolduğunu dile getirdi. 
     Ocaksönmez'in fotoğrafının yılın en iyilerinden biri olduğunu da belirten Gül, herkesin olay yerinden kaçarken bu çocuğun yaralılara yardım etmeye çalışmasının büyük bir kahramanlık olayı olduğunu bildirdi. 
     Bakan Gül, ister terör olayları isterse kazalar olsun insanların birbirlerine yardım etmesi gereğine dikkat çekerek, bu nedenle Ocaksönmez'in yardımseverliğinin herkese örnek olması gereken bir davranış olduğunu kaydetti. 
     
     YARDIMSEVER OCAKSÖNMEZ'DEN OLAY ANI 

     13 yaşındaki Ocaksönmez de, olay anını anlatarak, saldırıların olduğu sırada dayısının Osmanbey'deki tekstil atölyesine çalışmak üzere gittiğini belirtti. 
     Patlamayla birlikte camların kırıldığını ve insanların çığlıklarını işittiğini söyleyen Ocaksönmez, ''yaralı insanları görünce tüylerinin ürperdiğini ve içlerinden en zor durumda gözükenini seçerek yardım etmeye çalıştığını'' kaydetti. 
     Ahmet Vural Ocaksönmez, yaralı adamı hastaneye götürmek üzere durdurmaya çalıştığı ilk taksinin durmadığını, bunun üzerine kendisinin bu taksinin stop lambasını kırdığını ifade ederek, başka bir taksiyle yaralıyı Şişli Etfal Hastanesi'ne götürdüklerini kaydetti. 
     Hastaneye geldiklerinde uyarılarına rağmen yaralı adamın taksiden alınması için kimsenin yardıma gelmediğini söyleyen Ocaksönmez, bunun üzerine bir tekerlekli sandalye bularak, yaralıyı taksiciyle birlikte hastane binasına taşıdıklarını bildirdi. 
     Ocaksönmez, herkesin böyle davranması gerektiğini de ifade etti. 
     
     GÜRCİSTAN-ACARİSTAN GERGİNLİĞİ 

     Dışişleri Bakanı Gül, kabulde gazetecilerin dış politika gündemine ilişkin sorularını da yanıtladı. 
     Gürcistan-Acaristan gerginliğine ilişkin soru üzerine Gül, gelişmeleri yakından takip ettiklerini, bu çerçevede dün Gürcistan Dışişleri Bakanı Tedo Japaridze ile uzun bir konuşma yaptığını bildirdi. 
     Gül, bağımsızlığını kazanmasından beri Türkiye'nin birçok açıdan Gürcistan'a yardımda bulunduğunu hatırlatarak, Acara bölgesi ile Batum'un Ankara için ayrıca önemli olduğunu söyledi. 
     Gürcistan'ın toprak bütünlüğü ve siyasi birliğinin zedelenmemesini istediklerini belirten Gül, Acaristan'ın özel bir statüsünün bulunduğunu ancak bu statünün yine Gürcistan'ın sınırları içinde, toprak bütünlüğünü bozmayacak şekilde olduğunu ifade etti. 
     ''İtidal tavsiye ediyoruz. Herhangi bir kanlı olaya girmenin oraya getireceği belirsizliklere dikkati çekiyoruz'' diyen Gül, askeri bir operasyon ya da çatışmanın Kafkaslarda derin yaralar açacağını kaydetti. 
     Bakan Gül, herkesin bu nedenle çok dikkatli hareket etmesi gerektiğini bildirdi ve ''Acaristan yönetimimin de Gürcistan'ın bir parçası olduğunu, bu ülkenin toprak ve siyasi bütünlüğü içinde hareket etmesi gerektiğini bilmesi gerekir'' dedi. 
     Gürcistan'da 28 Mart'ta parlamento seçimlerinin yapılacağını anımsatan Gül, demokratik yollarla kendi sorunlarını çözeceklerine inandığını belirtti. 
     Gül, Sarp sınır kapısının yeniden açılması için Ankara'nın girişiminin olup olmadığının sorulması üzerine de, her iki tarafla da görüşmeler yapıldığını ve soğukkanlı hareket etmelerinin tavsiye edildiğini söyledi. 
     
     SURİYE'DEKİ OLAYLAR 

     Suriye'de Kürt ve Araplar arasında meydana gelen olayların Türkiye'ye de sıçrayabileceğine yönelik iddia ve kaygıların bulunduğunun hatırlatılması üzerine de Gül, ''Bunlar çok yanlış şeyler. Türkiye'ye neden sıçrayacak Türkiye'de Türk-Kürt savaşı mı var '' diye konuştu. 
     Gül, yabancı medya kuruluşlarının bu olayları ''daha gerçekçi'' takip ettiğini de belirterek, Türk medyasında ise ''sanki bir savaş ve büyük bir şey varmış gibi'' verildiğini, bunun kendilerini üzdüğünü kaydetti. 
     ''Sıkıntı, bir rahatsızlık var orada gördüğümüz kadarıyla'' diyen Gül, bunların büyümemesi için herkesin yardımcı olması gerektiğini söyledi. Gül, sözlerini şöyle sürdürdü 
     ''Bunun kime ne yararı var Bir Kürt-Arap çatışmasının ne Kürtlere ne Araplara, ne Suriye'ye ne Irak'a ve ne de Türkiye'ye bir faydası var. Dolayısıyla insanları çok telaşa veren bir hava içinde de olmamamız gerekir. Bu bölgede yaşayan herkesin çok bilinçli olması gerekir. Bu bölgenin yönetimlerinin de dikkat etmeleri, kendi halklarının mutluluğu için her şeyi yapmaları gerekir.'' 
     
     KIBRIS DÖRTLÜ KONFERANSI 

     Yunanistan'ın Kıbrıs müzakerelerinde gelecek hafta başlaması beklenilen dörtlü konferansa başbakan düzeyinde katılmak istemediğine ilişkin haberlerin hatırlatılması üzerine Gül, şunları söyledi 
     ''Kesinleşmedi. Yok derlerse zorla yapılacak bir şey yok tabii. Bizim tercihimiz önce dışişleri bakanları, sonra başbakanlar seviyesinde bu işin yapılması. Ama gördüğümüz kadarıyla Yunanistan tarafının bazı tereddütleri var.'' 
     
</TEXT>
</DOC>
