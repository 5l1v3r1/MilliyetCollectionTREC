<DOC>
<DOCNO> 247796 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/14/son/sonsiy12.html </URL>
<DATE> 2004/06/14/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
DEP'lilerin Diyarbakır'daki mitingi ile ilgili soruşturma başlatıldı 
</HEADLINE>
<TEXT>

     DEP'li eski milletvekillerin katıldığı miting incelemeye alındı Diyarbakır Cumhuriyet Başsavcılığı, dün kentte yapılan DEHAP mitingiyle ilgili inceleme başlattı. 
     Savcılık, miting sırasında emniyet müdürlüğünün çektiği video görüntülerini isteyerek, incelemeye aldı. 
     Emniyet ayrıca, eski DEP milletvekillerinin konuşmalarının çözümlerini de başsavcılığa gönderdi. 
     İnceleme sonunda, eğer başsavcılık gerek görürse, dava açabilecek. 
     Diyarbakır'da dün, tahliye edilen eski DEP milletvekillerinin katıldığı DEHAP mitinginde PKK KONGRA-GEL bayrağı açılmış, Abdullah Öcalan lehine sloganlar atılmıştı. 
     Mitingin yapıldığı alandaki okullarda dün liselere giriş sınavına katılan öğrencilerin aileleri de valiliğe başvurdu. 
     Çocuklarının sesten rahatsız olduğunu belirten aileler, mağduriyetlerinin giderilmesini istedi. 

     
</TEXT>
</DOC>
