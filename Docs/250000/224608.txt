<DOC>
<DOCNO> 224608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/22/son/sontur33.html </URL>
<DATE> 2004/03/22/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Şeyh Yasin'e, Fatih Camii'nde gıyabi "cenaze namazı"... 
</HEADLINE>
<TEXT>

     Uğradığı saldırı sonucu ölen Hamas lideri Şeyh Ahmed Yasin için Fatih Camii'nde gıyabi cenaze namazı kılındı. 
     Fatih Camii'nde ikindi namazından sonra, Şeyh Ahmed Yasin'in fotoğrafları ile ''İntifada onurumuz, kurtuluşumuz'', ''Direnen Filistin kazanacak'' yazılı dövizler taşıyan yaklaşık 500 kişi toplandı. 
     Bir süre tekbir getiren grup, daha sonra Şeyh Ahmed Yasin için gıyabi cenaze namazı kıldı. 
     Namazın ardından İnsan Hak ve Hürriyetleri İnsani Yardım Vakfı İHHA Başkanı Bülent Yıldırım'ın da aralarında bulunduğu bazı kişiler konuşma yaptı. 
     Yıldırım, ''Şeyh Ahmet Yasin'in şehit olmasının ardından Mısır, Ürdün, Türkiye ve büyük İslam aleminin ayağa kalktığını'' belirterek, ''Düne kadar, 'İsrail bizim için tehlike değildir', diyenler vardı, hiç kimse bunu diyemez. Diyenler de sorumlu olurlar. Bizler bu olaydan ders alır, büyük İsrail hayali ve büyük Ortadoğu projesinin karşısında oluruz'' dedi. 
     Geniş güvenlik önlemlerinin alındığı gıyabi cenaze namazına katılanlar, duaların okunmasının ardından dağıldı. 
     
</TEXT>
</DOC>
