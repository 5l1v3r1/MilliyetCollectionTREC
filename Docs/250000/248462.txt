<DOC>
<DOCNO> 248462 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/16/son/sonspo14.html </URL>
<DATE> 2004/06/16/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Doğan Sporculara, psikolojik olarak dinlenmeleri için izin verdim 
</HEADLINE>
<TEXT>

     Trabzonspor, yeni sezon hazırlıklarını Bolu'nun Gerede ilçesinde sürdürüyor. 
     Bordo-mavili takımın teknik direktörü Ziya Doğan, bugünkü antrenmandan önce basın mensuplarına yaptığı açıklamada, ''Sporcularımın öncelikle psikolojik olarak dinlenmeleri gerektiğine inandığım için milli takımlarda oynayan oyunculara 23 Haziran akşamına kadar, uzak ülkelerdeki oyunculara ise 1-2 gün daha fazla izin verdim'' dedi. 
     Sezonu en erken açan takımın Trabzonspor olduğunu vurgulayan Doğan, 28 Temmuz'da Şampiyonlar Ligi'nde yapacakları ön eleme maçları nedeniyle hazırlıklara erken başladıklarını belirterek, ''Kısıtlı olan zamanımızı en iyi şekilde değerlendirmemiz gerekiyor. Ön eleme maçlarına ve lige hazır duruma gelebilmemiz için yoğun bir tempoyla başladık'' diye konuştu. 
     
     ''PAF TAKIMDAN 4 OYUNCU GELDİ'' 
     Doğan, takım kadrosuna, PAF takımından 4 oyuncu dahil ettiklerini kaydederek, şöyle devam etti 
     ''Bu oyuncuların bir tanesi hariç diğerleri Eskişehir'de finallerde oldukları için 16-17 Haziran'da kampa katılacaklar. Yeni transferlerle sezona iyi hazırlanmamız lazım. Yönetim kuruluyla birlikte gece gündüz çalışıyoruz. Şu ana kadar sadece Celalettin'i transfer ettik. Bugün yarın bir oyuncuyu alma ihtimalimiz çok fazla ama kesinleşmeden de 'aldık' demek istemiyorum.'' Diğer takımlardan sadece Gençlerbirliği'nin, transferleri çok kısa sürede bitirdiğini belirten Doğan, rakipleriyle eşit şartlarda mücadele etmediklerine dikkati çekerek, ''Rakibimizin kim olduğu önemli değil. Biz istediğimiz sporcuları aldığımız anda, onların harcayacakları paranın 5'de 1'ine alacağımız futbolcularla, en az onlar kadar iddialı olacağız. Onlar isterlerse bizden 10 kat daha pahalı futbolcu alsınlar. Fark eden bir şey yok'' dedi. 
     
     SPORCULAR TESTTEN GEÇTİ 
     Kampta bulunan futbolcular, dayanıklılık ve laktat testinden geçirildi. Futbolcular daha sonra özel cihazlarla nabız ve nefes kontrolüne tabi tutuldu. 
     Bugünkü antrenmanda Malatyaspor'dan transfer edilen Celalettin bulunurken, daha önce kasıklarından ameliyat olan Gökdeniz, kondisyon ağırlıklı çalıştı ve testlere girmedi. 
     Bu arada, Trabzonspor yönetiminin kararıyla, basın mensuplarının belirli aralıklarla görüntü almasına izin verildi. 
     
</TEXT>
</DOC>
