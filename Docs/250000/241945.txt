<DOC>
<DOCNO> 241945 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/22/son/soneko11.html </URL>
<DATE> 2004/05/22/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Vergi tatilinden vazgeçildi bunun yerine ekstra yatırım indirimi geliyor 
</HEADLINE>
<TEXT>

     Yeni vergi paketi çalışmalarında büyük yatırımcıya vergi tatilinden vazgeçilirken ve bunun yerine ekstra yatırım indirimi uygulaması kararlaştırıldı. 
     A.A muhabirinin edindiği bilgiye göre, Maliye Bakanlığı'nda çalışmaları devam eden ve bugünlerde Başbakanlığa sevk edilmesi planlanan vergi paketinde, yatırımların ve istihdamın artırılması için yatırımcıya daha fazla yatırım indirimi tanınması benimsendi. 
     Daha önce üzerinde çalışılan, belli tutarın üzerindeki yerli ve yabancı yatırımlara vergi tatili olarak adlandırılan 10 yıla kadar kurumlar vergisinden muafiyet uygulamasında bir fikir birliği sağlanamadı. Devlet Planlama Teşkilatı DPT ve Hazine'nin de katıldığı çalışmalarda, vergi tatilinin hangi sektörler üzerinde uygulanacağı konusunda farklı görüşler ortaya atılınca, bunun yerine ekstra yatırım indirimi uygulanması kararı alındı. 
     Buna göre, belli büyüklükteki yerli ve yabancı yatırımcılara halen yüzde 40 olan yatırım indiriminden ayrı olarak ikinci bir yüzde 40'lık yatırım indirimi uygulanacak. 
     Bu konuda Bakanlar Kurulu'na yatırım indirimi oranı belirlemenin yanı sıra sektörler ve bölgeler itibariyle de farklı oranlar uygulanması yetkisi verilecek. 
     Maliye Bakanlığı yetkilileri, ekstra yatırım indirimi uygulanacak asgari yatırım tutarı konusunda 50-100 trilyon lira rakamlarının konuşulduğunu belirttiler. 
     
     ELDEN ÖDEMEYE CEZA 
     Bu arada, daha önce 10 milyar lira olarak uygulanan, geçtiğimiz günlerde de 8 milyar liraya düşürülen finans kuruluşları üzerinden ödeme limitine aykırı davrananlara yönelik cezai işlem de taslağa giriyor. 
     Yeni düzenlemede, 8 milyar ve üzerindeki ödemeleri bankalar, özel finans kuruluşları ve PTT yerine elden yapanlara ödeme tutarının yüzde 5'i tutarında para cezası uygulanması öngörülüyor. 
     Yetkililer, halen söz konusu tutar 8 milyar lira da olsa 100 milyar lira da olsa, bu mükellefiyete aykırı davrananlara 1 milyar liranın biraz üzerinde para cezası verildiğine işaret ettiler. 
     Öte yandan 30'u aşkın maddeden oluşması beklenen yeni vergi paketinde uygulamada sorun yaratan bazı düzenlemelerde de değişikliğe gidiliyor. 
     Bu şekilde zor durum müessesesi de yeniden düzenleniyor. Halen mükelleflerin bağlı oldukları vergi dairelerine tek tek dilekçe vererek yararlanabildiği zor durum için Maliye Bakanlığı'na yetki veriliyor. Maliye Bakanlığı'nın zor durum ilanı ile bu yıl Mart ve Nisan'daki vergi beyan döneminde yaşandığı gibi mükelleflerin tek tek dilekçe vererek uygulamadan yararlanma külfetine son veriliyor. 
     Zor durum araştırmasını da yeniden düzenleyen taslak ile bir alacak için vergi dairelerinin bütün bankalara ve yurdun dört bir yanındaki tapu dairelerine yazı yazarak mal varlığı araştırması yapması uygulama dışı kalıyor. 
     Taslak ile getirilen bir başka düzenlemeyi de mücbir sebep oluşturdu. 
     Yeni düzenlemede mücbir sebebin kalkmasından sonra örneğin bir yılın 12 ayı için ayrı ayrı KDV ve muhtasar beyanname verme uygulaması son bulacak. Söz konusu dönem için Maliye, tek beyanname almaya yetkili olacak. 
     
</TEXT>
</DOC>
