<DOC>
<DOCNO> 235870 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/29/son/soneko17.html </URL>
<DATE> 2004/04/29/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Demirbank ve Kentbank'ın sahipleri bankalarını geri alabilecek 
</HEADLINE>
<TEXT>

     Danıştay İdari Dava Daireleri Genel Kurulu, Demirbank ve Kentbank'ın Tasarruf Mevduatı Sigorta Fonu'na TMSF devrine ilişkin kararın hukuka aykırı olduğu yönünde daha önce verdiği karara yapılan itirazı reddetti. 
     Genel Kurul'un bu kararından sonra Danıştay 10. Dairesi, Demirbank ve Kentbank'ın fona devrini öngören Bankacılık Denetleme ve Düzenleme Kurulu'nun BDDK kararlarını iptal etmek zorunda olacak. 
     Danıştay 10. Dairesi, Demirbank ve Kentbank'ın TMSF'ye devrini öngören BDDK kararlarının iptal istemini reddetmişti. 
     Bu kararların temyiz edilmesi üzerine Danıştay İdari Dava Daireleri Genel Kurulu, 10. Daire'nin kararlarını esastan bozmuştu. Genel Kurul, her iki bankanın da fona devrinin hukuka aykırı olduğunu kararına gerekçe göstermişti. 
     BDDK, Genel Kurul'un bu kararlarının düzeltilmesini istedi. 
     İstemi bugün görüşen Genel Kurul, karar düzeltme istemine ilişkin gerekçeleri yerinde görmeyerek, oyçokluğuyla talepleri reddetti. 
     Genel Kurul'un esastan bozma kararı bağlayıcı nitelik taşıdığı için, 10. Daire, Demirbank ve Kentbank'ın Fon'a devrini öngören BDDK kararlarını iptal etmek zorunda olacak. 
     BDDK, Demirbank'ın 6 Aralık 2000'de TMSF'ye devrine karar vermişti. Fon da Demirbank'ı 350 milyon dolara HSBC'ye satmıştı. 
     BDDK'nın 9 Temmuz 2001'de Fon'a devrini kararlaştırdığı Kentbank ise daha sonra Bayındırbank bünyesinde birleştirilmişti. 
     
     BANKALARINI GERİ ALABİLECEKLER 

     Danıştay'ın, Kentbank ve Demirbank'a ilişkin kararından sonra, Tasarruf Mevduatı Sigorta Fonu'na TMSF devredilen bankaların eski sahiplerinin önünde üç seçenek olduğu ifade ediliyor. 
     Edinilen bilgiye göre, banka sahiplerinin bankalarını tekrar isteme, tazminat davası açabilme ya da yeniden bankacılık yapabilme talebinde bulunabilecekler. 
     Demirbank'ın eski sahibi Halit Cıngıllıoğlu'nun yeniden bankacılık yapma yetkisini talep ettiği belirtilirken, Kentbank'ın eski sahibi Mustafa Süzer'in bugüne kadar yetkililerle görüşmediği, dava sonucunu beklediği kaydediliyor. 
     Yetkililer, sonuçta kararı Bankacılık Düzenleme ve Denetleme Kurulu'nun BDDK vereceğini belirtiyorlar. 
     
     BDDK BAŞKANI İADE OLACAĞINI SANMIYORUM 

     Bankacılık Düzenleme ve Denetleme Kurulu BDDK Başkanı Tevfik Bilgin, Danıştay'ın Kentbank ve Demirbank ile ilgili kararından sonra, bu bankalar sahiplerine iade edilir mi sorusuna, ''sanmıyorum'' yanıtını verdi. 
     Bilgin, Başbakanlık'tan ayrılırken, konuya ilişkin bir soru üzerine, ''Bu yargının karardır. Bu aşamada, söyleyecek birşey yok'' dedi. 
     Tevfik Bilgin, ''eski sahipleri bankayı yeniden isterlerse ne olur'' sorusuna ise ''O aşamaya gelindiğinde, Kurul yeniden oturur, bir karar verir. Bu işte en son kararı verecek BDDK'dır. Yargısal aşama tamamlandıktan sonra...'' diye konuştu. 
     
</TEXT>
</DOC>
