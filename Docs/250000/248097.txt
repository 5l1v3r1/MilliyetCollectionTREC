<DOC>
<DOCNO> 248097 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/15/son/sonsiy14.html </URL>
<DATE> 2004/06/15/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
DEHAP lideri Hükümet ve Kongra Gel arasında kıyaslama yapmıyoruz 
</HEADLINE>
<TEXT>

     DEHAP Genel Başkanı Tuncer Bakırhan, '' Hükümete de KONGRA GEL'e de eşit mesafedeyiz derken, bir kıyaslama, bir benzeştirme yapmıyoruz'' dedi. 
     Bakırhan, Şırnak'ın Cizre İlçesi'nde, ''Başbakan Recep Tayyip Erdoğan ile Devlet Bakanı ve Başbakan Yardımcısı Mehmet Ali Şahin'in sözlerini nasıl değerlendiriyorsunuz '' sorusunu şöyle cevaplandırdı 
     '' Hükümete de KONGRA GEL'e de eşit mesafedeyiz derken, bir kıyaslama, bir benzeştirme yapmıyoruz. Biz bu süreçte diyalog ortamının oluşturulması için arabulucu olabileceğimizi söylemiştik. Arabuluculuk yapmak isteyen kişi ve kuruluşlar da, arabuluculuk konumları itibariyle eşit mesafede olduklarını açıklamaları gayet normal ve doğaldır. Bunun altında bir şeylerin aranması ve farklı yorumlanmasını Başbakan Erdoğan ve Devlet Bakanı Şahin'e yakıştırmıyorum. Çünkü KONGRA GEL ve hükümetin, partimiz açısından ne anlama geldiğini bilen bir hareketiz.'' Tuncer Bakırhan, KONGRA GEL'in silahlı yöntemlerle sonuç almaya çalışan, ama son süreçte demokratik yasal sürece, şartlar oluşursa dahil olabileceğini söyleyen bir hareket olduğunu, hükümetin de Türkiye'nin hükümeti ve Türkiye'nin yurttaşları olarak aynı zamanda kendilerini de temsil eden bir hükümet olduğunu vurguladı. 

     
</TEXT>
</DOC>
