<DOC>
<DOCNO> 214717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/12/son/sondun24.html </URL>
<DATE> 2004/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
AB'den insan hakları raporu... Rum ve Türk tarafına eleştiri... 
</HEADLINE>
<TEXT>

     Avrupa Konseyi İnsan Hakları Komiseri Alvaro Gil-Robles tarafından hazırlanan ''Kıbrıs'taki insan hakları'' konulu raporda, adanın güney ve kuzey kesimindeki uygulamalara yönelik çeşitli eleştirilerde bulunuldu. 
     Gil-Robles'in, Mayıs 2004'de AB'ye üye olacak ülkelerdeki insan hakları ihlalleriyle ilgili hazırladığı raporlar, bugün düzenlenen basın toplantısıyla kamuoyuna açıklandı. 
     Raporda, Rum kesiminde özellikle yargı sistemi, cezaevleri koşulları, polisin sert tutumu, askerlik hizmeti, yabancıların statüleri, zihinsel özürlülere yönelik muameleye ilişkin somut eleştiriler yöneltildi ve bu konulardaki eksikliklerin giderilmesi istendi. 
     Cezaevindeki yabancı mahkumların koşullarına ilişkin hoşnutsuzluğun dile getirildiği raporda, özel kişilere veya kamuya borçlarını ödemediği için hapis cezası verilmesinin endişe verici olduğu bildirildi. 
     Rum Kesimi'nde ciddi bir göçmen politikasının bulunmadığı vurgulanan raporda, çalışma koşulları açısında göçmenlerin ciddi bir ayırımcılığa maruz kalma riskiyle karşılaştıkları ifade edildi. 
     Cezaevinde mahkumlara yönelik polisin sert tutumuna ilişkin eleştirilerin de yer aldığı raporda, dayak atma, elektrik şoku verme, öldürme tehdidi gibi kötü muameleye ilişkin iddiaların ciddi endişe kaynağı olduğu kaydedildi. 
     Raporda, inançları yüzünden askerlik yapmak istemeyenlere önerilen alternatif kamu hizmetinin 42 ay sürmesine de ciddi eleştiriler getirildi ve uygulamanın değiştirilmesi istendi. 
     
     KKTC'DEKİ UYGULAMALAR 
     Raporun, KKTC'deki insan haklarının durumuna ilişkin bölümündeyse özellikle ifade özgürlüğüne ilişkin sert eleştiriler getirildi ve muhalif gazetecilerin baskı altında tutulduğu iddia edildi. 
     KKTC'de yargının bağımsızlığına ilişkin eleştirilerde bulunulan raporda, bazı sivil davaların askeri mahkemelerde görülmesinin endişe verici olduğu ifade edildi. 
     Raporda ayrıca, KKTC'deki mülkiyet hakkı ve sınırlı serbest dolaşım uygulamasına bazı eleştiriler getirildi. 
     
</TEXT>
</DOC>
