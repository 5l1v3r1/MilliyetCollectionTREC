<DOC>
<DOCNO> 204912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/28/son/sondun08.html </URL>
<DATE> 2003/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İran'dan çelişkili açıklamalar Ölü sayısı 10 bin olabilir 
</HEADLINE>
<TEXT>

     İran'da depremin yerle bir ettiği Bem kentindeki ölü sayısına ilişkin olarak farklı açıklamalar yapılıyor. 
     İRNA'nın haberine göre, Bem kentinin bulunduğu Kerman eyaletinin valisi Muhammed Ali Kerimi, deprem bölgesini ziyaret eden Cumhurbaşkanı Birinci Yardımcısı Muhammed Rıza Arif ile yaptığı basın toplantısında, Bem'deki depremde ölü sayısının çok fazla olduğunu belirterek, ''Kesin rakam veremiyoruz, ancak 10 bin kadar kişinin öldüğünü tahmin ediyoruz'' dedi. 
     İçişleri Bakanı Abdülvahid Musavi Lari de Bem havaalanında gazetecilere yaptığı açıklamada, depremin üzerinden yaklaşık 50 saat geçtiğini ve küçük de olsa hala enkaz altında bazı kişileri sağ bulma umudu bulunduğunu söyleyerek, ''Bu büyük bir facia. 100 bin kişilik kentin yüzde 70'i yıkıldı. Evlerin yüzde 20 ila 30'u kullanılamaz halde ve güvenli değil'' dedi. 
     Lari, ölü sayısıyla ilgili şimdilik bir rakam veremeyeceklerini, çünkü halen enkaz kaldırma çalışmaları yapmadıkları bölgeler bulunduğunu söyledi. 
     Daha önce İçişleri Bakanlığı'ndan yapılan açıklamada ölü sayısı 20 bin ve yaralı sayısı 30 bin olarak verilmişti. 
     Kentte arama-kurtarma çalışmalarını sürdüren görevliler depremden iki gün sonra enkaz altında canlı bulma konusunda pek de iyimser değil. Şimdiye kadar Türkiye, İsviçre, Almanya, İngiltere, İtalya, Lüksemburg, Finlandiya, Azerbaycan, İspanya, Ukrayna, ABD ve Polonya'dan arama kurtarma ekipleri deprem bölgesine geldi. 
     İran Cumhurbaşkanı Muhammed Hatemi'nin de bugün deprem bölgesini ziyaret etmesi bekleniyor. 
     
</TEXT>
</DOC>
