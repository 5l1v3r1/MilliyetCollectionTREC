<DOC>
<DOCNO> 228654 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/05/son/soneko20.html </URL>
<DATE> 2004/04/05/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Bankaların kredi imkanları, hiç düşünmeyenleri bile evsahibi yapıyor 
</HEADLINE>
<TEXT>

     Ekonomide yaşanan iyileşmeye paralel olarak bankaların sunduğu cazip kredi olanaklarının, uzun yıllardır durgun seyreden emlak piyasasına hareketlilik getirdiği bildirildi. 
     İzmir Emlakçılar ve Emlak Müşavirleri Derneği İEEMD Genel Başkanı Rıdvan Akgün, düzenlediği basın toplantısında, mevduat faizlerindeki düşüş ile yatırım araçları tercihinde önemli değişimler yaşandığını, yaklaşık 5 yıldır bir yatırım aracı olma özelliğini yitiren emlak alımının yeniden ''gözde bir yatırım aracı'' haline geldiğini kaydetti. 
     Bu durumun oluşmasında en önemli etkenin, bankaların düşük faizli ve 120 aya kadar uzatılan konut kredisi imkanı sunmasının etkili olduğunu belirten Akgün, ''Bankaların sunduğu cazip kredi olanaklarıyla, konut almayı hiç düşünmeyen insanlar bile konut alımına yöneldi. Bunun sonucunda bir kaç yıldır değişmeyen fiyatlar, talebin artmasıyla birlikte değişime uğramaya başladı'' diye konuştu. 
     Akgün, yaşanan gelişmelerin emlak fiyatlarında son dönemde yüzde 25'lik bir fiyat artışına neden olduğunu ve bu artışın konut tipine göre önümüzdeki 3 aylık süreçte yüzde 20-40 oranında daha artacağını bildirdi. 
     
     PİYASADAKİ HAREKETLİLİK 

     Emlak piyasasında, uygun kredi imkanları nedeniyle şu anda yaşanan hareketliliğin, gerçek canlılığın çok ötesinde olduğunu anlatan Akgün, şunları kaydetti 
     ''Emlak piyasasında bu kadar önlenemeyen talep ve buna orantılı fiyat artışı gerçekleri yansıtmamaktadır. Bu sanal bir artıştır. Piyasada herkese yetecek kadar konut bulunmaktadır. Emlak fiyatlarının Ağustos ayından itibaren gerçek dengeye oturmasını bekliyoruz.'' 

     
</TEXT>
</DOC>
