<DOC>
<DOCNO> 247285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/12/siyaset/axsiy01.html </URL>
<DATE> 2004/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
DEP'liler Gül'e gitti 
</HEADLINE>
<TEXT>


Dışişleri Bakanı Gül, eski DEP'lileri konutta kabul etti. Gül, 45 dakika süren görüşmede, "Yeni dönemde herkes üzerine düşeni yapmalı" dedi. DEP'liler de barış mesajı verdi... 

Serpil Çevikcan Ankara 


Anadilde yayın, DGM'lerin kaldırılması ve eski DEP'li 4 milletvekilinin cezaevinden tahliyeleriyle tarihi olaylara sahne olan Ankara'da kritik bir görüşme gerçekleşti. 
Dışişleri Bakanı Abdullah Gül Leyla Zana, Hatip Dicle, Orhan Doğan ve Selim Sadak'la Dışişleri Konutu'nda 45 dakika görüştü. AKP'li Kürt kökenli bazı vekillerin aracı olması ve eski DEP'lilerin talebiyle gerçekleşen görüşmede Gül, Türkiye'nin çok önemli adımlar attığı bir dönemden geçtiğini belirterek, "Bu yeni dönemde herkes üzerine düşeni yerine getirmeli" dedi. 

DEP'lilerden AB desteği 
Zana ve arkadaşları görüşmede, cezaevinden tahliye edildikleri gün yaptıkları barış mesajları içeren görüşlerini yineledi. Eski DEP'liler, "geçmişin kırgınlıklarının geride kalması gerektiğini, toplumsal barış ve kardeşliğin esas alınmasının zorunlu olduğunu" dile getirdi. 4 DEP'li, bu konuda üzerlerine düşeni yapacaklarını kaydederken, Türkiye'nin AB'ye üye olabilmesi için ellerinden gelen çabayı göstereceklerini vurguladı. 
Eski DEP'liler, geç kalınmakla birlikte, Türkiye'de çok önemli reformlar yapıldığını söyledi ve sürece desteklerini iletti. 
Türkiye ve dünyada yeni bir döneme girildiği mesajını veren Gül de, Türkiye'nin çok önemli değişiklikler yaşadığını, köklü bir reform sürecinin üstesinden gelmeye çalıştığını, AB'ye üyelik sürecinde çok mesafe alındığını ve kimsenin Türkiye'yi haksız yere eleştiremeyeceğini kaydetti. Türk hükümetinin üzerine düşeni yaptığını da söyleyen Gül, siyasette zihniyet değişikliği gerçekleştiğini de vurguladı. 
Kaynaklar, görüşmenin "nezaket ziyareti çerçevesinde" gerçekleştiğini de ifade etti. 
Kulislere yansıyan bilgilere göre görüşme talebi, bazı AKP'lilerin de devreye girmesiyle Gül'e ulaştı. Ancak Gül, görüşme kararı vermeden önce, devletin ilgili birimlerinin görüşünü aldı. Ortak görüşün ardından Gül, eski DEP'lilerle bir araya geldi. Başbakan Recep Tayyip Erdoğan'ın ABD'de olması nedeniyle aynı zamanda "Başbakan Vekili" sıfatını da taşıyan Gül, eski DEP'lileri "4 eski TBMM üyesi" olarak kabul etti. 

AKP'liler devrede 
Bu arada, görüşmenin gerçekleşmesinde Erdoğan'a yakınlığıyla bilinen AKP Diyarbakır Milletvekili İhsan Arslan ve Batman Milletvekili Ahmet İnal'ın devreye girdiği öğrenildi. DEHAP lideri Tuncer Bakırhan ile görüşen Arslan ve İnal, Türkiye'de yaşanan olumlu sürecin devamı için üzerlerine düşeni yapmaya hazır oldukları, DEHAP da üzerine düşeni yerine getirmeli mesajı verdi. 


</TEXT>
</DOC>
