<DOC>
<DOCNO> 217901 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/26/yasam/ayas.html </URL>
<DATE> 2004/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Facianın nedeni 'bitik balatalar' 
</HEADLINE>
<TEXT>

   Emniyet açıklamasına göre, Kartal'da 9 can alan facia gibi kazaya, 22 ton mazot yüklü tankerin 'tamamen bitmiş fren balataları' yol açtı. Oysa tanker, muayeneye göre sağlam 
      BÜLENT ÖZDEMİR, GÖKHAN KARAKAŞ, ELVAN EZBER, DİNÇER ŞEREF, M.AKİF ERDEM, OSMAN KARA, MUSTAFA KURTARAN İstanbul 
   
   Trafikten sorumlu Emniyet Müdür Yardımcısı Ayhan Pamuk, Kartal'da dokuz can alan kazaya, bakım yapılmayan balataların neden olduğunu açıkladı. Tanker sürücüsü Cavit Karakaş'ın 15 gün önce işe girdiğini ve daha önce hiç kaza yapmadığını belirten Pamuk, "Tankerin fenni muayenesi yapılmış gözüküyor ama fren balataları bitmiş durumda" dedi. 
   
   'Trafiğe çıkması tehlikeli' 
   Kazanın ardından yaptıkları incelemede büyük bir ihmalin öne çıktığını belirten Pamuk şöyle konuştu "Tankerin dosyasına baktığımızda eksik evrak göremedik. Fenni muayenesi de zamanında yapılmış. Muayenede tanker sağlam gözüküyor, ancak sorun balatalarda. Artık iş göremez hale gelmiş. Tankerin bu balatalarla trafiğe çıkması bile çok tehlikeli. Aracı durdurup kontrol etseniz, balatalar kötü olsa bile, evrakları tam olduğu için ceza yazamıyorsunuz." 
   Tanker sürücüsü Karakaş'ın bugüne kadar sadece sekiz ceza puanı aldığını da vurgulayan Pamuk, açıklamasını şöyle sürdürdü "Şoför çok heyecanlanmış. Kendini kaybetmiş. Önünde birçok alternatif olmasına rağmen, uzun ve rampalı Spor Caddesi'ni tercih etmiş. Caddeye girdikten sonra bin 500 metre hiç çarpmadan gitmiş. Caddeye girmeyip sağ taraftaki beş ağaçtan birine çarpsaydı durabilirdi. Sürücü frenlerin patladığını söylüyor, ancak kesin bilgi yok. Bilirkişi raporu gerçeği ortaya çıkaracak." 
   
   Şoför tutuklandı 
   İfadesinde, önüne çıkanları korna ve eliyle uyarmaya çalıştığını söyleyen Cahit Karakaş, Kartal Cumhuriyet Savcılığı'na çıkarıldı. Savcının sorgusundan sonra Karakaş, tutuklanması istemiyle 3. Sulh Ceza Mahkemesi'ne sevk edildi. Karakaş, dikkatsizlik ve tedbirsizlik sonucu birden fazla kişinin ölümüne sebebiyet vermek suçundan tutuklanarak, Kartal H Tipi Cezaevi'ne gönderildi. 
   
   Enkaz kalktı ama 'acı' h l orada    Böylesi bir sonu kendilerine yakıştıramayan dokuz kişinin yolu, Kartal'da ölümle kesişti. Ölümün adı freni boşalmış bir tankerdi 
   İSTANBUL Milliyet 
   Kazada hayatını kaybedenlerden ikisi Nilüfer Kıranel 37 ve Kartal Uğur Mumcu Milli Eğitim Vakfı İlköğretim Okulu 8-H sınıfında okuyan kızı Müge'ydi 14 . Anne Kıranel, otomobiliyle kızını okuldan aldı ve alışveriş için yola çıktı. Kartal'da ışıklarda durmuşlardı ki, freni boşalmış tanker otomobillerini hurdaya çevirdi. İkisi de ağır yaralı olarak hastaneye kaldırıldı ama doktorların müdahalesine rağmen kurtarılamadılar. Oysa, yakınlarına göre Nilüfer Kıranel kızına, "Seni arkadaşımın yanına bırakayım. Alışverişten sonra gelir alırım" demiş, ancak kızının ısrarlarına dayanamayıp birlikte yola çıkmışlardı. Ve bu birlikte yaptıkları son yolculuk oldu. 
   Kurbanlardan 20 yaşındaki Sabri Gürçay'ın sekiz kardeşi vardı. 49 kiloydu Sabri. Askerlik şubesine müracaat etmiş ancak kilo eksiği sebebiyle askere alınmamıştı. "İki kilo al, öyle gel" demişlerdi kendisine. Bir cep telefonu şirketinde kurye olarak çalışan Sabri, o gün Maltepe'den aldığı cep telefonlarını, Kartal'daki işyerine götürüyordu. Minibüsten inip yürümeye başlamıştı ki, o tankerin altında kaldı. 
   Taksi şoförü Halil Latif de tankerin kurbanlarından biri oldu. Tanker çarptığında otomobilinde hayatını kaybeden Latif'in cesedi Özel Umut Hastanesi'ne kaldırıldı. Yakınları, yanarak ölen Latif'in cesedini güçlükle teşhis etti. 
   
   Fotoğraftaki hatıra 
   Ölenlerden biri boyacı Erdoğan Karakaş'tı. Kartal SSK Hastanesi morguna kaldırılan 40 yaşındaki Karakaş'ın cebindeki fotoğrafın arkasında yazılı dörtlük şöyle 'Hayat bir gemidir Yoktur Dümeni Bu fotoğrafa baktıkça Hatırlayın beni" Üç çocuk babası emekli albay Atilla Gürsel 64 ve eşi Yıldız Gürsel'i 50 ölüm, bir yakınlarına taziye ziyaretine gittiklerinde yakaladı. Özel bir şirkette sigorta eksperi olan Gürsel ile eşinin Hyundai marka otomobilleri tankerin biçtiği onlarca araçtan biriydi. 
   
   Yaşadığına sevinemedi 
   Sigortacılık yapan İsmail Nazif Beyazıtoğlu 44 ve eşi Ömür Beyazıtoğlu 40 , yolun kenarında duran otomobillerinden iniyordu. Otomobili Ömür Beyazıtoğlu'nun kardeşi Fahri Türk 29 kullanıyordu. Beyazıtoğlu çifti üzerlerine Azrail gibi gelen tankerin çarpması sonrası oracıkta ölürken, otomobilde sıkışan Fahri Türk araçtan güçlükle kurtuldu. Ama Türk, gördükleri karşısında yaşadığına bile sevinemiyordu. 
   
   
</TEXT>
</DOC>
