<DOC>
<DOCNO> 222285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/14/son/sontur10.html </URL>
<DATE> 2004/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalya'da yangın faciasında ölen 6 kişi toprağa verildi... 
</HEADLINE>
<TEXT>

     Antalya'da sabaha karşı bir evde çıkan yangında hayatını kaybeden aynı aileden 3'ü çocuk 6 kişinin cenazeleri toprağa verildi. 
     Antalya'nın Şafak Mahallesi'nde yufkacı Ali Eren'e ait tek katlı evde çıkan yangında hayatını kaybeden Ali Eren, annesi Ümmü Gülsüm Eren, eşi Keriman Eren ve çocukları Ersin, Engin ve Erkin Eren'in cesetlerine, Antalya Devlet Hastanesi morgunda otopsi yapıldı. Cumhuriyet Savcısı gözetiminde yapılan otopside, 6 kişinin yanarak can verdiği belirlendi. 
     Yaklaşık 3 saat süren otopsinin ardından Büyükşehir Belediyesi'nin 2 aracıyla hastaneden alınan cenazeler, yangının meydana geldiği mahalledeki yakınlarının evine getirildi. Araçlarda bekletilen cenazeler için mahalle halkı ve yakınları, evin önünde dua etti. Ölen Keriman Eren'in annesi Fatma ve babası Kazım Kök'ü, yakınları güçlükle teselli etti. 
     Okunan duaların ardından Antalya Büyükşehir Belediyesi Uncalı Kent Mezarlığı'na getirilen cenazeler, kılınan cenaze namazının ardından toprağa verildi. 
     İtfaiye Amiri Şaban Kibar, AA muhabirine yaptığı açıklamada, yapılan ikinci incelemeden sonra da yangının, ''ön rapor''da belirtildiği gibi açık bırakılan elektrik sobasının aşırı ısınması nedeniyle, önünde bulunan kanepenin alev alması sonucu çıktığının belirlendiğini söyledi. 
     
</TEXT>
</DOC>
