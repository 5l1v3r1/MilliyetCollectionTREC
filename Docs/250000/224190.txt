<DOC>
<DOCNO> 224190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/21/son/sondun09.html </URL>
<DATE> 2004/03/21/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Kıbrıs'la ilgili anlaşmalar... 
</HEADLINE>
<TEXT>

     Kıbrıs'taki iki halkın tek bir devlet çatısı altında yaşamasını sağlamak üzere 1960'lı yıllardan itibaren çok çeşitli belge ve planlar sunuldu ve çeşitli anlaşmalara imza atıldı. 
     İngiltere'nin yönetimindeki Kıbrıs'ta iki toplum arasında başlayan çatışmalar sonucu, Rumların savunduğu Enosis ile Türklerin savunduğu Taksim'e karşı orta yol bulunarak adanın bağımsızlığı fikri doğdu. 
     Bu fikrin, İngiltere, Yunanistan, Türkiye ve ABD tarafından benimsenmesinden sonra, 11 Şubat 1959'da Zürih Anlaşması, 19 Şubat 1959'da da Londra Anlaşması imzalandı. 
     Bu anlaşmaların altına İngiltere ve iki anavatanın yanında, adadaki her iki toplum da eşit statüde iki kurucu ortak olarak imza attı. Böylece Kıbrıs, iki halkın ortak egemenliğinde ve yönetiminde iki toplumlu bir Cumhuriyet olarak doğdu. 
     Zürih ve Londra anlaşmalarına göre Cumhurbaşkanı Rum, Yardımcısı Türk olacaktı. Bakanlar Kurulu 7 Rum, 3 Türk üyeden Temsilciler Meclisi 35 Rum 15 Türk üyeden Cumhuriyet Ordusu yüzde 60'a 40 ve memur kadroları yüzde 70'e 30 oranı ile her iki toplum fertlerinden oluşacaktı. 
     Her iki toplumun kendi iç işlerine bakacak birer Cemaat Meclisi olacaktı. Bu Meclis toplumsal harcamalar için vergi koyma hakkı bulunacak, ayrıca din, eğitim ve kültür işlerinden de sorumlu olacaktı. İç güvenliği, polis ve jandarma sağlayacaktı. Ceza davalarında mahkeme heyeti suçlunun ait olduğu toplumun yargıçlarından oluşacaktı. Beş büyük şehirde ayrı belediyeler olacaktı. 
     Resmi dil Türkçe ve Rumcaydı. Cumhurbaşkan Muavini veto yetkisi bulunacak ve önemli konularda Türk üyelerin ayrı oy çoğunluğu gerekli olacaktı. Her iki anavatan kendi toplumlarına eğitim ve kültürel alanlarda mali yardımda bulunabilecekti. 
     Enosis ve Taksim yasaklanmıştı. 
     Anayasal konulardaki anlaşmazlıklar için bir Türk, bir Rum ve bir de tarafsız yargıçtan oluşacak Anayasa Mahkemesi kurulacaktı. 
     
     GARANTİ VE İTTİFAK ANLAŞMALARI 

     Zürih ve Londra anlaşmalarına ek olarak, Kıbrıs, Türkiye, İngiltere ve Yunanistan arasında imzalanan garanti anlaşmasının 1. maddesinde, ''Kıbrıs Cumhuriyeti herhangi bir devletle tamamen veya kısmen herhangi bir siyasi veya iktisadi birliğe katılmamayı taahhüt eder. Bu itibarla herhangi bir diğer devletle birleşmeyi veya adanın taksimini doğrudan doğruya veya dolayısı ile teşvik edecek her nevi hareketi yasak ve ilan eder'' denilmektedir. 
     Aynı anlaşmadaki ''Yunanistan, Türkiye ve Birleşik Kırallık, Kıbrıs Cumhuriyeti'nin bağımsızlığını, toprak bütünlüğünü, güvenliğini ve aynı zamanda Anayasanın temel maddeleriyle kurulan düzenini tanırlar ve garanti ederler'' maddesiyle de bu üç ülkeye garantörlük hakkı verildi. 
     Bu hakkın kullanımı konusuna ise 4. maddenin son paragrafında şöyle açıklık getiriliyordu 
     ''Ortak veya anlaşarak hareket olası olmadığı takdirde garanti veren her üç devletten her biri, bu anlaşma ile kurulan düzeni tekrar kurmak amacı ile harekete geçmek hakkını saklı tutarlar.'' Bir diğer önemli belge olan İttifak Anlaşması'nın 1. maddesine göre de taraflar ortak savunmaları için işbirliği yapacaklar ve bu konuda çıkan sorunlarda birbirlerine danışacaklardı. 
     
     GALİ FİKİRLER DİZİSİ 

     1990'lı yılların BM Genel Sekreteri Butros Gali'nin adını taşıyan Fikirler Dizisi ve haritası, daha önceki öneriler gibi Kıbrıs sorununa çözüm bulma amacını taşıyordu. 
     Soruna çözüm bulmak amacıyla 18 Haziran 1992'de New York'ta yapılan görüşmelerde Gali kendi adıyla anılan bir harita sundu. Bu haritaya göre Türk tarafına yüzde 28.2 oranında bir toprak bırakılıyor, 37 Türk köyünün Rumlara verilmesi Maraş ve Güzelyurt dahil Karpaz'da bir Rum kantonunun oluşturulması isteniyor ve onbinlerce Rum'un Kuzey'e dönmesi öngörülüyordu. 
     15 Temmuz 1992'de başlayan 2. turda ise BM Genel Sekreteri, kapsamlı bir çözüm planı olan ''Gali Fikirler Dizisi''ni Kıbrıs'ta Bütünlüklü Bir Anlaşma Çerçevesine İlişkin Fikirler Demeti diye anılan çözüm planını sundu. 
     KKTC Cumhurbaşkanı Rauf Denktaş bu planın 91 maddesini kabul ederek, diğerlerini müzakere etmek istedi. Harita konusunda ise, ancak bir paket anlaşma çerçevesinde toprakta yüzde 29 oranına inebileceğini açıkladı. Fakat bir çözüme ulaşmak mümkün olmadı. 
     Bunun üzerine Gali Kasım 1992'de güven yaratıcı önlemler paketini oluşturdu. Bu paket fikirler dizisini tamamlıyordu ve şunları öneriyordu 
     -KKTC'ye uygulanan ambargo büyük ölçüde hafifletilecek, -KKTC'nin egemenliğinde bulunan Maraş Bölgesi, BM denetiminde Rum yerleşim ve kullanımına açılacak. 
     -Lefkoşa Uluslararası Havaalanı ulaşıma açılacak. 
     1994'ten itibaren bu paketin küçük değişikliklere uğramış şekli tartışılmaya başlandı. Bu yeni paket, daha çok Klerides'in tercihlerini yansıtıyordu. 31 Mart 1994'te Denktaş'ın, BM'ye güven yaratıcı önlemler paketini kabul ettiğini bildirmesine karşın, Rum Ulusal Konseyi 8 Haziran 1994'te, paketi reddetti. Böylece, Rum tarafının kararı ile bu paket ortadan kalkmış oldu. 
     
     DE CUELLAR BELGELERİ 

     Dönemin BM Genel Sekreteri Perez de Cuellar'ın çabaları sonucu 10 Eylül 1984'te New York'ta dolaylı görüşmeler başladı. 10 gün süren dolaylı görüşmelerin ardından, ikinci turun doğrudan görüşmeler şeklinde yapılmasına karar verildi. 15-26 Ekim 1984'te ikinci tur yapıldı. 26 Kasım'da başlayan 3. turda, her iki tarafın yeterince müzakere ettiğini düşünen Genel Sekreter, son teklifleri de aldıktan sonra taraflara bir belge sundu. 
     BM Genel Sekreteri Perez de Cuellar'ın, her iki tarafın görüşlerini alarak masaya getirdiği belgeyi Denktaş imzalamayı kabul ederken, Kipriyanu bu belgeyi imzalamaktan kaçındı. Uluslararası toplumun bu uzun soluklu soruna bir çözüm bulunduğunu ve sonuca ulaşıldığını düşündüğü bir anda, Kiprianu'nun ret yanıtı, görüşmelerde başa dönülmesine neden oldu. 
     Kıbrıs Rum ve Kıbrıs Türk toplum tarafından ayrı referandumlarla onaylanması öngörülen bu belge, anayasal açıdan iki toplumlu, coğrafi açıdan ise iki bölgeli bir federal cumhuriyet kurulmasını hedefliyordu. 
     Belgeyle ayrıca federal Kıbrıs cumhuriyetinin bağımsızlık, toprak bütünlüğü, iki-toplumluluk, iki-bölgelilik, güvenlik ve bağlantısızlığı teminat altına alınarak her toplumun kimliğini, bütünlüğünü ve güvenliğini temin etme hakkı da tanınıyordu. 
     De Cuellar, Aralık 1991'de sunduğu son raporunda ise ''Kıbrıs'ta siyasal bakımdan iki eşit toplum bulunduğunu, siyasal eşitliğin her alanda uygulanması için devletin her organına etkin katılımın gerektiğini, garanti sisteminin 1960 düzeninin aynısı olacağını'' vurgulamıştı. De Cuellar, ilk kez egemenlikten söz ederek, ''Kıbrıs'ta iki toplumun egemenliği paylaşacağını'' da açıklamıştı. De Cuellar'ın bu ifadesi, Rum yönetimi tarafından ''Türk halkının egemenliğini tanımak'' olarak yorumlanmış ve yeni saldırılara gerekçe yapılmıştı. 
     Gerek Gali fikirler dizisi gerekse De Cuellar belgelerinde Kıbrıs için öngörülen devlet yapısı, 1960 anlaşmalarındaki gibi şekilleniyordu. Bu çerçevede Rum başkan ve Türk başkan yardımcısına önemli konularda veto hakkı tanınıyordu. 
     
</TEXT>
</DOC>
