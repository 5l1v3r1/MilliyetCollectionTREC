<DOC>
<DOCNO> 223414 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/18/son/sondun43.html </URL>
<DATE> 2004/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Faslı teröristler, pasaportlarını Ankara Büyükelçiliğinden almadı 
</HEADLINE>
<TEXT>

     İspanya'daki terör eylemlerine karıştıkları tespit edilen 3 teröristin pasaportlarını Fas'ın Ankara Büyükelçiliğinden aldıkları yönündeki iddiaların doğru olmadığı bildirildi. 
     İçişleri Bakanlığı yetkililerinden alınan bilgiye göre, Madrid'deki terör saldırılarını gerçekleştirdikleri tespit edilen 3 kişinin pasaportlarını Fas'ın Ankara Büyükelçiliğinden aldığı yönünde bazı basın yayın kuruluşlarında yer alan haberler üzerine Türk güvenlik birimleri İspanyol güvenlik birimleri ile irtibata geçti. İspanyol yetkililerin, söz konusu teröristlerin pasaportlarını Fas'ın Ankara Büyükelçiliği'nden aldıkları yönünde ellerinde bilgi bulunmadığını söyledikleri öğrenildi. 
     Diğer taraftan ''Fas İslami Savaşçı Grubu'' örgütünün Türkiye'de 3 terörist ile irtibata geçtikleri yönünde basında yayınlanan haberlerin de gerçeği yansıtmadığı kaydedildi. 
     İspanyol yetkililerin her iki iddia konusunda da, ellerinde bilgi bulunmadığını belirttikleri ve konuyla ilgi soruşturmaya devam ettiklerini söyledikleri ifade edildi. 
     
</TEXT>
</DOC>
