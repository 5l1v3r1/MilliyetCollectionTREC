<DOC>
<DOCNO> 234566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/25/spor/spo11.html </URL>
<DATE> 2004/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Altına hücum 
</HEADLINE>
<TEXT>

   Avrupa Serbest Güreş Şampiyonası'nda üç güreşçimiz finale yükseldi. Tevfik Odabaşı, Gökhan Yavaşer ve Aydın Polatçı bugün altın için mücadele edecek 
      HAMİT TURHAN 

   
   Odabaşı'nın rakibi Rus 
   AVRUPA Serbest Güreş Şampiyonası'nda üç güreşçimiz bugün final mücadelesi verecek. Ankara Atatürk Spor Salonu'ndaki şampiyonanın ikinci gününde 60 kiloda Tevfik Odabaşı, Moldovalı Esir'i 6-5 yenerek grup birincisi olduktan sonra direkt yarı finale yükseldi. Yarı finalde Ukraynalı Fedoriskin'i 5-4'le geçen Odabaşı bugün Rus Anak Dudaev karşısına altın madalya arayacak. 
   
   Yavaşer zorlandı 
   84 kiloda Gökhan Yavaşer, Bulgar Tzopa'yı 4-2 yendikten sonra yarı finalde Ukraynalı Muzaev'i 3-2 mağlup ederek finale adını yazdırdı. Yavaşer'in finaldeki rakibi Gürcü Minorashivili. Macar Zoltan'ı 10-0 sayı tuşuyla geçerek çeyrek finale yükselen 120 kilodaki madalya umudumuz Aydın Polatçı, rakibi Polonyalı Jankowski'nin mindere çıkmayınca yarı finale yükseldi. 
   
   Polatçı rahat geçti 
   YARI finalde Alman Thiele'yi 4-0 yenerek finale çıkan Polatçı, Rus Kuraniagomedov karşısında altın kovalayacak. 66 kiloda Ömer Çubukçu ise yarı finalde Rus Murtaliev'e 3-1'le boyun eğdi. Çubukçu, Ermeni Hovhannisyan ile bronz maçı yapacak. 55 kiloda Ramazan Demir, Ermeni Berberyan'a 6-4, 96'da da Fatih Çakıroğlu Ukraynalı Tosayev'e 3-0 yenilerek elendi. 
   
   
</TEXT>
</DOC>
