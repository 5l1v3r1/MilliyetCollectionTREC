<DOC>
<DOCNO> 231761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/son/sonspo42.html </URL>
<DATE> 2004/04/15/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
Ata Aksu Guinti'nin başvurusu reddedildi... 
</HEADLINE>
<TEXT>

     Futbol Federasyonu Yönetim Kurulu'nun, bugün Ankara'da yaptığı toplantı sona erdi. 
     Toplantıda Ergin ve Giunti hakkındaki itirazlar da karara bağlandı. 
     Ankaragücü'nde forma giyen Ergin hakkında, Çaykur Rizespor ve Elazığspor takımlarının itiraz ettiğini belirten Aksu, bu konuda Tebligat Yasası'nı esas aldıklarını ve itirazın reddine karar verdiklerini söyledi. 
     Beşiktaş'ın İtalyan futbolcu Giunti'nin Avrupa Birliği futbolcusu olması için başvuruda bulunmasıyla ilgili olarak da Aksu, şunları söyledi 
     ''Yabancıların çalışma iznini İçişleri Bakanlığı veriyordu. Artık Çalışma ve Sosyal Güvenlik Bakanlığı'na bağlandı. Onların kararı beklenmeksizin hukuken yerinde görülmediği için reddedildi.'' 
     
     KENDİSİ VE TÜRK MİLLETİ İÇİN HAYIRLI OLSUN 

     Toplantı sonrasında basına açıklama yapan Futbol Federasyonu Başkanvekili Ata Aksu, aynı zamanda Gençlerbirliği'ni de çalıştıran Ersun Yanal'ın A Milli Takım Teknik Direktörlüğü'ne getirilmesiyle ilgili olarak, ''Toplantıda başkanımız yönetimimize son gelişmeler hakkında bilgi sundu. Yönetim kurulu bu kararı memnuniyetle karşıladı ve onayladı. Kendisi ve Türk milleti için hayırlı olsun'' dedi. 
     Bugüne dek yabancı birçok teknik adamın gerek yazılı gerekse menajerleri aracılığıyla kendilerine öneri getirdiğini anlatan Aksu, ''Bizim kararımız başından beri yerli antrenörden yanaydı. Ersun Yanal'ın hedefleri, başarıları, hırsı ve kişiliği, onunla devam kararı almamız için etkili olmuştur. Hedef büyük, çıta yüksektir. Bütün hazırlıklarda takımın başında Ersun Yanal olacaktır. Daha önce çalıştığımız teknik adamlarda olduğu gibi desteğimizi eksik etmeyeceğiz'' diye konuştu. 
     Gençlerbirliği Kulübü Başkanı İlhan Cavcav'a anlaşından dolayı teşekkür eden Aksu, Ersun Yanal'ın istemesi durumunda lig sonuna kadar takımını çalıştırabileceğini bildirdi. 
     Yanal'ın A Milli Takım'ın başına tam yetkiyle getirildiğini vurgulayan Aksu, şöyle konuştu 
     ''Kendi ekibini seçme hakkı vardır. Yanal'ın şu anki görevi A Milli Takım Teknik Direktörlüğü'dür. Türk futbolunda yeniden yapılanma gerekiyor. Bunun bilincindeyiz. Eğer bu yapılanma gerçekleşirse Yanal'ın sıfatı da değişebilir. Bizden bazı taleplerde bulundu, taleplerinin hepsi yerine getirilecek.'' Aksu, Ersun Yanal ile hiçbir biçimde ücret konusunun konuşulmadığını kaydetti. 
     
     FEDERASYON BAŞKANLIĞI 

     Aksu, Futbol Federasyonu Başkanlığı için demokratik bir yarıştan yana olduklarını belirterek, emek hırsızlığının karşısında durduklarını söyledi. 
     Ulusoy'un başkanlığa aday olduğunu anımsatan Aksu, ''Diplomayla ilgili bazı sorunlar olabileceği konuşuluyor. Devlet böyle bir karar verirse boynumuz kıldan incedir. Ancak entrikaların karşısındayız. Herkes aday olabilir. Milli takımın mağlubiyetleri zamanında ortada görünmeyen insanların herşey toz pembeyken ortaya çıkmaları ve aday olmalarına anlam veremiyoruz'' diye konuştu. 
     
     TÜRKİYE KUPASI FİNALİ 

     Aksu, Türkiye Kupası finalinin, İstanbul Atatürk Olimpiyat Stadı'nda oynanacağını açıkladı. 
     Türkiye Kupası final maçının 5 Mayıs Çarşamba günü Atatürk Olimpiyat Stadı'nda yapılacağını açıklayan Aksu, ''Bu statta gelecek sezon Avrupa Şampiyonlar Ligi finali oynanacak. UEFA'nın da bizden talebi bu statta bir final oynatılmasıydı. Türkiye Kupası final maçına UEFA'nın üst düzey yöneticileri de gelecek ve o gece bizimle olacaklar'' dedi. 

     
</TEXT>
</DOC>
