<DOC>
<DOCNO> 215886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/18/siyaset/siy01.html </URL>
<DATE> 2004/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'dan İsveç'e PKK uyarısı 
</HEADLINE>
<TEXT>

      ELÇİN ERGÜN Ankara 

   
   İsveç Başbakanı Goran Persson, Ankara'da, başta Leyla Zana olmak üzere DEP'li milletvekilleri konusunda hassas olduklarını söyledi. Başbakan Recep Tayyip Erdoğan ise İsveç Başbakanı'na PKK'nın 40 bin kişi öldürdüğünü hatırlatarak, "PKK ile mücadele edin" dedi. 
   Ankara, tarihinde ilk kez bir İsveç Başbakanı'nı ağırladı. "Daha fazla gelmemezlik yapamazdık" diyen Persson, Erdoğan'la yaptığı görüşmenin ardından yaptığı açıklamada, Türkiye'nin AB sürecindeki adımlarından çok etkilendiğini ifade etti. Kıbrıs sorununun çözümüne yönelik görüşmelerde Erdoğan'ın oynadığı rolün önemine dikkati çeken Persson, "Eğer Kıbrıs'la ilgili barışçıl ve siyasi çözümü sağlayabilirsek, sonucun siyasi etkisinin fazla olacağı açıktır. Böyle bir çözüme ulaşılması dünyada örnek de teşkil edecektir" diye konuştu. 
   Erdoğan da görüşmede, PKK'nın İsveç'teki faaliyetlerinden duyulan rahatsızlığı dile getirerek, "Terörizme karşı ortak mücadele platformundan söz ediliyor. Bunun bir örneği de PKK'ya karşı olmalı" dedi. 
   Erdoğan'ın KADEK hassasiyetini dile getirmesi üzerine Persson da DEP'lilerin davası konusunda hassas olduklarını belirtti. 
   Erdoğan da konunun bağımsız yargıda olduğunu karışamayacaklarını vurguladı. 
   
   
   
</TEXT>
</DOC>
