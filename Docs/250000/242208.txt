<DOC>
<DOCNO> 242208 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/23/son/sontur35.html </URL>
<DATE> 2004/05/23/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
Manken Aylin Arasıl, görevli polise hakaretten gözaltına alındı... 
</HEADLINE>
<TEXT>

     Atatürk Havalimanı'nda görevli polislere hakaret ettiği gerekçesiyle gözaltına alınan manken Aylin Arasıl'ın çantasından bir miktar uyuşturucu madde çıktığı belirtildi. 
     AA muhabirinin aldığı bilgiye göre, bir arkadaşını uğurlamak üzere İç Hatlar Terminali'ne geldiği öğrenilen Arasıl, terminale girişi sırasında kontrol noktasından geçerken cihaz sinyal verdi. Bunun üzerine görevli polisler, Arasıl'dan, üzerindeki metal eşyaları çıkararak tekrar cihazdan geçmesini istedi. 
     Polislerin uyarılarına hakaretle karşılık verdiği ve görevlileri ''başka bir yere sürdüreceğini'' söylediği ileri sürülen Arasıl, ''görevli polis memuruna hakaret ettiği'' gerekçesiyle gözaltına alındı. Güvenlik Kısım Amirliği'ne götürülen Arasıl'ın çantasında yapılan aramada ise bir miktar uyuşturucu madde bulunduğu belirtildi. 
     İfadesi alınarak tutanak tutulan Arasıl, Havalimanı Polis Karakolu'na götürülüşü sırasında, polislerin kendisine hakaret etmesi üzerine karşılık verdiğini savunarak, çantasında uyuşturucu madde bulunduğu iddialarının doğru olmadığını söyledi. 
     Arasıl'ın, uyuşturucu madde kullanıcısı olup olmadığının anlaşılması için Adli Tıp Kurumu'na gönderileceği öğrenildi. 
     
</TEXT>
</DOC>
