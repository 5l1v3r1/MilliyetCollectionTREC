<DOC>
<DOCNO> 219780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/04/son/soneko17.html </URL>
<DATE> 2004/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Enflasyon hedeflemesinde nasıl başarılı olunur Yanıt Parrado'dan 
</HEADLINE>
<TEXT>

     IMF uzmanlarından Eric Parrado, Türkiye'nin, ''para yönetiminin güvenilirliği, fiyat istikrarı, mali baskının olmaması, şeffaflık ve hesap verilebilirlik'' gibi unsurlara sahip olması halinde, enflasyon hedeflemesinde başarılı olabileceğini söyledi. 
     ''Açık Bir Ekonomide, Enflasyon hedeflemesi ve Döviz Rejimi Kuralları'' isminde bir araştırma tezi bulunan Eric Parrado, A.A muhabirine, enflasyon hedeflemesinin başarılı olma kriterlerini değerlendirdi. 
     Enflasyon hedeflemesinde, para yönetiminin kredibilitesinin çok önemli olduğunun altını çizen Parrado, hedeflemede başarılı olabilmek için, Türkiye'nin de uyguladığı dalgalı kur rejiminin önemli bir unsur olduğunu kaydetti. 
     Bazı ülkelerin, yüzde 100'lük bir esnek döviz kuru politikasıyla, tam bir enflasyon hedeflemesine sahip olduklarının altını çizen Parrado, Yeni Zelanda'nın, bunun öncü örneklerinden biri olduğunu bildirdi. 
     Parrado, enflasyon hedeflemesi yapan diğer bazı ülkelerin ise enflasyon oranını çıpa olarak almalarına rağmen, ya merkez bankaları aracılığıyla müdahalede bulundukları ya da döviz oranını belirli bir bant içinde tuttuklarını kaydetti. 
     Parrado, bu konuda Şili örneğini verirken, Şili'nin geçiş döneminde, 1990'larda yüzde 15 düzeyinde bir enflasyon düzeyi ile döviz kuru bandını uyguladığını söyledi. 
     Parrado, Şili'nin 1999'da döviz rejiminde band uygulamasını terk etmesine rağmen, döviz piyasasına müdahale ettiğini de vurguladı. 
     Enflasyonun 'tek haneli' rakamlarda tutularak fiyat istikrarının korunabilmesi açısından enflasyon hedeflemesi, en önemli para enstrümanı olarak gösteriliyor. 
     
</TEXT>
</DOC>
