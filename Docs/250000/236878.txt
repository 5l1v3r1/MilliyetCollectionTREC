<DOC>
<DOCNO> 236878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/03/son/soneko15.html </URL>
<DATE> 2004/05/03/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Mart ayında borcunu ödemeyenlerin sayısı yüzde 22 arttı... 
</HEADLINE>
<TEXT>

     Türkiye genelinde 2004 yılının Mart ayında, bir önceki aya göre, finans kurumlarına ferdi kredi ve kredi kartı borcunu ödemeyenlerin toplam sayısı yaklaşık yüzde 22 arttı. 
     Merkez Bankası verilerine göre, finans kurumlarına ferdi kredi ve kredi kartında borcunu gecikmeli olarak ödeyenler ile borcunu ödemeyenlerin sayısı Mart ayında Şubat ayına göre yüzde 16 artarak 9 bin 419'dan 10 bin 925'e çıktı. 
     Borcunu gecikmeli olarak ödeyenlerin sayısı Mart ayında, bir önceki aya göre yaklaşık yüzde 38.2 oranında azalarak 1,032'den 638'e inerken, borcunu ödemeyenlerin sayısı ise yüzde 22.6 yükselerek, 8 bin 387'den 10 bin 287'ye çıktı. 
     
     FERDİ KREDİLER 
     Bu arada, Şubat ayında 1,032 olan ferdi kredi kapsamında borcunu ödemeyen ile gecikmeli olarak ödeyenlerin toplam sayısı Mart ayında yaklaşık yüzde 110.4 artarak 2,171'e yükseldi. 
     Bu çerçevede Mart ayında, bankalara borcunu ödemeyenlerin sayısı 765'den 1,599'a, borcunu gecikmeli olarak ödeyenlerin sayısı 267'den 572'ye çıktı. 
     
     KREDİ KARTLARI 
     Kredi kartları kapsamında bankalara borcunu ödemeyenlerin sayısı ile borcunu gecikmeli olarak ödeyenlerin toplam sayısı Mart ayında, bir önceki aya göre yüzde 4.4 artarak, 8 bin 387'den 8 bin 754'e yükseldi. 
     Aynı dönemde borcunu ödemeyenlerin sayısı 7 bin 622'den 8 bin 688'e çıkarken, borcunu gecikmeli olarak ödeyenlerin sayısı ise 765'den 66'ya indi. 
     Böylelikle, 2004'de ferdi kredi ve kredi kartları kapsamında borcunu ödemeyen ve borcunu gecikmeli olarak ödeyenlerin toplam sayısı 28 bin 772 olarak belirlendi. Bunun 26 bin 187'si borcunu ödemeyenlerden, 2,585'i borcunu gecikmeli ödeyenlerden oluştu. 
     Verilere göre, 1999 yılından bu yana ferdi kredi ve kredi kartları kapsamında borcunu ödemeyen ve borcunu gecikmeli ödeyenlerin toplam sayısı 460 bin 868 oldu. 
     Türkiye genelinde 2003 yılında, finans kurumlarına ferdi kredi ve kredi kartı borcunu gecikmeli olarak ödeyenler ile borcunu ödemeyenlerin toplamı 72 bin 638 olmuştu. 
     Bildirimler, kayıt sayısı bazında olup, bir kişinin birden fazla kaydı bulunabiliyor. 2004 yılı asgari bildirim limit ana para tutarı 250 milyon lira olarak uygulanıyor. 
     
</TEXT>
</DOC>
