<DOC>
<DOCNO> 207611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/09/son/sontur35.html </URL>
<DATE> 2004/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
"Anayasaya, Cumhuriyet'e, laikliğe sahip çıkmalıyız" 
</HEADLINE>
<TEXT>

     CHP Genel Başkanı Deniz Baykal, ''1,5 yıllık AK Parti iktidarının bugün geldiğimiz noktada Türkiye için ne gibi bir tehlike oluşturduğu artık gizlenemez hale gelmiştir'' dedi. 
     Yerel seçim çalışmalarını Antalya'da sürdüren Baykal, belediye başkan adayları ve Antalya milletvekilleriyle birlikte, Antalya Barosu, Şoförler Odası ile Hacı Bektaş Veli Anadolu Kültür Vakfı Cemevi'ni ziyaret etti. 
     Baykal, Cemevi'nde yaptığı konuşmada, AK Parti iktidarını ve Başbakanlık Müsteşarı Ömer Dinçer'i eleştirerek, Cumhuriyet ve laiklik gibi temel ilkelerin tehlike içinde olduğunu iddia etti. 
     Baykal, şunları söyledi 
     ''1,5 yıllık AK Parti iktidarının bugün geldiğimiz noktada Türkiye için ne gibi bir tehlike oluşturduğu artık gizlenemez, saklanamaz hale gelmiştir. Gerçekler yavaş yavaş ortaya çıkmaktadır. Bunların içyüzü, gerçek niyetleri artık belli olmuştur. Türkiye bunu fark etmeye başlamıştır. Bu gerçekler ortaya çıktıktan sonra hepinize çok büyük görevler düşüyor. İktidarın en kritik görev noktasında bulunan kişi, Cumhuriyeti, laikliği ve milliyetçiliği din temelinde yeniden oluşturmak gerektiğini bir temel düşünce olarak yazıyor. Müsteşar, bu düşüncelerini hala koruyor. Başbakan Erdoğan'a soruyoruz, ağzını açıp tek kelime konuşmuyor.'' Başbakanlık Müsteşarı'nın tepkiler üzerine ''Cumhuriyet çocuğuyum'' dediğine işaret eden Baykal, ''Cumhuriyet çocuğuymuş. Aczmendi şeyhi meşrutiyet çocuğu mu Cumhuriyet güvence mi Cumhuriyet çocuğusun ama Cumhuriyeti değiştirmek istiyorsun. Aklımı peynir ekmekle yemedim diyor ama bir şeyler yediğin belli'' diye konuştu. 
     AK Parti'nin Cumhuriyetin temel niteliklerini değiştirmeye yönelik bir çalışma yürüttüğünü de savunan Baykal, şöyle devam etti 
     ''Anayasaya, Cumhuriyete, laikliğe ve Mustafa Kemal Atatürk'ün devrimlerine sahip çıkmamız lazım. Cumhuriyetin kuruluşundan 80 yıl sonra böyle bir ihtiyacın ortaya çıkması üzüntü vericidir. Ne uğraşıyorsunuz Atatürk'ün mareşal üniformasıyla Uğraşırsan ne olur Ortadoğu'da ne varsa burada da o olur. Türkiye'yi İran'a döndüreceksin de ne elde edeceksin Hiç kimse Türkiye'ye huzuru ve istikrarı çok görmesin.'' Baykal'dan sonra söz alan Abidin Polat adlı bir kişi ise Baykal'ın Cemevi'ne gelişinde elini ''yumuşak bir şekilde sıktığını'' belirterek, ''Siz Alevilerin elini sağlam sıksaydınız, şimdi başbakandınız. Sizde bu samimiyeti görmüyoruz'' dedi. 
     Vakıf üyelerinin ''Dede'' diye hitap ettikleri Hüseyin Gazi Metin adlı bir kişi de ''CHP'de birleşelim'' adlı şiirini okuyarak, Alevi toplumunun CHP'ye sahip çıkması gerektiğini söyledi. 
     Hacı Bektaş Veli Anadolu Kültür Vakfı Başkanı Mustafa Yüksel ise Anadolu Alevileri olarak, 28 Mart yerel seçimlerini çok önemsediklerini belirtti. 
     Baykal daha sonra ziyaret ettiği Şoförler Odası'nda, toplantı odasında bir levhada yazılı olan, ''Şoför, arkasında en mahrem devlet sırlarının dahi konuşulabileceği insandır. Kemal Atatürk'' sözünü ilk kez duyduğunu kaydederek, ''Çok doğru bir söz. Şu bakan şoförlerinin dili olsa da bir konuşsa'' diye espri yaptı. 
     
</TEXT>
</DOC>
