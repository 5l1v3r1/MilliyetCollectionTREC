<DOC>
<DOCNO> 241450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/20/son/sonspo09.html </URL>
<DATE> 2004/05/20/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Aykut Kocaman, Konyaspor'a gitmeye sıcak bakıyor... 
</HEADLINE>
<TEXT>

     Konyaspor'un teknik direktör listesinde ilk sırada yer alan Aykut Kocaman'ın, transfere sıcak baktığı, konuyla ilgili kesin cevabı cuma günü vereceği öğrenildi. 
     Konyaspor transfer komitesinin, teknik direktör Aykut Kocaman ile yaptığı ilk görüşmeden olumlu sonuç aldığı bildirildi. 
     Kulüp Basın Sözcüsü Sefa Ortaç, sezon bitmeden görüşmeye başladıkları Kocaman'ı takımın başında görmek istediklerini söyledi. 
     Bu nedenle ligin bitmesiyle hızlanan transfer çalışmalarında öncelikle teknik direktör sorununu çözmek için Kocaman ile görüşmelerine ağırlık verdiklerini belirten Ortaç, ''Görüşmeler olumlu geçti. İncelemek için takımın kadrosunu alan Kocaman, Cuma günü kesin cevabını verecek. Bize sıcak bakıyor'' dedi. 
     Ortaç, Kocaman'ı transfer etmelerinin ardından hemen futbolcu arayışına başlayacaklarını ifade ederek, ''Kocaman, kadroyu inceledikten sonra bize vereceği rapor doğrultusunda futbolcu transferine başlayacağız. Önümüzdeki yıl çıtayı yükselterek UEFA'ya gitmeyi hedefliyoruz'' diye konuştu. 
     
</TEXT>
</DOC>
