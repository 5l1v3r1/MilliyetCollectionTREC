<DOC>
<DOCNO> 236210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/30/son/sonsiy08.html </URL>
<DATE> 2004/04/30/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Anadol CHP olarak Zana'nın hapiste olmasından vicdan azabı duyuyoruz 
</HEADLINE>
<TEXT>

     CHP Grup Başkanvekili Kemal Anadol, Şanlıurfa Milletvekili Turan Tüysüz'ün milletvekillerinin imzasına açtığını söylediği adli suçlular ile terör suçlularının cezalarının infaz süresini eşitleyen yasa teklifi ile ilgili olarak, ''Henüz bir şey yok. Arkadaşımız kuliste konuşmuş ama, hukuk komisyonu henüz konu üzerinde çalışıyor'' dedi. 
     Anadol, TBMM'de düzenlediği basın toplantısında gazetecilerin ısrarlı soruları üzerine, infaz yasasıyla ilgili değişiklik teklifi ile ilgili görüşlerini açıkladı. Konuya ilişkin olarak bir hukuk komisyonu oluşturulduğunu ve komisyonun da çalışmalarını henüz tamamlamadığını bildiren Anadol, şöyle dedi 
     ''Başta genel başkanımız olmak üzere CHP olarak, Leyla Zana ve 4 eski milletvekilinin 10 senedir cezaevinde bulunmasından büyük bir vicdani rahatsızlık duyuyoruz. Bu çok net. Bunun çaresi, yargıya baskı yapmak, talimat vermek değil. Yasal değişikliklerle bunu sağlamaktır. Bu yasal değişiklikleri yapmak iktidarın görevidir. Çünkü oy çokluğu onun elindedir. Biz durumun hukuksal boyutunu araştırmak için komisyon kurduk. İstediğimiz ve istemediğimizi net söylüyoruz. Bundan çok rahatsızız, çözüm bulunması lazım. Nasıl çözüm bulunacak, onu araştırıyoruz ve iktidara da çağrıda bulunuyoruz. Bir çözüm bulsunlar, biz destek oluruz.'' Kemal Anadol, ancak bu soruna çözüm ararken istemedikleri konular bulunduğunu belirterek, sözlerini şöyle sürdürdü 
     ''Sinagog'un önünde patlayan bombaların, İstanbul'da yaşanan facianın üzerinden daha bir yıl geçmeden yanlış bir çözümle Rahşan Hanım Affı diye kamuoyunun bildiği uygulamalar sonucunda, İbda-C'nin Hizbullah'ın faillerinin de yararlanacağı bir çözüm istemiyoruz. Sakınıyoruz. Onun için komisyon kurduk. 
     Başbakan, Adalet Bakanı Avrupa Parlamentosu'nda, Avrupa Konseyi'nde Türkiye'nin aleyhine propagandaya dönüşen bu 4 eski milletvekilinin hala cezaevinde bulunmasından hiç rahatsızlık duymuyoruz, hiç sıkıntı duymuyoruz diyorsa bunu açık söylesinler. Herkes de bu iktidarın tavrını açık ve net görsün.'' 
     
     ''BİZ KOVALAMAKTAN, ONLAR DA KAÇMAKTAN'' 
     Kemal Anadol, CHP'li Tüysüz'ün dile getirdiği bu öneriden vaz geçilip geçilmediğine ilişkin soruya karşılık da ''Araştırıyoruz, inceleme yapıyoruz. Kuliste konuşulur bunlar. Söyler. Bize resmi olay lazım. Grubumuzda böyle bir şey yok. Biz araştırıyoruz'' dedi. 
     Anadol, milletvekillerinin önerilerini gruba sunup sunmadığına ilişkin olarak da ''Hayır, araştırıyoruz. Öyle isteyen arkadaşlar konuşur gruptaki değerli hukukçu arkadaşlarla. İnceleme yapıyoruz. Tavrımız da net'' dedi. 
     Anadol, Adalet Bakanı Cemil Çiçek'in dokunulmazlıklarla ilgili ayrı bir paket gelebileceğine ilişkin sözleriyle ilgili olarak da bugün Anayasa Komisyonu'nda görüşülen paket içinde dokunulmazlığın bulunmadığını, bu sözlerin oyalamadan ibaret olduğunu söyledi. Anadol, ''Dokunulmazlıklar konusunda biz kovalamaktan bıkmadık, onlar da kaçmaktan'' dedi. 
     
</TEXT>
</DOC>
