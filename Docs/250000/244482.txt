<DOC>
<DOCNO> 244482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/01/son/sonsiy10.html </URL>
<DATE> 2004/06/01/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
YÖK açıklaması Erdoğan'a metin değiştirtti... 
</HEADLINE>
<TEXT>

     Cumhurbaşkanı Ahmet Necdet Sezer tarafından veto edilen YÖK Yasası konusunda izleyeceği tavra ilişkin yapacağı açıklama Başbakan Tayyip Erdoğan'a metin değiştirtti. Erdoğan ilk metindeki, "YÖK Yasasını Cumhurbaşkanına geri göndermeyeceğiz" ifadesini okumazken, Cumhurbaşkanı Sezer'e de, "Unutulmamalı ki Cumhurbaşkanını da bu Meclis seçmiştir" sözleriyle mesaj gönderdi. 
     Erdoğan, dünkü Bakanlar Kurulu ve AKP MYK toplantılarının ardından partisinin tavrına ilişkin açıklamayı AKP Grup toplantısındaki konuşmasında yaptı. 
     Erdoğan konuşması boyunca YÖK Yasası konusunda izleyecekleri tavırla ilgili kesin bir ifadeden kaçınmasına karşın ilk metninde yer alan, "YÖK Yasasını Cumhurbaşkanına geri göndermeyeceğiz. Biliyorum bu, beklenti içindeki halkımızı üzecektir. Bunun için de halkımızdan özür diliyorum" ifadelerini okumadı. Erdoğan'ın konuşmasını tamamlamasının ardından basına dağıtılan düzeltilmiş metinde ise bu ifadelerin yer almadığı dikkat çekti. 
     
     KAPALI BÖLÜMDE İSE... 

     Başbakan Recep Tayyip Erdoğan, YÖK Yasasının bir süreliğine askıya alındığını açıkladı. 
     Alınan bilgiye göre, Başbakan Erdoğan, AK Parti TBMM Grup toplantısının basına kapalı bölümünde yaptığı konuşmada, Cumhurbaşkanı Ahmet Necdet Sezer'in kısmen TBMM'ye geri gönderdiği YÖK Yasası ile ilgili değerlendirmelerde bulundu. ''Bu konuda tamamıyla haklıyız'' diyen Erdoğan'ın, ''Ancak yasayı bir süreliğine bekletip askıya alacağız'' dediği bildirildi. 
     
     SEÇİMLERİ NİYE YAPTIK 

     Erdoğan, YÖK Yasasının veto edilmesini eleştirirken, "Peki soruyorum şimdi ne oldu 20 yıllık YÖK sorunu çözüldü mü Çocuklarımızın önündeki haksız rekabet aşıldı mı 
     Sanayicimiz mi bundan kazanacak, ihracatımız mı artacak 
     Türkiye'nin mesleki eğitim sorunu mu, eğitim sorunu mu çözülmüş oldu" sorularını yöneltti. Erdoğan, "Kimse millet iradesini temsil eden Meclis çoğunluğunu küçümsemekle ülkede istikrara hizmet edemez. Millet adına soruyorum Seçimler niye yapılıyor Seçimler millet iradesinin parlamentoya yansıması ve bu parlamentoda millet adına çoğunluk esasına göre kararlar alınsın diye yapılıyor. Parlamentolarda azınlığın çoğunluğa tahakküm ettiğine hiç rastladınız mı 
     Türkiye'nin büyük yürüyüşüne zaman kaybettiriliyor" dedi. 
     
     SEZER'İ DE MECLİS SEÇTİ 

     Erdoğan konuşmasının ağırlıklı bölümünü Cumhurbaşkanı Sezer'e yönelik eleştirilere ayırdı. Erdoğan, hukuk devletinin hiçkimseye hukukun üstüne çıkma hakkı ve yetkisi vermediğini söyledi. Meclis'teki çoğunluğu dikkate almamanın "Meclis'i tahkir etmek" aşağılama anlamına geleceğini, "milleti tahkir etmenin de milleti tahkir etmek" olacağını kaydeden Erdoğan, şunları söyledi 
     "Kimse AKP'ye millet tarafından verilen çoğunluğu küçümsemeye ya da yok saymaya kalkmasın. Biz ne zaman milletle ters düşersek hiç kimsenin şüphesi olmasın daha öncekilerde olduğu gibi zaten milletimiz bizi de sandığa gömer. Ama bırakın bunu millet yapsın. Millet iradesini bu Meclis temsil ettiği içindir ki bu Meclis milletle birlikte anılan en yüce kurumdur. Keza unutmamak gerekir ki Cumhurbaşkanını da bu Meclis seçmiştir. Hem de çoğunluk esasına göre seçmiştir. Bu anlayışla halka yaslanan demokrasi anlayışımızdan geri adım atmadan yolumuza devam edeceğiz." 

     
</TEXT>
</DOC>
