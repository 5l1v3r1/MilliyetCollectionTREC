<DOC>
<DOCNO> 223727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/19/son/sondun60.html </URL>
<DATE> 2004/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Washington'da okullara bomba ihbarı asılsız çıktı 
</HEADLINE>
<TEXT>

     ABD'nin başkenti Washington'da en az 5 okula bomba yerleştirildiği yönünde yapılan ihbarın, polisin araştırması sonucu asılsız çıktığı bildirildi. 
     Polis kaynakları, internet üzerinden gönderilen ihbar sonucu 570 bin nüfuslu Washington'daki 242 okula güvenlik ekipleri yollandığını, ancak saatler süren arama sonucunda şüpheli herhangi bir cismin bulunmadığını bildirdiler. 
     Aramalar sırasında okulların bölgesinde ek güvenlik önlemleri alınırken, öğrencilerin yine de tahliye edilmediği belirtildi. 
     Belediye başkan yardımcısı Margret Kellems, Washington'daki okullarda zaman zaman bomba ihbarı yapıldığını, dolayısıyla durumun alışılmadık olmadığını, ancak Irak savaşının birinci yıldönümüne rastlaması nedeniyle bu defa ihbarın daha ciddiye alındığını söyledi. 
     Kellems, ''Yine de her ihbarda eğitim düzenimizi aksatamayız, eğitim sürüyor'' dedi. 
     
</TEXT>
</DOC>
