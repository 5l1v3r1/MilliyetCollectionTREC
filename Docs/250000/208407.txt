<DOC>
<DOCNO> 208407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/13/son/sontur08.html </URL>
<DATE> 2004/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiçek Sivas davası hükümlüleri eve dönüş'ten yararlanmıyor 
</HEADLINE>
<TEXT>

     Adalet Bakanı Cemil Çiçek, Sivas Davası hükümlülerinin Topluma Kazandırma Yasası'nın başvurma hakkından yararlandığını, ancak Ankara 1 Nolu DGM'nin henüz başvurulara ilişkin herhangi bir karar vermediğini bildirdi. 
     Çiçek, TÜSİAD heyetini kabulünün ardından gazetecilerinin sorularını yanıtladı. 
     Bakan Çiçek, CHP'li bir milletvekilinin sorusuna verdiği yanıtta Sivas Davası hükümlülerinden 42'sinin Topluma Kazandırma Yasası'ndan yararlandığını ifade ettiğinin hatırlatılması üzerine şöyle konuştu 
     ''Sivas Davası hükümlüleri yasanın başvuru hakkından yararlanmıştır. Henüz bu konuda Ankara 1 Nolu DGM bir karar vermemiştir. Yanlış algılama var. Benim ifade ettiğim, hükümlülerin yasadan başvurma haklarını kullandıklarıdır. Henüz daha bu başvuruya ilişkin bir karar verilmemiştir. Bu iş hemen öyle başvuruyla olmuyor. Emniyet gerekli soruşturma ve araştırmayı yapacak, hükümlülerin ifadeleri alınacak ve ondan sonra mahkemeye gelecek. Mahkeme değerlendirecek. Aldığım bilgiye göre de bu konudaki duruşmanın 17 Şubat'ta yapılacağı yönündedir.'' ''Bu konuda size yanlış bir bilgi mi verildi'' şeklindeki bir soruya da Çiçek, ''Yanlış anlaşılma varsa düzelttik. Bu konuda bilgi verenler için de daha sonra gereği yapılır. Şu anda bu yasadan yararlanma diye bir şey yok, sadece başvuru var'' karşılığını verdi. 
     
</TEXT>
</DOC>
