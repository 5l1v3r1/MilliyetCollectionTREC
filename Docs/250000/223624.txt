<DOC>
<DOCNO> 223624 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/19/spor/spo01.html </URL>
<DATE> 2004/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Dost acı söyler 
</HEADLINE>
<TEXT>

   Beşiktaş'ın Kolombiyalı kalecisi Oscar Cordoba, Fenerbahçe'nin liderliği bileğinin hakkı ile elde ettiğini belirtti, "Beni asıl korkutan ikinciliğin de tehlikeye girmesi" ifadesini kullandı 
      MEHMET ÇİFTÇİ 

   
   Affını istemiş 
   SİYAH - Beyazlı ekibin file bekçisi Oscar Cordoba, ülkesindeki bir gazetede yayınlanan özel röportajında çarpıcı açıklamalar yaptı. Kritik bir dönemeçten geçtiklerini vurgulayan tecrübeli eldiven, Peru ile oynayacakları milli maç öncesi hocası Reinaldo Rueda'yı telefonla arayarak, affını istediğini söyledi. Cordoba'nın, bu görüşmede Beşiktaş'ın içinde bulunduğu durumu özetlediği vurgulandı. 
   
   Mondragon'u önerdi 
   TECRÜBELİ kaleci, "Her hafta üç - dört gol ya yiyor, ya da bir o kadarını kurtarmak zorunda kalıyorum. Takım şampiyon derken ikinciliğe düştük. Moralimiz çok bozuk. Bu şartlarda takımımı yalnız bırakamam" diyerek, hocasından izin istediğini bildirdi. Cordoba, "Hocama 'beni çağıracağına, Mondragon'u çağır, onun durumu benden daha iyi' dedim. Kendisi de sağolsun anlayış gösterdi" ifadelerini kullandı. 
   
   Endişe duyuyor 
   BEŞİKTAŞ'IN yaşadığı sıkıntılara değinen Cordoba, Fenerbahçe'nin ikinci yarı yakaladığı çıkışı bileğinin hakkı ile gerçekleştirdiğinin altını çizdi. UEFA Kupası'nda Valencia'ya elenmelerinin kendisinde fazla hayal kırıklığı yaratmadığını kaydeden Cordoba, "Asıl beni korkutan liderlikten sonra, ikinciliğin de tehlikeye girmesi oldu" sözleriyle Şampiyonlar Ligi konusundaki endişelerini dile getirdi. 
   
   'Fener de kaldıramadı'    Menajer Engin, ezeli rakiplerinin de haftada iki maçın ağırlığının üstesinden gelemediğini söyledi 
   'İki yenilgi aldık' 
   BEŞİKTAŞ Menajeri Sinan Engin, Türk takımlarının haftada iki maç oynadıkları zaman bundan olumsuz etkilendiklerini söyledi. Engin, "Çarşamba - pazar oynadığımız için İstanbulspor ve Trabzonspor karşısında yenilgi aldık. İşte Fenerbahçe örneği önümüzde duruyor. Onlar da tıpkı bizim gibi bir haftada iki maçı çıkaramadılar" diye konuştu. 
   
   'Hedef üç puan' 
   DİYARBAKIR maçına büyük önem verdiklerini vurgulayan Engin, "Geçen yıl namağlup unvanımızı burada kaybetmiştik. Şimdi şampiyonluk yolunda yara almak istemiyoruz ve mutlak üç puan hedefliyoruz" dedi. Siyah - Beyazlılar'ın menajeri, alınacak skor ne olursa olsun iki kulüp arasındaki dostluğu hiçbir şeyin bozamayacağını sözlerine ekledi. 
   
   Kartal kendini buldu    Nevzat Demir Tesisleri'nde maçın son provasını yapan Kartal akşam saatlerinde özel uçakla Diyarbakır'a gitti. Burada taraftarların büyük ilgisi ile karşılaşan Beşiktaş kafilesi, daha sonra Klas Otel'e geçerek, kampa çekildi. Siyah-Beyazlılar'ı otele götüren otobüsün bir camı bir grup tarafından atılan taşlar nedeniyle kırıldı. Öte yandan Elazığspor galibiyetinin ardından futbolcuların morallerinde gözle görülür bir düzelme yaşanırken, yöneticiler ve teknik heyet bu durumun maça olumlu yansıyacağı görüşünde birleşti. 
   
   
</TEXT>
</DOC>
