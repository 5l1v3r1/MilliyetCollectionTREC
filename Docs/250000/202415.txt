<DOC>
<DOCNO> 202415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/16/yazar/uras.html </URL>
<DATE> 2003/12/16/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Bankalar dövizle borçlanarak bono alıyor 
</HEADLINE>
<TEXT>

   
   Son aylarda her gün bir banka "Şu kadar dolar sendikasyon kredisi aldık" şeklinde bir açıklama yapıyor. 
   Sendikasyon kredisi demek, bankanın yurtdışından döviz cinsi borçlanması demektir. 
   Bir banka yurtdışından döviz cinsi neden borçlanır 
   Döviz kredisi isteyen müşterilerine döviz kredisi vermek için borçlanır.Yurtiçinde Türk lirası veya döviz mevduatı azalır, mevduat toplayamaz, mecburen dış kaynağa yönelir. 
   Merkez Bankası'nın yayımladığı "Kısa vadeli dış borçlar" tablosuna göre, bankalarımız yıl başından eylül ayı sonuna kadar yurtdışından alınandan ödemeler düşüldüğünde net olarak 1 milyar 336 milyon dolar kredi kullanmış. Bankalarımızın toplam kısa vadeli dış kredi borçları 4.5 milyar dolara ulaşmış. 
   Şimdi anlamaya çalışalım... Döviz kıtlığı mı var Bankalar içeriden kredi verecek para mı bulamıyor Neden borçlanıyorlar 
   Merkez Bankası'nın brüt döviz rezervi yıl başında 27.7 milyar dolar idi. Kasım ayı sonunda 32.6 milyar dolara ulaştı. Net döviz pozisyonu 909 milyon dolar. Demek ki Merkez Bankası'nda döviz var.Bankalardaki toplam döviz mevduatı hesaplarında yıl başında 56.7 milyar dolar vardı, kasım ayı sonunda döviz mevduatı 68.4 milyar dolara çıktı. Bunun 49.5 milyar doları yurtiçi yerleşiklerin mevduatı. Demek ki, bankalarda da döviz var.Acaba bankalar dövizleri kredi olarak müşterilerine dağıttı da döviz kalmadı mı Mevduat bankalarının dövizli kredilerinin Türk lirası karşılığı yıl başında 13.7 katrilyon lira iken, kasım ayı sonunda 16.7 katrilyona çıkmış. Bankalar döviz mevcutlarının çok azını dövizli krediye dönüştürebilmiş.Acaba bankaların mevduatı, toplam kredi talebini karşılayamıyor da, bankalar dışarıdan döviz ile borçlanarak kredilere kaynak yaratma arayışında mı Yıl başında toplam mevduat 103.7 katrilyon lira iken kasım sonunda 145.2 katrilyona çıkmış. Buna karşılık bankaların toplam kredileri sadece 34.7 katrilyon liradan 49.3 katrilyon liraya çıkmış. Bankalar toplam mevduatın sadece yüzde 34'ünü krediye dönüştürebilmiş. Yıl başından bu yana mevduattaki artış 41.5 katrilyon lira, kredilerdeki artış 14.6 katrilyon lira. 
   O halde bankalar durup dururken neden dışarıdan döviz ile borçlanıyor Çünkü, bu dövizleri Türk lirasına çevirerek Hazine bonosu ve tahvil alıyor. Bankaların bono ve tahvile yatırdıkları para 98.9 katrilyon lirayı buldu. Bunun 51.7 katrilyon lirası alım satım amacıyla 47.2 katrilyonu saklamak üzere alınan tahviller ve bonolar. Dikkat buyurunuz. Toplam banka kredileri 49.3 katrilyon lira iken bankaların Hazine kağıtlarına bağladıkları para 98.9 katrilyon lira. Ekonomiye verilen kredinin 2 katını bankalar devlete verir durumda... Devlet de bankaların bu "kıyağını", yüksek reel faiz ödeyerek mükafatlandırıyor tabii ki... Olacak o kadar 
   
      
   
</TEXT>
</DOC>
