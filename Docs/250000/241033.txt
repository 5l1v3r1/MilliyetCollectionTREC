<DOC>
<DOCNO> 241033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/18/son/sontur04.html </URL>
<DATE> 2004/05/18/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
TEDAŞ, leyleklerin ölümüne neden olan trafonun yerini değiştirdi 
</HEADLINE>
<TEXT>

     Yozgat'ın Köseyusuflu Köyü'nün tarihi cami bahçesindeki asırlık kavak ağacına yuva yapan leyleklerin her yıl ölümüne neden olan elektrik trafosunun yeri, TEDAŞ tarafından değiştirildi. 
     Edinilen bilgiye göre, 1210 yılında yapılan Köseyusuflu Camii'nin bahçesindeki asırlık kavak ağacına her yıl havaların ısınmasıyla gelip yuva yapan leylekler, 1978 yılında köyün elektriğe kavuşturulmasından sonra, trafoya çarpıp ölmeye başladı. 
     Köy Muhtarı Mehmet Uzel, AA muhabirine yaptığı açıklamada, köye elektrik dağıtımının yapıldığı trafonun, leyleklerin yuva yaptığı kavak ağacının yaklaşık 5 metre ilerisinde bulunduğunu söyledi. 
     Yavru leyleklerin ilk uçmaya başladığında, yuvalarından havalanıp bu trafonun üzerine konarak kanat çırptıklarında yüksek gerilim hattına çarptıklarını belirten Uzel, ''Geçen yıl 4 leylek öldü. Ondan önceki yıllarda da her yıl 1-2 leylek aynı akıbete uğruyordu. Durumu TEDAŞ yetkililerine bildirdik. Onlar da gelip, trafoyu cami avlusundan alarak başka bir bölgeye naklettiler. Artık leylekler köyümüzde ölmeyecekler'' dedi. 
     Yozgat TEDAŞ Müessese Müdürü Osman Avcı ise olayın kendisine bildirilmesinin ardından inceleme yaptığını ve trafonun yerinin değiştirilmesini sağladıklarını bildirdi. Avcı, ''Eğer önceden bilgimiz olsaydı, o zaman müdahale ederdik'' diye konuştu. 
     
</TEXT>
</DOC>
