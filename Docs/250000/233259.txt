<DOC>
<DOCNO> 233259 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/son/sontur22.html </URL>
<DATE> 2004/04/20/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Yaban eşeği "Ali" paylaşılamıyor... 
</HEADLINE>
<TEXT>

     Avrupa Hayvanat Bahçeleri Birliği EAZA üyesi Bursa Hayvanat Bahçesi'nde bulunan ''Ali'' adlı yaban eşeği, paylaşılamıyor. 
     Bursa Hayvanat Bahçesi sorumlusu ve Uludağ Üniversitesi UÜ Veteriner Fakültesi İç Hastalıkları Anabilim Dalı Başkanı Prof. Dr. Nilüfer Aytuğ, AA muhabirine yaptığı açıklamada, yaban eşeklerinin, soyları tükenmekte olan hayvanlar olduğunu söyledi. 
     Bursa Hayvanat Bahçesi'ne Macaristan'dan getirilen 6 yaşındaki yaban eşeği ''Ali''nin, EAZA Yaban Eşeği Üretim Komisyonu tarafından birçok hayvanat bahçesine tavsiye edildiğini anlatan Aytuğ, şöyle konuştu 
     ''Bu hayvanlar, soyu tükenmekte olduğu için çok değerli. Bizim yaban eşeğimiz Ali de, genleri çok iyi olan bir hayvan. Bu nedenle, yurtdışındaki birçok hayvanat bahçesi damızlık olarak almak için bizden talepte bulundu. Ancak, biz Ali yi vermek istemiyoruz.'' Aytuğ, yaban eşeğinin Türkiye'de sadece Bursa Hayvanat Bahçesi'nde bulunduğunu ve hayvanat bahçesini ziyaret edenlerin ''Ali''ye çok büyük ilgi gösterdiklerini belirterek, ''Halkın sevdiği bir hayvanı yurtdışına göndermek istemiyoruz'' dedi. 
     
</TEXT>
</DOC>
