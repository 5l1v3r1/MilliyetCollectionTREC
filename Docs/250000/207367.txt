<DOC>
<DOCNO> 207367 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/08/son/sontur24.html </URL>
<DATE> 2004/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
DSP, Büyükşehir Belediye Başkan adaylarını açıkladı... 
</HEADLINE>
<TEXT>

     DSP Genel Başkanı Bülent Ecevit, aralarında İstanbul, Ankara ve İzmir'in de bulunduğu 8 ilin belediye başkan adaylarını açıkladı. Ecevit, tüm adayların demokratik sol kültürden geldiğine dikkat çekerek, CHP'yi ''solculukla sosyal demokratlıkla ilgili olmayan İstanbul Büyükşehir Belediye Başkanı Ali Müfit Gürtüna'yı aday göstermeye çalıştığı'' gerekçesiyle eleştirdi. 
     Bülent Ecevit, DSP Genel Merkezi'nde düzenlediği basın toplantısında partisinin yerel yönetim çalışmalarını ilk başlatan ve adaylarını da en önce açıklayan parti olduğunu belirtti. En iddialı partilerin bile henüz aday isimlerini belirleme aşamasına gelemediklerine dikkat çeken Bülent Ecevit, DSP'nin tüm adaylarının demokratik sol kültürden geldiğini kaydetti. 
     Solcu ve sosyal demokrat olma iddiasına rağmen CHP'nin solculukla ve sosyal demokratlıkla ilgili olmayan bir kişiyi İstanbul'dan aday göstermek üzere çalışmalar yaptığını belirten Ecevit, ancak bu önerinin kabul edilmediğini söyledi. Bülent Ecevit, bir yandan yerel seçimlere yönelik çalışmaları sürdürürken diğer yandan da parti kurultayıyla ilgili hazırlıkların devam ettiğine dikkat çekti. 
     Ecevit, eski bakanlardan Masum Türker'in İstanbul, Tayfun İçli'nin de Ankara'dan aday gösterileceğini, İzmir'de eski belediye başkanlarından Yüksel Çakmur'un aday olacağını açıkladı. Ecevit'in verdiği bilgiye göre DSP'nin belirlenen diğer adayları şöyle 
     ''Yılmaz Büyükerşen Eskişehir , Rıza Yalçınkaya Bartın , Mümtaz Karaduman Zonguldak , Ali Arabacı Bursa , Nurten Atalay Aydın '' Kadın ve genç adaylara da özel bir önem vereceklerini belirten Ecevit, eski milletvekilleri Melda Bayer ve Ayşe Gürocak'ın da aday olacaklarını belirtti. Bayer'in Çankaya, Gürocak'ın ise Altındağ'dan belediye başkan adayı olacakları öğrenildi. 
     
</TEXT>
</DOC>
