<DOC>
<DOCNO> 224665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/23/siyaset/siy08.html </URL>
<DATE> 2004/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
'Mini paket' formülü 
</HEADLINE>
<TEXT>

   AB'ye uyum çerçevesinde Anayasa'nın değiştirilmesine yönelik AKP yönetimine mini paket sunuldu. Değişiklikle Cumhurbaşkanlığı yetkileri sınırlanacak, TSK Sayıştay denetimine girecek 
   SALİHA ÇOLAK Ankara 

   
   Avrupa Komisyonu raporunda otoriter dönemin izlerini taşıdığı gerekçesiyle değiştirilmesi istenen 1982 Anayasası, önümüzdeki günlerde masaya yatırılacak. AKP yönetimine 53 maddelik bir değişiklik paketi sunan TBMM Anayasa Komisyonu Başkanı Burhan Kuzu, seçim sonrasında aralarında DGM'lerin kaldırılması ve AB sürecinde Türkiye'den ısrarla istenen uluslararası sözleşmelere ilişkin değişikliğin yer aldığı bir mini paketin gündeme geleceğini bildirdi. 
   Kuzu, 10 - 12 maddelik paketin aralığa kadar yasalaşması için çalışacaklarını belirtti. "Dokunulmazlıkların sınırlandırılmasını" sağlayacak bir değişiklik yapılmadan hiçbir maddeyi tartışmayacağını açıklayan CHP, Uzlaşma Komisyonu'na üye vermemekte direniyor. 
   
   Yetki kısıtlaması 
   Anayasa değişiklik önerileri şöyle 
   Milletvekili ve memurların yargılanma süreci değişecek. Yüce Divan sıfatı Yargıtay'a verilirken, memurların yargılanmasının önündeki engeller gevşetilecek. 
   Cumhurbaşkanı'nın yetkileri sınırlanacak. 
   HSYK üyelerinin seçimi yargıya bırakılacak. 
   Örgütlenme ve düşünce özgürlüğünün önündeki engeller kaldırılacak. 
   Devlet, kadın ve erkeğin eşit haklara sahip olmasını fiili olarak gerçekleştirmek için hukuki ve idari düzenlemeler dahil, gereken tüm önlemleri alır" denilerek, kadın - erkek eşitliği Anayasa hükmü olacak. 
   Anayasa'dan ölüm cezasına atıf yapan tüm hükümler kaldırılacak. 
   
   Egemenlik paylaşımı 
   "Anayasa ile çatışması halinde uluslararası anlaşma esas alınır" ibaresiyle Türkiye, AB ile egemenlik paylaşımını resmen kabul etmiş olacak. 
   Genelkurmay temsilcisi YÖK'ten çıkarılacak. TSK'nın Sayıştay denetimine girmesi için gereken düzenlemeler yapılacak. DGM'ler kaldırılacak. 
   Askeri Yüksek İdare Mahkemesi ve Askeri Yargıtay lağvedilecek. Bunların görevlerine, Danıştay ve Yargıtay bünyesinde askeri yargıçlardan oluşan daireler bakacak. 
   
   
   
</TEXT>
</DOC>
