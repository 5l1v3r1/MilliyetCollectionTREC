<DOC>
<DOCNO> 206019 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/02/son/soneko27.html </URL>
<DATE> 2004/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Gelirler Genel Müdürü Mevduat ve repodaki stopajda artış yok 
</HEADLINE>
<TEXT>

     Gelirler Genel Müdür Vekili Osman Arıoğlu, mevduatta ve repodaki stopaj oranlarında herhangi bir artış olmadığını, fon payının vergi olarak eklendiğini söyledi. 
     Arıoğlu, basında yer alan ''repoda stopaj oranları arttı'' şeklindeki haberler üzerine yaptığı açıklamada, ''mevduatta ve repodaki stopaj oranlarında herhangi bir artış yok. Örneğin repoda daha önce vergi ve fon payı yüzde 22'ydi. Şu an fon payı, vergi olarak eklendi ve yine yüzde 22. Diğer mevduat faizi stopajlarında da sadece yuvarlamadan kaynaklanan küsüratların tamamlaması var. Bunun dışında bir stopaj artışı yok, sadece döviz tevdiat hesabında 1 yılın altındaki yüzde 20 yerine yüzde 24 oldu. Bir tek orada 4 puanlık artış var'' şeklinde konuştu. 
     Aksine stopaj oranlarında önemli azalmalar olduğunu vurgulayan Arıoğlu, bireysel emeklilikteki stopaj oranlarına ve B tipi yatırım fonuna fon payının dahil edilmediğini hatırlattı. 
     Özel sektör tahvilinin de 3.2 puan düşerek, 13.2'den 10'a indiğini belirten Arıoğlu, şunları kaydetti 
     ''Yatırım indirimindeki stopaj, yıllara sari işlerdeki stopajda 5.5'dan 5'e düştü. Bunlar da düşen önemli kalemler. Yani esas itibariyle artandan ziyade sadece fon payının eklemesi, küsüratların yuvarlaması var. 
     Bir de eklenmeyenler var. Mesela B tipi yatırım fonları. Sektörü de çok ilgilendiriyor. B tipi yatırım fonlarında yuvarlama yapılmıştır ve yüzde 11'den yüzde 10'a düşmüştür. Bu da önemli bir şey.'' 
     
</TEXT>
</DOC>
