<DOC>
<DOCNO> 228096 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/03/dunya/dun01.html </URL>
<DATE> 2004/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Sibel'den bomba 11 Eylül aylar önce biliniyordu 
</HEADLINE>
<TEXT>

   Türk asıllı eski FBI çalışanı Sibel Edmods, 11 Eylül komisyonuna, ABD yönetiminin aylar öncesinden saldırıları bildiğini anlattı 
      DIŞ HABERLER SERVİSİ 

   
   ABD'de Federal Soruşturma Bürosu FBI tarafından 11 Eylül saldırılarının hemen ardından tercüman olarak işe alınan ve işten çıkarıldıktan sonra MİT'in Amerikan dışişleri ve savunma bakanlıklarıyla FBI'ya sızdığı yönündeki iddialarıyla gündeme gelen Türk kökenli Sibel Edmods, ABD yönetiminin 11 Eylül'den aylar önce El Kaide'nin kentlerde uçaklarla eylem yapacağından haberinin olduğunu açıkladı. 
   ABD'de 11 Eylül'le ilgili soruşturma yapmak üzere kurulan bağımsız komisyona 3 saatten fazla verdiği ifadede söylediklerini İngiltere'de yayımlanan Independent gazetesine anlatan Sibel, kentlerde uçaklarla saldırının yapılmasını sadece "aylar" meselesi olduğu ve teröristlerin eylem için hazır oldukları yönündeki bilginin FBI bünyesinde 2001 bahar ve yaz ayları boyunca dahili sirküler olarak dolaştığını söyledi. 
   Saldırılardan önce uyarı olmadığını söyleyen ABD Başkanı George W. Bush'un Ulusal Güvenlik Danışmanı Condoleezza Rice'in "utanmadan yalan" söylediğini belirten Sibel Edmods, "Komisyona dedikodu değil, belgeli olan bütün spesifik bilgileri, soruşturma dosyalarını, tarihleri ve soruşturmadan görevli olan müdürleri söyledim. Geriye gidip araştırma yapmaları için herşeyi anlattım" dedi. 
   
   İşte El Kaide'nin hedef listesi    El Kaide'nin terör planlarının çerçevesini çizen örgüt içi bir belgeyi ele geçiren Amerikan TV kanalı NBC'ye göre teröristlerin hedef aldığı ülkelerin listesi belli oldu. "Kentlerdeki hedefler" başlığını taşıyan ve "kanla yazılan ve insan bedenlerinin parçalarıyla süslenen askeri diplomasi"yi öven belgede önem sırasına göre hedefler şöyle sıralanıyor Amerikalılar, İngilizler, İspanyollar, Avustralyalılar, Kanadalılar ve İtalyanlar. Belgede eylemlerin bankacıları, işadamlarını, diplomatları, hahamları misyonerleri, turistleri ve "işbirlikçi" imamların vurulabileceği belirtiliyor. 
   
   
   
</TEXT>
</DOC>
