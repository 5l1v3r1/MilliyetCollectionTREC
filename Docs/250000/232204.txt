<DOC>
<DOCNO> 232204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/17/yasam/ayas.html </URL>
<DATE> 2004/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Katliam gibi kaza 
</HEADLINE>
<TEXT>

   Ankara Polatlı'da öğrenci servis minibüsünün şoförü, gelen yolcu trenini göre göre hemzemin geçide girdi. Tren minibüse çarptı, 7 öğrenci öldü 
      ANKARA Milliyet 
   
   Polatlı'nın Temelli beldesinde hemzemin geçitte yolcu treni okul servisiyle çarpıştı. Kazada 7 öğrenci öldü, şoför de dahil 8 kişi yaralandı. Ankara'nın Polatlı ilçesine bağlı Ücret köyünde yaşayan 14 öğrenci, dün sabah İzzet Güler'in kullandığı 06 AD 3306 plakalı servis minibüsüyle Temelli Çok Programlı Lisesi'ne gitmek için yola çıktı. Okula yaklaşık 50 metre uzaklıktaki Temelli hemzemin geçidine dün sabah saat 07.15 sıralarında ulaşan araç, gelen trene rağmen durmadı. 
   
   Öndekiler kurtuldu 
   Makinistler Şıho Kırgül ve Adem Kaplan yönetiminde İzmir-Ankara seferini yapan Mavi Tren, raylar üzerindeki öğrencilerle dolu araca sol arkadan çarptı. 
   Hurdaya dönen ve 200 metre sürüklenen araç, yolun dışına çıkarak devrildi. Minibüsün arkasındaki Hüsamettin Koç, Yalçın Koç, Ahmet Serim, Hüseyin Uçar, Lokman Demirel, İbrahim Aktaş ve Güler'in oğlu Mehmet Güler ölürken, önde oturan ve yaralanan 7 öğrenci ve sürücü Güler Polatlı Devlet Hastanesi'ne kaldırıldı. Durumu ağır olduğu için Ankara'ya sevk edilen sürücü Güler'in oğlu Ömer Güler de kazadan hafif yaralı kurtuldu. 
   
   'Uyarıyı dikkate almadı' 
   Kitap ve defterleri raylara savrulan 7 öğrenciye mezar olan hemzemin geçit yanındaki lise, kazanın ardından mateme boğuldu. Arkadaşlarını kaybeden öğrencilerin yanı sıra özellikle kadın öğretmenler sürekli gözyaşı döktü. 
   Polatlı Kaymakamı Muammer Aksoy, "Mutlaka bir tedbirsizlik ve acelecilik var. Geçidin iki tarafı açık görüş alanına sahip. Minibüs geçide yaklaşırken, karşıda bulunan bir araç tarafından selektörle uyarılmış. Ancak buna rağmen geçmeye çalışmış" dedi. 
   
   Konya'da da 4 yaralı 
   Konya'nın Selçuklu ilçesinde, hemzemin geçitte trenin otomobile çarpması sonucu sürücü Seyfi Şahiner ile Emine, Ömer Ali ve Meryem Şahiner yaralandı. Konya Numune Hastanesi'ne kaldırılan yaralıların sağlık durumlarının iyi olduğu bildirildi. 
   
      'Eyvah tren '    Fotoğraf ŞERİF ÇIRAY 
   Ücret köyü, liseye 20 kilometre uzaklıktaydı. Hemzemin geçide geldiklerinde okul da gözükmüştü. Şoför, trenin gelmesine rağmen acele etti. Süratle raylardan geçmek istedi. Minibüs birinci ve ikinci rayları geçtiğinde tren daha da yaklaştı. Üçüncü rayı da geçecekleri sırada, bazı öğrenciler "Eyvah tren " diye bağırdı. Arka koltuklardaki erkek öğrenciler, devrilen araçtan dışarı savruldu. Okulun bitişiğinde bir facia yaşanırken, öğrenciler de arkadaşlarının nasıl öldüğüne tanıklık etti. 
   
      'Işıklı kontrol istedik ama..'    Lise öğrencilerinden Yakup Akbulut da yaşadıklarını şöyle anlattı "Çok güçlü bir çarpma sesi duyduk. Olay yerine gittiğimizde öğrencilerin çoğu yaralıydı. Müdür ve veliler, hemzemin geçitte ışıklı kontrol olmaması nedeniyle defalarca İlçe Milli Eğitim Müdürlüğü ve Ankara Valiliği'ne başvurmuştu. Bundan sonra sinyalizasyon yapılsa arkadaşlarımız geri gelecek mi " 
   
      Sadece "dur" levhası    Sadece "dur" levhasının olduğu hemzemin geçitte, sinyalizasyon ve diğer kontrol sistemleri bulunmuyordu. İfadelerine başvurulan iki makinist de serbest bırakıldı. 
   
   
</TEXT>
</DOC>
