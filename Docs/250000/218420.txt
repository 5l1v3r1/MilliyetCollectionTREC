<DOC>
<DOCNO> 218420 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/28/guncel/gun03.html </URL>
<DATE> 2004/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Polis, kadını ciddiye almıyor 
</HEADLINE>
<TEXT>

      BELMA AKÇURA İstanbul 
   
   Avrupa Konseyi Delegasyonu üyesi CHP'li Gülsün Bilgehan Toker, şiddete uğrayan kadınların "polisin şikayetlerini ciddiye almamasından" yakındıklarını söyledi. Töre cinayetlerinin suç ve ceza olarak yeniden tarif edilmesi gerektiğini vurgulayan Toker, "Ayrıca kadınların en önemli savunma mekanizması olan kadın sığınma evleri yeniden açılmalı. En önemlisi, kadınların şikayetlerini polisin ciddiye almaması. Bu birimlerin kadın konusunda eğitimden geçmesi şart" dedi. 
   Avrupa Konseyi Parlamenterler Meclisi'nin raporunda, namus ve töre cinayetlerinin "insanlık dışı utanç cinayetleri" olarak yer aldığını da hatırlatan Toker, bu raporlarda Türkiye'nin de yer almasının üzücü olduğunu belirtti. 
   Toker, BM Nüfus Fonu'nun verilerine göre, her yıl yaklaşık 5 bin kadının töre cinayetlerine kurban gittiğini, ancak bunların bir kısmına intihar ve kaza süsü verildiğini de sözlerine ekledi. 
   
   
   
   
</TEXT>
</DOC>
