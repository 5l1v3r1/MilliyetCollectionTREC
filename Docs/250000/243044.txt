<DOC>
<DOCNO> 243044 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/26/son/sontur11.html </URL>
<DATE> 2004/05/26/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Diyarbakır DGM Başsavcısı Ertürk "Terör olduğu sürece DGM de olacaktır" 
</HEADLINE>
<TEXT>

     Diyarbakır Devlet Güvenlik Mahkemesi DGM Cumhuriyet Başsavcısı Şaban Ertürk, ''Terör suçu var olduğu sürece, bu tür mahkemeler de olacaktır'' dedi. 
     Başsavcı Ertürk, AA muhabirine yaptığı açıklamada, Diyarbakır DGM'de yaklaşık 1200 davanın halen devam ettiğini ve 4 bin 548 sanığın yargılandığını söyledi. 
     Terör, uyuşturucu kaçakçılığı ve organize suçlar gibi örgütlü suçların geniş bir coğrafyada işlendiğini belirten Ertürk, şöyle konuştu 
     ''Örgütlü suçlara bakan mahkemelerin geniş bir coğrafyada yetkili olması gerekir. DGM'lerin yerine kurulacak mahkemelerin adı ne olursa olsun, bu kapsamda olmalı. Terör suçları var olduğu sürece bu tür mahkemeler de var olacaktır.'' Diyarbakır DGM'nin görev alanı, Doğu ve Güneydoğu Anadolu Bölgesi'ndeki Şırnak, Batman, Mardin, Siirt, Şanlıurfa ve Bingöl illerini de kapsıyor. 
     
</TEXT>
</DOC>
