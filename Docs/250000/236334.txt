<DOC>
<DOCNO> 236334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/01/ekonomi/eko05.html </URL>
<DATE> 2004/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Taşaltın Telsim'in değerini artıracağız 
</HEADLINE>
<TEXT>


Telsim yönetimine TMSF tarafından atanan Taşaltın, yeniden yapılanma sürecinin şirketin değerini artıracağını söyledi 

EKONOMİ SERVİSİ 

AB Yolunda Türk Telekomünikasyon Sektörü Konferansı'nda konuşan Telsim Yönetim Kurulu Başkanı Mehmet Taşaltın, şirketin yeniden yapılandırma sürecinde olduğunu söyledi. 
Uzan Grubu şirketlerinin yönetimine el konulması çerçevesinde TMSF tarafından Telsim yönetimine atanmış olan Taşaltın, şöyle konuştu 
"Telsim'in Fon'a geçişi kendisi ile ilgili değil, İmar Bankası'ndan dolayıdır. Kamuoyunda sanki Telsim kendi iç işleyişindeki birtakım hukuki problemlerden dolayı TMSF'ye geçmiş gibi algılanıyor. Hiç alakası yok." 
Yeni yönetim olarak, Telsim'in işleyişini olabildiğince hızlandırmaya çalıştıklarını ifade eden Taşaltın, halen 5 milyon 300 bin abonesi bulunan şirketin imajıyla ilgili şunları söyledi 
"Telsim'in son yıllardaki imajı farklı bir şekilde yansıdı. Layık olmadığı şekilde imaj kaybetmesi oldu. Ama Telsim'in son birkaç aydır imajda ciddi anlamda bir iyileşmeye doğru gittiğini görüyoruz. Bunu abone sayılarındaki artıştan görüyoruz. Belki bizim gönlümüzden geçen seviyeye henüz gelmedi ama artış trendine girdik." 

Abone sayısı artacak 
Telsim'in abone sayısının şu anda 10 milyonun üzerinde olması gerektiğini kaydeden Taşaltın şirketin yeniden yapılandırılması ve pazarlama çalışmaları kapsamında yeni ürünler piyasaya sunduklarını ve bu çalışmaların şirketin değerini artıracağını söyledi. 
Telsim'in satışına ilişkin bir soru üzerine, yönetim olarak bu konulara bakmadıklarını, satış konusuna girdikleri takdirde görevlerine konsantre olamayacaklarını söyledi. 

Bilanço çıkacak 
Telsim'in bilanço rakamlarının önümüzdeki günlerde netleşeceğini ve bunu kamuoyu ile paylaşacaklarını kayden Taşaltın, "Bir iki ay içinde açıklayacağız ki şirketin profili ortaya çıksın ve değeri netleşsin" diye konuştu. 
Telsim'in aleyhine süren davalarla ilgili olarak da Taşaltın, şirketin taraf olduğu davaların devam ettiğini, yönetimin değişmiş olmasının bir şey değiştirmediğini kaydetti. 2004 sonunda bir hayli mesafe alınması ve daha da büyümek gerektiğini ifade eden Taşaltın, Reuters'ın sorularını yanıtlarken de "Nihai satış noktasına kavuşuncaya kadar, Telsim'in değerini artırmak hedefimiz" dedi. 


</TEXT>
</DOC>
