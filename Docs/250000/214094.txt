<DOC>
<DOCNO> 214094 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/09/son/sonspo21.html </URL>
<DATE> 2004/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Serdar Bilgili'ye ödül... 
</HEADLINE>
<TEXT>

     Beşiktaş Kulübü Başkanı Serdar Bilgili'ye engelli sporuna katkıları nedeniyle plaket verildi. 
     Kadıköy Belediyesi ile Türkiye Sakatlar Derneği'nin birlikte organize ettiği ve Büyük Kulüp'te gerçekleştirilen törende, engelli sporuna destek veren kişi ve kuruluşlara plaket verilip, teşekkür edildi. 
     Beşiktaş Kulübü'nün engelli sporculara verdiği destek ve branş açması nedeniyle başkan Serdar Bilgili'ye plaketini Kadıköy Belediye Başkanı Selami Öztürk verdi. 
     Ödül töreninde bir konuşma yapan Bilgili, yaklaşık 12 yıldır spor camiasının içinde olduğunu ve yöneticilik yaptığını hatırlatarak, ''Bu dönemde hayatımdaki en anlamlı, en duygusal ve onurlu günlerini sporcu engelli arkadaşlarımla yaşadım'' dedi. 
     Engelli sporculara ayırdıkları bütçenin, bir futbolcuya ayırdıkları paranın ancak 10'da 1'i olduğunu belirten Bilgili, ''Az bütçe ayırmamıza rağmen sürekli birlikteyiz ve manevi olarak da her türlü desteği veriyoruz. Onların her zaman yanında olacağım ve destek vermeye devam edeceğim. Buna söz veriyorum'' diye konuştu. 
     Daha sonra engelli sporuna destek veren kişi ve kurumlara da plaketleri verildi. 
     Bu arada Beşiktaş Kulübü Başkanı Bilgili, Kırklarelili 12 yaşındaki tekerlekli basketbol oyuncusu Davut Çalışkan'a bir tekerlekli sandalye hediye etti. 
     Dünya Güreş Şampiyonası ödülüne sahip engelli sporcular, Hatice Günaçtı, Nurettin Yüksel ve Süreyya Ayçe milli formalarını Bilgili'ye hediye ettiler. 
     Törene Beşiktaş Kulübü Engelli, Fatih Engelliler Spor Kulübü basketbol takımı oyuncuları da katıldı. 
     Bilgili, tören sırasında engelli sporcularla tek tek ilgilenirken, sporcular da Bilgili'ye alkışlarla karşılık verdi. 
     Öte yandan törende Acarlar Otomotiv, Kent Gıda, Dostluk Özürlüler Spor Kulübü, Nevzat Demir, Türkiye At Yetiştiricileri ve Sahipleri Derneği Başkanı Bahadır Gödek'e de katkıları nedeniyle plaket verildi. 
     
</TEXT>
</DOC>
