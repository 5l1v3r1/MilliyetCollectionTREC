<DOC>
<DOCNO> 216766 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/21/son/sonspo07.html </URL>
<DATE> 2004/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA...Spurs, Cavaliers'a 89-87 yenildi Hidayet 4 sayı attı... 
</HEADLINE>
<TEXT>

     ABD Profesyonel Basketbol Ligi'nde NBA 17. hafta mücadelesi, bu sabaha karşı yapılan 11 maçla sürdü. 
     Geçen sezonun şampiyonu ve Ortabatı Grubu ikincisi San Antonio Spurs, deplasmanda Cleveland Cavaliers'a 89-87 yenilerek 55. maçında 19. yenilgisini aldı. 
     Karşılaşmada, San Antonio'da ilk 5'te sahaya çıkarak 20 dakika forma giyen Hidayet Türkoğlu, 4 sayı, 3'ü savunma, 1 hücum toplam 4 ribaunt ve 1 asistle oynadı. Türkoğlu, 2 sayılık atışlarda 3'te 2 isabet bulurken, 3 sayılık atışlarda başarılı olamadı. 
     Ayrıca Tim Duncan 21 sayı, 12 ribaunt, 2 asistlik ve Manu Ginobili 21 sayı, 3 ribaunt ve 2 asistlik performanslarına rağmen takımlarını yenilgiden kurtaramadılar. 
     Celevland'da Lebron James 32 sayı, 11 ribaunt ve 2 asistle maçın yıldızı olurken, Zydrunas Ilgauskas 16 sayı ve 12 ribauntla, Jeff Mcinnis de 15 sayı, 3 ribaunt ve 8 asistle galibiyete katkıda bulundu. 
     
     MEHMET OKUR'DAN 5 SAYI, 6 RİBAUNT 

     Merkez Grubu ikincisi Detroit Pistons da kendi sahasında Minnesota Timberwolves'a 88-87 gibi talihsiz bir skorla yenildi. 
     Pistons'da sahaya ilk 5'de çıkan Mehmet Okur, 21 dakika oyunda kalarak, 5 sayı, 3'ü savunma, 3'ü hücum 6 ribaunt ve 1 asistlik performans sergiledi. Okur, 2 sayılık atışlarda 3'de 1, 3 sayılık atışlarda ise 2'de 1 isabet buldu. 
     Pistons'da ayrıca, Chauncey Billups'un 20 sayı, 10 ribaunt ve 11 asistlik, Ben Wallace'ın 17 sayı ve 12 ribauntluk performansları galibiyet için yeterli olmadı. Böylece Pistons, 57. maçında 23. yenilgisini almış oldu. 
     Minnesota'da ise Kevin Garnett 25 sayı, 13 ribaunt ve 5 asistle, Sam Cassell de 16 sayı, 2 ribaunt ve 6 asistle takımlarını galibiyete taşıdı. Orlando Magic'in Denver Nuggets'ı 102-98 yendiği maçta Gürcü asıllı Türk vatandaşı Zaza Paculia, 19 dakika oyunda kalarak attığı 2 sayı ve aldığı 4 savunma ribaunduyla galibiyete katkıda bulundu. 
     Denverlı Carmelo Anthony ise Magic potasına gönderdiği 35 sayıyla günün en skorer ismi oldu, ancak yenilgiyi engelleyemedi. 
     17. hafta mücadelesi, yarın sabaha karşı yapılacak 7 maçla sürecek. 
     NBA'de günün maçlarında alınan sonuçlar şöyle 
Washington Wizards-Indiana Pacers 87-96. 
     Orlando Magic-Denver Nuggets 102-98. 
     New York Knicks-Utah Jazz 78-92. 
     Miami Heats-Atlanta Hawks 125-92. 
     Toronto Raptors-New Jersey Nets 72-91. 
     Cleveland Cavaliers-San Antonio Spurs 89-87. 
     Detroit Pistons-Minnesota Timberwolves 87-88. 
     Memphis Grizzlies-Phoenix Suns 97-92. 
     Chicago Bulls-Sacramento Kings 83-91. 
     Los Angeles Lakers -Philadelphia 76'ers 116-88. 
     Golden State Warriorus-Portland Trail Blazers 93-94. 
     
</TEXT>
</DOC>
