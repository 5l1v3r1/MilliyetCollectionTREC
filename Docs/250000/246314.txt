<DOC>
<DOCNO> 246314 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/08/son/sontur30.html </URL>
<DATE> 2004/06/08/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
RTÜK Başkanı "Reklam kirliliğinin üzerine gideceğiz" 
</HEADLINE>
<TEXT>

     Fatih Karaca, 9 üyeden 6'sının oyunu alarak, ikinci kez Radyo ve Televizyon Üst Kurulu RTÜK başkanlığına seçildi. 
     Karaca, başkanlık seçiminin gerçekleştirildiği toplantıdan sonra yaptığı açıklamada, Üst Kurul'un kendisini yeniden başkanlığa seçerken, Zakir Avşar'a da ikinci kez başkanvekilliği görevini verdiğini söyledi. 
     Üst Kurul'a kendilerine gösterdiği güvenden dolayı teşekkür eden Karaca, bundan sonra da Atatürk ilkelerine, Cumhuriyetin temel niteliklerine tam bağlılık içinde görevlerine devam edeceklerini vurguladı. Karaca, ''Bundan sonra da kamu hizmeti anlayışı içinde bütün radyo ve televizyon kuruluşlarının denetimini kanun ve yönetmelikler çerçevesinde denetlemeye devam edeceğiz'' dedi. 
     Fatih Karaca, özellikle son günlerde kamuoyunda çok fazla eleştirilen reklam ihlallerinin üzerine gideceklerini ifade ederek, bundan sonra da ''reklam kirliliği'' konusunu takip edeceklerini söyledi. 
     Karaca, bir gazetecinin, başkan ve başkanvekilinin kaç oyla seçildiği sorusuna, ''oy çokluğu'' ile seçildikleri yanıtını verdi. 
     
     GELENEKSEL DİL VE LEHÇELERDE YAYIN 
     RTÜK Başkanı Karaca, bir gazetecinin, TRT'nin geleneksel dil ve lehçelerde yayına başladığını hatırlatarak, RTÜK'ün bu yayınları denetiminin söz konusu olup olmadığını sorması üzerine, RTÜK'ün bu konudaki yönetmeliğini çıkardığını söyledi. 
     Karaca, geçici olarak başkanlığı Emin Başer'in yürüttüğünü belirterek, bu aşamadaki gelişmeler hakkında bilgisi bulunmadığını ifade etti. Bu konuda yönetmelik ve kanunların açık olduğunu işaret eden Karaca, TRT'nin güzide bir kurum olduğunu, kanun ve yönetmeliklere uygun yayın yaptığını bu konuda kimsenin tereddüt etmemesi gerektiğini anlattı. Karaca, ''Üst Kurul'un onların yayınlarını denetiminde bir sıkıntı ile karşılaşması gibi durum söz konusu değil. TRT mutlaka ülkenin hassasiyetleri noktasında bir kamu kurumu ciddiyeti içinde bu yayınları yapacaktır'' diye konuştu. 
     TRT'nin geleneksel dil ve lehçelerde yayına başlamadan önce Üst Kurul'a herhangi bir başvuru yapıp yapmadığının sorulması üzerine de Karaca, Başkanlık süresinin sonra erdiği geçen perşembe gününden itibaren konuyla ilgili bilgi ve kayıtların kendisine ulaşmadığını, bu aşamada bir başvuru olup olmadığını bilmediğini söyledi. Karaca, ilgili yönetmelik gereği kuruluşların RTÜK'e başvurması gerektiğini kaydetti. 
     RTÜK başkanvekilliğine yeniden seçilen Zakir Avşar da TRT'nin geleneksel dil ve lehçelerde yayınla ilgili daha önce RTÜK'e bir başvuruda bulunduğunu hatırlatarak, TRT Yönetim Kurulu'nun da bu konuda bir karar aldığını söyledi. Avşar, yönetmeliğin zaten bu görevi doğrudan TRT'ye verdiğine işaret etti. 
     TRT'nin iki gündür yaptığı Boşnakça ve Arapça yayınlarda müziklerin sözlerinin alt yazıda yer almadığını hatırlatan bir gazeteciye ise Karaca, bu konuların tümünü değerlendireceklerini, ayaküstü bir şey söylemek istediklerini belirtti. Karaca, TRT'nin kamu kuruluşu olduğunu, kamu kuruluşlarının ülkenin birliği ve bütünlüğü noktasında endişe verici bir şey yapmayacağını ifade ederek, ancak ilgili dairenin gerekli tespitlerine devam edeceğini söyledi. 
     Fatih Karaca bu tür yayınların denetlenmesine ilişkin kadro istihdamı konusundaki çalışmaların hangi aşamada olduğunun sorulması üzerine ise bunun için 30 kişilik ek kadro talebinde bulunduklarını ve bu taleplerin kabul edildiğini bildirdi. Bunun için kamu kuruluşlarından bu dilleri bilen elemanları yatay geçişle alabileceklerini kaydeden Karaca, özel radyo ve televizyonların da bu yayına başlaması halinde bu kadroların süratle sağlanacağını sözlerine ekledi. 
     
</TEXT>
</DOC>
