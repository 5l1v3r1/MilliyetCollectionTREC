<DOC>
<DOCNO> 235855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/29/son/soneko02.html </URL>
<DATE> 2004/04/29/ </DATE>
<TIME> 00.15 </TIME>
<AUTHOR>  </AUTHOR>
<HEADLINE>
Türkiye'nin tek "convertible" altını PAMP, piyasaya sunuldu... 
</HEADLINE>
<TEXT>

     Türkiye'nin dünyada geçerliliği olan convertible tek altını PAMP, piyasaya sunuldu. 
     İsviçre'de faaliyet gösteren altın rafinerisi Produits Artistigues de Metaux Precieux'ün PAMP 1, 10, 20, 50 ve 100 gram halinde pazara sunduğu külçe altın ürünleri tüm kuyumcularda satışa çıkarılacak ve Koçbank tarafından mevduat olarak kabul edilecek. 
     PAMP rafinerisi tarafından üretilen bu küçük altınlar özel pvc ambalajında sertifikalı ve seri numaralı olarak satışa sunuluyor. 
     Yalazan Kıymetli Madenler A.Ş. tarafından ithal edilen PAMP altınlarla döviz veya Türk Lirası mevduat hesabı gibi mevduat hesapları açılacak. Bankaya yatırılan altınlar, vade sonunda ya da istenildiği zaman yine altın olarak geri çekilebilecek. 
     PAMP altınların tanıtım toplantısında konuşan Yalazan Kıymetli Madenler A.Ş. Yönetim Kurulu Başkanı Murat Yalazan, 15 yıldır Kapalıçarşı'da faaliyet gösteren şirketin işlem hacmi bakımından İstanbul Altın Borsası'ndaki ilk 5 şirket arasında yer aldığını söyledi. 
     Yalazan, PAMP rafinerisiyle yaptıkları ortak çalışmada satışa sunulan PAMP altınlarının, Türkiye'de satışa sunulacak ilk dünyada geçerliliği olan altınlar olacağını belirtti. 
     Yeni ürünle hedeflerinin, yastık altındaki değerleri ortaya çıkarmak ve ekonomiye dönüşümünü sağlamak olduğunu belirten Yalazan, ''Halkımız yastık altındaki altınlarını bu PAMP altınla değiştirerek, hem güvenle bankasında saklayacak, hem de bu altınlardan faiz veya kar payı kazanacak'' dedi. 
     Yalazan, yurtdışından altın ithalatının azalacağını, bankalarda toplanan bu altın mevduatlarının kuyumculuk sektörüne daha ucuz maliyetli krediler olarak geri döneceğini ve ihracat ağırlıklı çalışan ekonominin bu sektöre ucuz maliyetli finansman sağlayarak sektörün yurtdışında daha rekabetçi hale gelmesine yardım edeceğini belirtti. 
     
     ''DÖNÜM NOKTASI OLACAK'' 
     PAMP Satış ve Pazarlama Sorumlusu Frederic Panizzutti de Türk altın piyasasında uzun bir süredir faal olarak bulunduklarını belirterek, ''Bu proje, hem PAMP için hem de Türk piyasası için bir dönüm noktası olacak. Türkiye, dünyanın en çok altın tüketen ülkelerinden biri. İstatistiklere göre her Türk vatandaşı yılda 135 dolarlık altın almaktadır. Türkiye'de fiziksel altına olan talebin önümüzdeki dönemde artarak devamını beklemekteyiz'' dedi. 
     Gazetecilerin sorularını yanıtlayan Koçbank Genel Müdür Yardımcısı Mert Yazıcıoğlu da bu ürünlerle halkın mevduata ilgisinin artmasını beklediklerini, bu ürünlerdeki faiz oranlarının da döviz tevdiat hesaplarına yakın, yüzde 1-2'lerde olacağını söyledi. 
     Yazıcıoğlu, Türkiye'de çok ciddi Cumhuriyet Altını olduğunu, bankacılık sektörü olarak bunun dışında bulunduklarını belirterek, ''Amaç, Cumhuriyet Altını tasarrufunu külçe altına dönüştürerek bankacılık sektörüne gelmesini sağlamak'' dedi. 
     Konuşmaların ardından Yalazan'a ve Koçbank'a, Türkiye için üretilen ilk iki altın hediye edildi. 
     Toplantı sonrasında ürünler, manken Şenay Akay tarafından tanıtıldı. 
     
</TEXT>
</DOC>
