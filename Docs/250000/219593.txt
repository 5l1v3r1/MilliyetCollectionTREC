<DOC>
<DOCNO> 219593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/03/son/sontur28.html </URL>
<DATE> 2004/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Savcılık, maçta küfür eden taraftara para cezası verdi 
</HEADLINE>
<TEXT>

     Kayseri'de maç sırasında futbolculara küfür eden taraftara Cumhuriyet Savcılığı'nca 115 milyon lira para cezası verildi. 
     Kayseri Atatürk Stadı'nda 14 Şubat'ta oynanan Kayserispor-İzmirspor maçına giden Ferit Sayın, İzmirspor futbolcularına küfür ettiği gerekçesiyle karakolluk oldu. 
     Sayın, AA muhabirine yaptığı açıklamada, fanatik bir taraftar olmadığını ve maçlarda yapılan küfürlü tezahüratlara karşı olduğunu belirtti. 
     Kendisine verilen para cezasının örnek olması gerektiğini ifade eden Sayın, şunları anlattı 
     ''14 Şubat Sevgililer Günü'nde Kayserispor-İzmirspor maçına gitmiştim. Rakip takımın oyuncularına sinirlenince bir anlık gaflet sonucu küfür ettim. Yakınımda bir komiser oturuyormuş. Küfür ettiğimi duyan komiser, kimliğimi aldı ve ifademi almak üzere beni karakola götürdü. Daha sonra beni serbest bıraktılar. Ancak, bugün Cumhuriyet Savcılığı'ndan bana 114 milyon 904 bin lira para cezası verildiğine dair bir tebligat geldi. Tebligatta Türk Ceza Kanunu'nun 119. maddesine göre Dengesiz hareketlerde bulunmak gerekçesiyle ceza verildiği, cezayı ödememem durumunda hakkımda kamu davası açılacağı yazıyordu.'' Kanunlara saygılı olduğunu, cezayı ödeyeceğini ve bundan sonra daha dikkatli olacağını anlatan Sayın, maçta küfür etmenin centilmenliğe uymadığını, maçlarda sürekli olarak küfürlü tezahürat yapanlara karşı güvenlik güçlerinin daha duyarlı olması gerektiğini söyledi. 
     
</TEXT>
</DOC>
