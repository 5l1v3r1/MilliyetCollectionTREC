<DOC>
<DOCNO> 239384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/son/sonsiy14.html </URL>
<DATE> 2004/05/12/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Serdar Denktaş Kıbrıs hala Türkiye'nin 1 numaralı gündemi olmalıydı 
</HEADLINE>
<TEXT>

     KKTC Dışişleri Bakanı ve Başbakan Yardımcısı Serdar Denktaş, 24 Nisan'da Kıbrıs'ta yapılan referandum sonucunda yakalanan ivmenin somut sonuçlara dönüştürülebilmesi için en fazla iki buçuk-üç aylık bir süre olduğunu belirterek, ''Kıbrıs sorunu Türkiye'nin şu anda halen birincil gündem maddesi olmaya devam etmeliydi'' diye konuştu. 
     Gazi Üniversitesi Uluslararası İlişkiler Topluluğu tarafından düzenlenen toplantıda konuşan ve öğrencilerin sorularını yanıtlayan Denktaş, tüm dünyanın referandum sonrasında yüzünü Türkiye'deki gelişmelere döndürdüğünü ve gelişmeleri Türk basınından takip ettiğini belirterek, ''Oysa Türkiye'nin gündemi farklı. Türkiye'nin gündeminde şu anda YÖK var. Bizim düşmana ihtiyacımız yok, biz kendi kendimize de bu işi hallederiz'' dedi. 
     Denktaş, gelecek üç ay içinde bazı somut sonuçlara ulaşılamaması durumunda, ''başlanan noktaya geri dönüleceğini'' ifade etti ve ''O zaman da bize kaybettiren biri olmaz, biz kendimiz kaybetmiş oluruz'' diye konuştu. 
     Serdar Denktaş, Kıbrıs konusunda son 40 yılda gerek Türkiye, gerekse KKTC hükümetlerinin bazı konularda hatalar yaptıklarını ifade etti ve Güney Kıbrıs Rum Yönetimi'nin AB üyeliği için başvuru yaptığı sırada KKTC'nin ve Türkiye'nin bu başvurunun meşru olmadığı konusunda ısrarcı davranmaları gerektiğini söyledi. 
     Annan planının oylandığı referandum sonucunda Kıbrıs'ın iki sahibi olduğu gerçeğinin dünyaya bir kez daha ispat edildiğini belirten Denktaş, Rum kesiminden çıkan sonucun ''Türklerle herhangi bir ortaklık kurmak istemiyorum'' anlamına geldiğini belirtti. 
     Denktaş, önümüzdeki hafta Ankara'da yapılacak bir zirve toplantısıyla Kıbrıs konusunda bundan sonra atılacak adımların detaylı bir şekilde ele alınacağını belirtti. 
     ''Tek cümleyle Kıbrıs meselesi nedir '' sorusuna, ''Kıbrıs adasının iki sahibinin adayı paylaşamamasıdır'' diyen Denktaş, KKTC halkının büyük bir bölümünün Annan planına yüzde yüz inandığı için değil, izolasyondan yorulduğu için referandumda ''evet'' oyu kullandığını belirtti. 
     Denktaş, KKTC Cumhurbaşkanı Rauf Denktaş'ın istifasının istendiğinin hatırlatılması üzerine, bugüne kadar Kıbrıs'ta barışı engelleyenin hep Rauf Denktaş olduğunun ileri sürüldüğünü, ancak referandum sonuçlarının bunun tersini ispat ederek, zaman içinde KKTC halkının bu gerçeğin farkına varacağını söyledi. 
     ''AK Parti hükümetinin Kıbrıs konusunda takındığı tutumun samimi olup olmadığının'' sorulması üzerine Denktaş, şunları söyledi 
     ''Şunu söylemek gerekir ki, geçmiş hükümetlerden farklı davrandı. Yanlış olan, Türkiye ile KKTC arasındaki mesajlaşmanın medya aracılığıyla yapılması oldu. Geçmişte zaman zaman kapalı kapılar ardında çok tartışmalar olurdu. Bu kez farklı oldu. Türkiye ile KKTC arasında Cumhurbaşkanı ile Türkiye hükümeti arasında sorun varmış gibi bir imaj yaratıldı. Bu bir bedeldi, ödendi. Neticede iyi bir noktaya geldik. Bundan sonra tüm yöntemlerde ve söylemlerde birlik gerek.'' Denktaş, en öncelikli konunun Avrupa Parlamentosu'nda Kıbrıs Türk halkına ait olan iki sandalyenin boş bırakılmasının sağlanması olduğunu kaydederek, Türkiye'nin acilen bu konuda girişimler yapması gerektiğini söyledi. 
     ABD Dışişleri Bakanı Colin Powell'ın Washington ziyareti sırasında KKTC Başbakanı Mehmet Ali Talat'a ''Sayın Başbakan'' şeklinde hitap etmesini yorumlaması istenen Denktaş, Powell'ın sözlerini ''jest'' olarak niteledi. ''Ancak bu jestin arkası gelmedi'' diyen Denktaş, tüm dünyanın hala Kıbrıs'ın temsilcisi olarak Rum yönetimini kabul ettiğine dikkati çekti. Denktaş, ''Yapılmak istenen Denktaş'ı bir kenara çekip yeni bir lider yaratmak'' dedi. 
     Serdar Denktaş, Rauf Denktaş'ın referandumdan önceki tutumuna yönelik bir soru üzerine, Denktaş'ın ''evet'' yanlısı bir politika izlemesi durumunda, KKTC'de yüzde 85-90 arasında ''evet'' oyu çıkacağını ve böyle bir noktada Türklere çok fazla hak ve taviz verildiği düşüncesinin doğacağını kaydetti. 
     Denktaş şöyle konuştu 
     ''Cumhurbaşkanı yedi düvene karşı hayır kampanyası yürüttü. Yüzde 35 oranında oy çıkarttı. Bu oyun ne anlama geldiğini dünyanın iyi düşünmesi lazım. Yüzde 35'lik oyu gösterip istifa isteyenler olmuştur. Yüzde 35'lerle kimlerin nerelerde olduğunu bilirsek, bu oranın hiç de azımsanmayacak bir oran olduğunu anlarız.'' Serdar Denktaş, Rauf Denktaş'a verilen ''yılın devlet adamı'' ödülünü babası adına aldı. 
     
</TEXT>
</DOC>
