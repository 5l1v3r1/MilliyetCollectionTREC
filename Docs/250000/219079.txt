<DOC>
<DOCNO> 219079 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/02/ekonomi/eko06.html </URL>
<DATE> 2004/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Hülya Avşar iş kadını derneği kurucusu oldu 
</HEADLINE>
<TEXT>

   Aralarında sanatçı Hülya Avşar'ın da bulunduğu iş kadınları seslerini duyurmak için dernek kurdu 
      EKONOMİ SERVİSİ 
   
   İş dünyasının kadın profesyonelleri seslerini duyurmak amacıyla bir araya geldi. Hülya Avşar'ın da aralarında olduğu iş ve meslek sahibi kadınlar, Türkiye İş Kadınları Derneği'ni TİKAD kurdu. 
   Dün yazılı bir açıklama yapan TİKAD, misyonunu "İş dünyasında kadın varlığını güçlendirmek, iş kadınlarının kamuoyunda ve hükümetler üzerinde etkinliğini artırmak" olarak açıkladı. Türkiye'de konuşulan konu ve sorunların sadece erkeklerin değil toplumun problemi olduğu belirtilen açıklamada, çözümlerin de kadın - erkek ayrımı yapmadan tüm toplum tarafından tartışılması gerektiğinin altı çizildi. 
   Kurucu Başkanlığını Nilüfer Bulut'un yaptığı İş Kadınları Derneği TİKAD 'ın kurucu üyeleri arasında birçok ünlü profesyonel iş kadını bulunuyor. Adı geçen kurucu üyeler şunlar 
   
   Sabancı da var 
   Hülya Avşar, ETV Yönetim Kurulu Başkanı Fulya Eyilik, Kütahya Porselen Yönetim Kurulu Üyesi Sema Güral, Global Grup Dış Ticaret Yön. Kurulu Üyesi Hülya Kalyoncu, Marmara Ün. Hastanesi Başhekimi Prof. Dr. Zehra Neşe Kavak, ANK Ajans Yönetim Kurulu Başkanı Nilüfer Bulut, borsa yönetmeni Figen Kuzanlı, Bossa Yönetim Kurulu Üyesi Demet Çetindoğan Sabancı, Toprak Sanat Galerisi Kurucu Başkanı Ayfer Toprak, ABM Dış Ticaret Yön. Kur. Başk. Sevgi Toprak, Dentra Diş Hekimliği Yön. Kur. Üyesi Aylin Yalçın ve Koton Mağazası Yön. Kur. Başk. Şükriye Gülden Yılmaz. 
   
   
</TEXT>
</DOC>
