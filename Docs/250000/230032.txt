<DOC>
<DOCNO> 230032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/09/son/sonyas08.html </URL>
<DATE> 2004/04/09/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Yumurtada yeni pişirme tekniğine patent başvurusu .. 
</HEADLINE>
<TEXT>

     Mersin'de, deniz astsubaylığından emekli İlyas Erdal Turkan, geliştirdiği yeni yumurta pişirme tekniği ile yumurtanın beyazı ve sarısını ayrıştırarak kalıplarda haşlıyor. Turkan, bu buluşu için Türk Patent Enstitüsü'ne başvuruda bulundu. 
     Mersin'de telsiz onarımı ve bakımı yapan İlyas Erdal Turkan, astsubay olarak görev yaptığı savaş gemisinde, boş zamanlarında ''yenilikler'' üzerine düşünürken farklı bir yumurta pişirme tekniği oluşturdu. 
     Silindir, kare ve üçgen olarak alüminyum kalıplar yaptıran İlyas Erdal Turkan, akı ve sarısı ayrıştırılarak iki kez uygulanan haşlama yöntemiyle, çeşitleri oldukça az sayılabilen yumurta mönüsüne bir yenisini daha eklemeyi başardı. 
     İlk etapta, içine başka bir aparat yerleştirilen özel kapta yumurtanın akını haşlama yöntemiyle pişirdiğini belirten Turkan, ''Yumurtanın akı piştikten sonra, kalıbın içinde olan ikinci aparat çıkarılıyor. Daha sonra pişen akın boş kalan bölümüne yumurtanın sarısı dökülerek ikinci bir pişirme işlemi gerçekleştiriliyor. Bu yiyecek maddesini hazırlarken, kalıbın büyüklüğüne göre 30-35 yumurta kullanılıyor. Hazırlanan ürünün görünümü yaş pastaya benziyor'' dedi. 
     Turkan, haşlama işleminden önce yumurtanın akı ve sarısına sosis, salam ve kaşar peyniri gibi gıda maddeleri de katılabildiğini belirterek, şöyle konuştu 
     ''Bu yöntem, yaptığım araştırmalara göre şimdiye kadar gıda sektöründe hiç uygulanmamış. Türkiye dahil dünyada böyle bir ürünün satışı yok. Protein zenginliği açısından oldukça besleyici olan yumurtalı yemekler mönüsünde, omlet, sebzeyle yapılan melemen, kabuğuyla az veya çok haşlama ile çılbır olarak bilinen pişirme çeşitleri var. Ben bir yenisini eklemiş oldum.'' Turkan, geliştirdiği pişirme tekniğine patent alabilmek amacıyla Türk Patent Enstitüsü'ne başvuruda bulunduğunu ve bu yöntemin yenilik olarak kabul edilerek, incelemeye alındığını söyledi. 
     Patentin verilebilmesi için Türk Patent Enstitüsü görevlilerince dünya genelinde araştırma başlatıldığını ifade eden Turkan, ''Bu araştırma 18 ay sürecek ve 168 ülkeyi kapsayacak'' dedi. 
     Turkan, bu konuda bilimsel araştırma yapılması gerektiğini de bildirerek, hedefinin, bu ürünü büyük firmalarla çalışıp, yurt içi ve dışında piyasaya sürmek olduğunu kaydetti. 
     
</TEXT>
</DOC>
