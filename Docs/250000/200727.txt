<DOC>
<DOCNO> 200727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/09/dunya/dun03.html </URL>
<DATE> 2003/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara için en rahat AB zirvesi 
</HEADLINE>
<TEXT>

   GÜVEN ÖZALP Brüksel 

   
   Avrupa Birliği'nin AB 12 - 13 Aralık tarihlerinde Brüksel'de gerçekleştireceği zirvede yayımlanacak sonuç bildirisi netleşti. Dün Brüksel'de bir araya gelen AB dışişleri bakanlarının onayını alan belgede, Türkiye'nin attığı adımlar "hatırı sayılır ve kararlı" olarak tanımlanırken, Kıbrıs konusunda Ankara'nın rahatsız olmayacağı bir söylem benimsendi. 
   Türkiye'yi Başbakan Recep Tayyip Erdoğan ve Dışişleri Bakanı Abdullah Gül'ün temsil edeceği zirvede yayımlanacak belge, Türkiye'ye diplomatik anlamda güçlü ve cesaretlendirici mesajlar gönderiyor. Gerçekleştirilen reformların siyasi ve yasal anlamda önemli olduğunun altı çizilirken, "AB Konseyi Türk hükümetinin reform sürecini hızlandırmak için gösterdiği hatırı sayılır ve kararlı çabalardan memnuniyet duyar" deniliyor. Kopenhag kriterlerinin tamamlanması yönünde atılan adımların Türkiye'yi AB'ye daha yakınlaştırdığını belirten belgede, "bilindik" eksikliklere de dikkat çekiliyor. 
   
   Kıbrıs'ta taktik değişikliği 
   Taslak sonuç belgesinde Kıbrıs'a ilişkin olarak benimsenen "söylem" öncekilerden farklı. AB, Türkiye'nin çözüm yönünde siyasi iradesi bulunduğunu not ederken, "Kıbrıs sorununun çözümü Türkiye'nin AB üyeliği beklentilerini büyük ölçüde kolaylaştırır" ifadeleri kullanılıyor. Ancak Kıbrıs'a ilişkin paragrafta bu çözümün Annan Planı çerçevesinde olması gerektiğine vurgu yapılıyor. İlerleme Raporu'nun vardığı sonuçla zirve taslak belgesinin vardığı sonucun aynı olmasına karşın söylemin Ankara'nın istediği şekilde yumuşatılmış olması AB'nin zirvede Türk hükümetinin elini rahatlatma manevrası olarak algılanıyor. 
   
   
   
   
   
   
</TEXT>
</DOC>
