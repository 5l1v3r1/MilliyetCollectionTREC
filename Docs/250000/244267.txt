<DOC>
<DOCNO> 244267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/31/son/sontur16.html </URL>
<DATE> 2004/05/31/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Basın Konseyi, Vakit Gazetesi'nin ''kınanmasını'' kararlaştırdı 
</HEADLINE>
<TEXT>

     Basın Konseyi Yüksek Kurulu, İnönü Üniversitesi hakkında gerçeğe aykırı iddialar yayınladığı ve cevap hakkı tanımadığı gerekçesiyle, Vakit Gazetesi'nin ''kınanmasını'' kararlaştırdı. 
     Konseyden yapılan yazılı açıklamada, İnönü Üniversitesi Rektörü Prof. Dr. Fatih Hilmioğlu'nun, Vakit Gazetesi'nin 30 Mart 2004 tarihli nüshasında yayınlanan, ''Devletin kesesinden servis yapıyor'' başlıklı habere ilişkin konseye başvurduğu belirtildi. 
     Açıklamada, şikayet konusu haberde, ''İnönü Üniversitesi'nin devlet kesesinden Cumhuriyet Gazetesi'ne elektronik erişim imkanı sunduğu, neden bu gazetenin seçildiği konusunda bilgisine başvurulan ve soruları yanıtlamayan Rektör Prof. Dr. Hilmioğlu'nun, büyük çoğunluğu mason ve Sabataycılar'dan oluşan Toplum Gönülleri Vakfı'nın kurucu üyesi olduğu'' şeklinde ifadeler yer aldığı kaydedildi. 
     Açıklamada, Basın Konseyi Yüksek Kurulu'nun yaptığı değerlendirmede, Cumhuriyet Gazetesi'ne internet erişiminin ücretli olduğunun kolaylıkla öğrenilebileceği, bunun soruşturmadan yayınlandığının ortaya çıktığı belirtilerek, şöyle denildi 
     ''Türkiye'de bazı dini veya felsefi toplulukların terörist saldırılara hedef teşkil ettiğinin bilindiği, kendilerince beyan edilmedikçe bu kişileri afişe etmenin onları hedef gösterme anlamına geldiği ve şikayetçinin kendini savunduğu, cevap mektubunun ise Vakit Gazetesi'nce yayınlanmadığı sonucuna varılmıştır. Yüksek Kurul, Basın Meslek İlkeleri'nin 'Yayınlarda hiç kimse, ırkı, cinsiyeti, sağlığı, bedensel özrü, yaşı, sosyal düzeyi ve dini inançları nedeniyle kınanamaz, aşağılanamaz' şeklindeki 1, 'Soruşturulması gazetecilik olanakları içinde bulunan haberler, soruşturulmaksızın veya doğruluğuna emin olunmaksızın yayınlanamaz' içerikli 6, 'Şiddet ve zorbalığa özendirici, insani değerleri incitici yayın yapmaktan kaçınılır' içerikli 13 ve 'Basın organları, yanlış yayınlardan kaynaklanan cevap ve tekzip hakkına saygı duyarlar' içerikli 16'ncı maddelerinin ihlal edildiğine ve bu nedenle gazetenin kınanmasına oybirliği ile karar vermiştir.'' 
     
</TEXT>
</DOC>
