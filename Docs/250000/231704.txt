<DOC>
<DOCNO> 231704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/son/sonsiy15.html </URL>
<DATE> 2004/04/15/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Denktaş, Ankara'da Milli davalarda son şans olmaz 
</HEADLINE>
<TEXT>

     KKTC Cumhurbaşkanı Rauf Denktaş, TBMM Genel Kurulu'na hitap etmek üzere Ankara'ya geldi. 
     Denktaş, Esenboğa Havaalanı'nda TBMM Başkanvekili Nevzat Pakdil ile kalabalık bir heyet tarafından karşılandı. 
     Heyette KKTC'nin Ankara Büyükelçisi Ahmet Zeki Bulunç, ATO Başkanı Sinan Aygün, KAMU-SEN Genel Başkanı Bircan Akyıldız, KKTC Şehit Aileleri ve Malül Gaziler Derneği Genel Başkanı Ertan Ersan ve yönetim kurulu üyeleri, aralarında eski bakanlar Osman Durmuş ve Oktay Vural'ın da olduğu eski MHP'liler yer aldı. 
     Denktaş, Türkiye'den beklentisinin sorulması üzerine, Ankara'ya gerçekleri anlatmak için geldiğini, zaten Meclis'in de bunu bildiğini söyledi. 
     Kıbrıs için hala şans olduğunu belirten Denktaş, ''Kıbrıs milli davadır. Milli davalarda son şans olmaz'' diye konuştu. Denktaş, ''TBMM'den destek görüyor musunuz '' sorusunu da ''evet'' diye yanıtladı. 
     KKTC Cumhurbaşkanı Denktaş, ''Denktaş Vatanına Hoşgeldin'' pankartı ile TC ve KKTC bayraklarıyla karşılandı. Karşılama sırasında, ''Hainlerin Elleri Kırılacak Bayrak İnmeyecek'', ''Bayrak İnmez Vatan Bölünmez'' ve ''Kıbrıs Türkleri Türk Kalacaktır'' gibi sloganlar da atıldı. 
     TBMM Başkanı Bülent Arınç ile bir araya gelecek olan Denktaş, TBMM Genel Kurulu'nda milletvekillerine hitap edecek. 
     Denktaş, daha sonra Türk Parlamenterler Birliği'nin onuruna vereceği kokteyle katılacak. 
     
</TEXT>
</DOC>
