<DOC>
<DOCNO> 230073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/10/magazin/amag.html </URL>
<DATE> 2004/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Çakır'ın sonunu Oktay hazırladı 
</HEADLINE>
<TEXT>

   'Kurtlar Vadisi'nin başrol oyuncusu Oktay Kaynarca'nın 'öldürülerek' diziden ayrılması çeşitli iddialara neden oldu.. 
      Birsen Altuntaş 
   
   Kimi, 'Kurtlar Vadisi'nin yapımcısı Osman Sınav'ın 'Dizi mafyayı özendiriyor' diye RTÜK tarafından uyarıldığını, kimileri dizide 'Süleyman Çakır'ı oynayan Oktay Kaynarca'nın, gerçek hayatta Alaattin Çakıcı ve Sedat Peker'le görüştüğü için diziden çıkarıldığını iddia ediyor. 
   Önceki gece 'Kurtlar Vadisi'ne veda eden 'Çakır'ın neden öldürüldüğü sorusunu dizinin yapımcısı, başrol oyuncusu ve senaryo danışmanına sorduk. 
   Çakıcı ve Peker'le görüştüğü iddialarını yalanlayan Oktay Kaynarca, "Çakıcı'yı küçüklüğümden beri tanıyorum. Çünkü amcamın arkadaşı. Amcam da 'ağır abi'ydi. Dizide oynadığım rol nedeniyle kimseden uyarı ya da telkin almadım" dedi ve ekledi "Çakır"ın hedef olarak görülmesine anlam veremiyorum. Neden 'Polat'a, 'Çakır'a bakıldığı gibi bakılmıyor Tek kötülük yapan 'Çakır' mı " 
   
   'Çok boş konuşuyor' 
   Dizinin anlatmak istediği toplumsal gerçeğin Kaynarca'nın öldürülmesiyle gölgelendiğini belirten yapımcı Osman Sınav ise, "Dizilerimde başrol oyuncum, senaryomdur. 'Çakır'ın öleceği başından belliydi. Dizideki sürprizlerimizden biri buydu" dedi. Sadece RTÜK'ten uyarı aldıklarını onu da yayınladıklarını söyleyen Sınav, Kaynarca'nın açıklamalarını ise "Çok gereksiz ve boş konuşuyor" diye yorumladı. 
   Dizinin senaryo danışmanı Soner Yalçın'ın 'Çakır'ın sonu'yla ilgili açıklamaları, tartışmanın daha da süreceğinin işareti. "Yıllardır hem Türk, hem de yabancı mafyayı yazdım ama hiçbir zaman o dünyanın adamlarıyla ahbap - çavuş ilişkilerine girmedim" diyen Yalçın şöyle devam etti 
   
   'Oktay role kaptırdı' 
   "Osman Sınav ahlakına, namusuna kefil olduğum idealist bir adam. İşin başında, 'Bu dizideki hiçbir kimsenin tetikçilerle, mafya bozuntularıyla ilişkisi yoktur' dedi. Bu bir senettir. Eğer birilerinin ilişkileri varsa, onlar 'Kurtlar Vadisi'nde yer alamazlar. 'Çakır' zaten 'Polat'ın yükselmesi için öldürülecekti ama erken öldü. Oktay, 'Kurtlar Vadisi'nde oyunculuk kariyerinin en üst noktasına çıktı ve bunu da hak etti. Ama bazı oyuncular Oktay gibi, canlandırdıkları karakterlere kendilerini fazla kaptırıyorlar. Oktay artık 'Çakır' gibi konuşuyor. Keşke Oktay gibi konuşsa. Oktay, eğer oyunculuk yapmak istiyorsa, onu en iyi noktaya taşımak için uğraşmalı. Böyle başka bir hayatı istiyorsa o zaman yok olur gider. Diğer ayrıntılara girersem Oktay'a yazık olur. Çünkü tiyatro, sinema ve televizyonun iyi oyunculara ihtiyacı var. Anlattığımız dünyada tetikçiler kullanılır, sonra da öldürülür. Çakır bir tetikçidir. Bizde, tetikçiyle baron karıştırılıyor." 
   
   
</TEXT>
</DOC>
