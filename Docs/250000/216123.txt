<DOC>
<DOCNO> 216123 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/19/siyaset/siy02.html </URL>
<DATE> 2004/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclis'te gergin gün 
</HEADLINE>
<TEXT>

   Kamu Yönetimi Tasarısı görüşmeleri olaylı başladı. Sivil toplum örgütleri temsilcileri, Meclis kapısına dayandı 
      ANKARA Milliyet 

   
   TBMM Kamu Yönetimi Yasa Tasarısı görüşmeleri, Genel Kurul'u izlemek isteyen sivil toplum örgütleri temsilcilerinin Meclis kapısına dayanması nedeniyle olaylı başladı. Tasarıya karşı çıkan çeşitli dernek ve sendikaların temsilcileri "ziyaretçi yasak" gerekçesiyle dün Meclis'e alınmadı. Temsilcileri Meclis'e aldırmak isteyen CHP'li milletvekilleriyle, Meclis giriş kapılarında takviye edilen polisler arasında çıkan tartışma, TBMM Başkanı Bülent Arınç'ın, "ziyaretçi yasağının dinleyici için geçerli olmayacağı" yorumuyla sona erdi. Sivil toplum örgütlerinin temsilcileri Genel Kurul salonunda dinleyici locasına alındı. 
   CHP Grup Başkan Vekili Haluk Koç, görüşmeler sırasında muhalefetin sesini kısmak isteyen iktidarın, tüm yolları kapattığını vurguladı. AKP Grup Başkan Vekili Eyüp Fatsa, Meclis'te ziyaretçi yasağı olduğunu, canlı yayın olması nedeniyle de tasarıyı kimseden kaçırmadıklarını bildirdi. Tasarıyı eleştiren CHP'li Hasan Fehmi Güneş de, şöyle konuştu "Tasarı üniter yapıya terstir. Bu bir karşı devrim özlemidir, buna izin veremeyiz." Devlet Bakanı Mehmet Ali Şahin de, "Üniter yapı bozulmuyor. Cumhuriyeti koruma konusunda bizimle yarışamazsınız" dedi. 
   
   
   
</TEXT>
</DOC>
