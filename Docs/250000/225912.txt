<DOC>
<DOCNO> 225912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/26/son/sontur06.html </URL>
<DATE> 2004/03/26/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Birtan Altınbaş'ın gözaltında ölümü... 4 polise 4 yıl hapis 
</HEADLINE>
<TEXT>

     Birtan Altunbaş'ı gözaltında işkenceyle öldürdükleri iddia edilen İbrahim Dedeoğlu, Süleyman Sinkil, Sadi Çaylı ve Hasan Cavit Orhan 4'er yıl 5'er ay 10'ar gün hapis cezasına mahkum edildi. 
     Hacettepe Üniversitesi öğrencisi Birtan Altunbaş'ın öldürülmesi ile ilgili 13 yıl süren yargılamasında nihayet karar çıktı. 
     Birtan Altunbaş'ın gözaltında öldürülmesi ile ilgili polislerin yargılanmasına Ankara 2. Ağır Ceza Mahkemesi'nde devam edildi. Davanın bu duruşmasına sanık polislerden sadece Hasan Cavit Orhan katıldı. 
     İbrahim Dedeoğlu'nun avukatları, Altunbaş'ın ölümünün sadece cebir ve şiddet nedeniyle olmadığını söyledi. 
     Altunbaş'ın yakalandığı sırada direnç gösterdiğini ve polislerin bu yüzden zor kullandığını öne süren avukatlar, Altunbaş'ın ölümüne sadece şiddetin değil, içinde bulunduğu açlık ve stres koşullarının da bulunduğunu iddia etti. 
     Avukatlar, bu nedenle uygulanacak ceza miktarında indirime gidilerek cezanın paraya dönüştürülmesini istedi. 
     
     AVUKAT MESLEKTAŞLARINI GÜLDÜRDÜ 

     Sanıklardan Hasan Cavit Orhan'ın avukatı Mehmet Emin Bağcı da duruşmaya geldi. Bağcı'nın, savunmasına, "İşkence bir insanlık suçudur" diyerek başlaması müdahil avukatların gülüşmelerine neden oldu. Bağcı'nın, "Müdahil avuktları ciddiyete davet ediyorum" uyarısı üzerine hakim, Ziya Ünal da müdahil avukatları uyardı. Bağcı, ABD Dışişleri Bakanı Powell'ın mahkeme nedeniyle Türkiye'ye yazdığı mektubu sert bir dille eleştirirken, dış güçlerin yargı üzerinde baskı oluşturmak istediğini öne sürdü. Müvekkili Hasan Cavit Orhan'ın görevinin operasyonlara katılmak olduğunu söyleyen Bağcı, Altunbaş'ın gözaltına alındığı saatlerde Orhan'ın 100. Yıl'da kurulan bir karakolda görevli olduğunu söyledi. 
     
     DAVA MANİSA DAVASI'NA ÇEVRİLMEK İSTENİYOR 

     Sanıklardan Sadi Çaylı'nın avukatı Mehmet Ener de davanın "Manisa Davası"na çevirilmek istendiğini söyledi. 
     Mahkemenin adil bir karar vereceğine inandığını beliretn Ener, ancak salonda yabancı gözlemcilerin bulunduğunu belirterek, "Susma hakkını kullanıyorum" dedi. 
     Sanık polislerden Hasan Cavit Orhan'ın da savunması alındı. Mahkeme tebligatlarının emniyet tarafından bir türlü ulaştırılamayarak davanın uzamasına neden olan sanık Orhan'a hakim Ziya Ünal'ın önce ikamet adresini sorması dikkat çekti. Orhan, sorgu ekibinde değil, operasyon ekibinde yer aldığını belirterek suçlamaları kabul etmedi. 
     Mahkeme heyeti kısa bir aradan sonra kararını açıkladı. 
     Mahkeme başkanı Ziya Ünal, sanık polisler İbrahim Dedeoğlu, Hasan Cavit Orhan, Süleyman Sinkil ve Sadi Çaylı TCK'nın "işkence" ve "kastı aşan adam öldürme" suçlarından 4'er yıl 5'er ay 10'ar gün hapis cezasına çarptırılmasına karar verdi. Mahkeme sanık polisler, Mehmet Kırkıcı, Tansel Kayhan, Muammer Eti ve Talip Taştan'ın beraatlerine kararlaştırdı. Mahkeme, temyiz yolunu açık tuttu. 

     
</TEXT>
</DOC>
