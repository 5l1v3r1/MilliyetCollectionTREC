<DOC>
<DOCNO> 217073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/23/spor/spo02.html </URL>
<DATE> 2004/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
'Sadece galip geldik' 
</HEADLINE>
<TEXT>

   Daum, zor bir deplasmanı geride bıraktıklarını söyledi, "Ancak yalnızca üç puan aldık. Kazandığımız bir şey yok. Beşiktaş'ın h l gerisindeyiz" dedi 
      
   Temkinli konuştu 
   FENERBAHÇE Teknik Direktörü Christoph Daum, Gaziantepspor karşısında aldıkları farklı galibiyete rağmen temkinli konuştu. Alman hoca, "Bu skor her şeyin güllük gülistanlık olduğunu göstermez. Örneğin rakip oyuncu bizim ceza alanımızda topu alıyor, sağa dönüyor, sola dönüyor ve pas veriyor. Başka bir maçta bu durumun cezasını çekebiliriz" ifadelerini kullandı. 
   
   'Hatamızı tartıştık' 
   İLK yarıda rakibe çok pozisyon verdiklerini kaydeden tecrübeli çalıştırıcı, "Biz de orta alanda kaptığımız toplarla ileriye çabuk çıktık. Ve 5-1'lik skora ulaştık. Gaziantepspor bu ataklarımız karşısında bocaladı. Ancak devre arası hatalarımızı tartıştık ve bir takım taktiksel değişikliklere gittik" dedi. Daum, bu sezonki en iyi deplasman maçını oynadıklarını da sözlerine ekledi. 
   
   'Derbide favori yok' 
   GAZİANTEP'E üç puan için geldiklerini, bunu da başardıklarını belirten Alman hoca, "Ancak kazandığımız başka bir şey yok. Unutmayalım ki liderden h l üç puan gerideyiz" yorumunu yaptı. Galatasaray maçına da değinen Daum, "Derbide favoriyi basın ortaya çıkarıyor, yenilince de sansasyon yapıyor. Derbinin farklı bir karakteri vardır, üç ihtimalli bir maç oynayacağız" diye konuştu. 
   
   Kemal cezalı    UZUN bir sakatlık dönemi sonrası Gaziantep deplasmanında formasına kavuşan Kemal, gördüğü sarı kart nedeniyle cezalı duruma düştü. Sarı - Lacivertli takımın genç yıldızı hafta sonu oynanacak Galatasaray derbisinde takımdaki yerini alamayacak. 
   
   Aziz Yıldırım uğur denedi    BAŞKAN Aziz Yıldırım, Siirt'te Başbakan Recep Tayyip Erdoğan ile görüşmesine rağmen maçı izlemek için Gaziantep'e geçmedi. Yıldırım gittiği deplasmanlarda takımın puan kaybetmesi nedeniyle uğur denedi ve İstanbul'a geri dönerek maçı televizyondan seyretti. 
   
      Antep'e yakışmadı    Kırmızı-Siyahlı taraftarların bir bölümü takımları 4-0 yenik duruma düştükten sonra tribünleri ateşe verdi, facianın eşiğinden dönüldü 
   
   Protesto ettiler 
   UEFA Kupası'nda perşembe günü Roma'yı evinde ağırlayacak olan Gaziantepspor seyircisi dün sınıfta kaldı. Fenerbahçe'nin 4-0 öne geçmesinden sonra hem takımı, hem de Başkan Celal Doğan'ı protesto eden Kırmızı - Siyahlı tribünler bir anda ikiye bölündü. Doğan'ın tüm çabaları kızgın grubu yatıştırmadı. 
   
   15 dakika sürdü 
   ÖFKESİ dinmeyen seyirciler bu kez Kamil Ocak Stadı'nın tribünlerini ateşe verdiler. Rüzgarın da etkisiyle yangın bir anda büyüdü. İtfaiyenin uzun süre olaya müdahale etmemesi nedeniyle stadın çatısını tehdit etmeye başlayan alevler 15 dakikalık bir bekleyişin ardından söndürüldü, faciadan dönüldü. 
   
   Sert tepki verdi 
   BAŞKAN Celal Doğan, "Bu kulübü kayyumdan aldık, buralara getirdik. 12 yıldır alkışlayanlar bugün 'istifa' diye bağırdılar. Tribüne yakan bir seyirciye Roma'yı izlettirseniz ne olur, izlettirmeseniz ne olur " dedi. Gaziantep'te yaşanan olayların arkasında siyasi çekişmenin yattığı ileri sürüldü. 
   
   
</TEXT>
</DOC>
