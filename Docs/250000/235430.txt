<DOC>
<DOCNO> 235430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/28/guncel/gun10.html </URL>
<DATE> 2004/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
'Erkan Bebek'e nazar değdi 
</HEADLINE>
<TEXT>


ORHAN UZUN Kocaeli DHA 

Türkiye gezisi sırasında Marmara Depremi'nde evsiz kalanların barındığı çadırkenti ziyaret eden eski ABD başkanı Bill Clinton'ın kucağına alıp sevdiği Erkan Işık, parkta oynarken kolunu kırdı. Clinton'un kendisini sevdiği sırada, burnunu sıkan sekiz aylık Erkan Işık o dönem ilgi odağı haline geldi. Depremden sonra çadırda kalan Erkan Bebek ve ailesine işadamı Kadir Has yardım etti, taşındıkları evin kira masraflarını da üstlendi. Bugün beş yaşında olan Işık, dün Turan Güneş Caddesi'ndeki evlerinin yakınındaki parkta oynarken düştü ve kolu iki yerden birden kırıldı. Dirseğinde ve bileğinde kırıklar bulunan Işık'a Devlet Hastanesi'nde platin takıldı. Ameliyatı yapan Dr. Metin Çömlekçioğlu, Işık'ın kolunun yaklaşık üç hafta alçıda kalacağını söyledi. 


</TEXT>
</DOC>
