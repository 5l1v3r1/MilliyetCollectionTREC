<DOC>
<DOCNO> 210135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/21/son/soneko08.html </URL>
<DATE> 2004/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet Bakanı Babacan, Davos'a gitti... 
</HEADLINE>
<TEXT>

     Devlet Bakanı Ali Babacan, Dünya Ekonomik Forumu toplantılarına katılmak üzere İsviçre'nin Davos kentine gitti. 
     Bakan Babacan, eşi Zeynep Babacan ile birlikte, yaklaşık 1.5 saat rötar yapan THY uçağıyla Zürih'e hareket etti. Bakan Babacan, İstanbul Atatürk Havalimanı'nda herhangi bir açıklama yapmadı. 
     Babacan, yarın akşam toplantıların açılış resepsiyonuna katıldıktan sonra, perşembe öğleyin katılımcılara hitaben ''Yükselen Piyasa Ekonomileri Çin'in yabancı Sermaye Yatırımlarına İlişkin Yöntemini Takip Edebilir mi '' konulu bir konuşma yapacak. Babacan akşam da konusu ''Türkiye'nin AB üyeliğine giden yolu'' olan çalışma yemeğinde konuşacak. 
     Cuma öğlen emeklilik reformu ve sosyal güvenlik konulu toplantıda konuşacak Babacan, öğleden sonra da ''Jeopolitik ve Küresel İşbirliği' konulu çalıştaya konuşmacı olarak katılacak. 
     İkili görüşmeler çerçevesinde cumartesi sabahı Uluslararası Para Fonu IMF Birinci Başkan Yardımcısı Ann Krueger ile görüşecek olan Babacan, ardından ''Sürdürülebilir Küresel Büyüme İçin Bir Çerçeve Nasıl Yaratılır '' konulu konuşma yapacak. 
     Babacan, yine cumartesi günü, cuma akşamı Davos'a gelecek olan Başbakan Recep Tayyip Erdoğan ile birlikte bir yatırım bankasının onurlarına vereceği öğle yemeğine katılacak. 
     Davos toplantıları çerçevesinde, bazı ülkelerin hükümet yetkilileri, uluslararası işadamları ve finans yetkilileriyle bir dizi ikili görüşmede bulunacak olan Babacan, bazı uluslararası medya kuruluşlarına mülakat da verecek. 
     
</TEXT>
</DOC>
