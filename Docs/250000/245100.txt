<DOC>
<DOCNO> 245100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/03/son/sontur18.html </URL>
<DATE> 2004/06/03/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Doğum uzmanının 'ölüme sebebiyet' davasında ceza kararı 474 milyon lira 
</HEADLINE>
<TEXT>

     Sivas'ta, doğduktan 2 ay sonra hayatını kaybeden Ezgi bebeğin ölümüne sebebiyet verdiği iddiasıyla, aile tarafından hakkında dava açılan kadın doğum uzmanı, 474 milyon lira para cezasına çarptırıldı. 
     Sivas 1. Asliye Ceza Mahkemesi'ndeki duruşmaya tutuksuz sanık doktor Melahat Cankurtaran 38 gelmedi. Sanığın avukatı Naci Muslu'nun hazır bulunduğu duruşmaya, doğduktan yaklaşık 2 ay sonra hayatını kaybeden Ezgi Yiğit'in annesi Fadime ve babası Suat Yiğit müşteki sıfatıyla katıldı. 
     Esas hakkındaki mütalaasını sunan Cumhuriyet Savcısı, sanık doktor Cankurtaran'ın, dikkatsizlik ve tedbirsizlik sonucu ölüme sebebiyet vermek iddiasıyla açılan davadan beraatına karar verilmesini, TCK'nın ''görevi ihmal'' eylemini öngören 230. maddesi gereğince cezalandırılmasını talep etti. 
     Söz alan sanık avukatı Muslu, müvekkilinin görevi ihmal suçunu işlemediğini öne sürerek, beraatını istedi. 
     Müşteki Fadime Yiğit ise, doktor Cankurtaran'ın görevini ihmal etmesi sonucu bebeğini kaybettiğini iddia ederek, ''Doğum sırasında bebek yarıya kadar gelmişti. Bir süre bu şekilde bekledim. Benimle bu sırada ilgilenen olmadı. Bu olayın ardından 5 kez düşük doğum yaptım. Psikolojik olarak bu olaydan etkilendim ve artık çocuğum olmuyor. Sanığın cezalandırılmasını istiyorum'' diye ifade verdi. Sanık doktor Cankurtaran hakkında TCK'nın 230. maddesi gereğince, önce 3 ay hapis ve 142 milyon lira para cezasına karar veren mahkeme, hapis cezasını ertelediği sanığı, 474 milyon 512 bin lira para cezasına çarptırdı. 
     Duruşmanın ardından açıklama yapan anne Fadime Yiğit, karara tepki göstererek ''Bir bebeğin değeri, 300-400 milyon lira mı '' diye ağladı. 
     
     OLAY 
     Sivas'ta, 29 Aralık 2000 tarihinde doğum sancıları tutan Fadime Yiğit, kaldırıldığı Sivas Doğumevi ve Çocuk Hastalıkları Hastanesi'nde, zor bir doğumun ardından bir kız çocuğu dünya getirmişti. Ezgi ismi verilen bebek, geçirdiği rahatsızlık sonucu 22 Şubat 2001'de hayatını kaybetmişti. 
     Bunun üzerine bebeğin ailesi, çocuklarının ölümüne sebebiyet verdiği iddiasıyla doğumu yaptıran kadın hastalıkları ve doğum uzmanı doktor Melahat Cankurtaran hakkında Sivas Cumhuriyet Başsavcılığı'na suç duyurusunda bulunmuştu. 
     Açılan dava kapsamında, Ezgi bebeğin cenazesi mezarından çıkarılarak, ''kargoyla'' İstanbul Adli Tıp Kurumu'na gönderilmişti. 
     
</TEXT>
</DOC>
