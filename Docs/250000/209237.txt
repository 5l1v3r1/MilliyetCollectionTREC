<DOC>
<DOCNO> 209237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/17/yasam/ayas.html </URL>
<DATE> 2004/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Zincirleme cinayet 
</HEADLINE>
<TEXT>

   Kayseri'de korkunç bir cinayet zinciri ortaya çıktı. Arkadaşları öldürülünce, 'Sıra bana geldi' korkusuyla üç arkadaşlarını öldüren üç zanlı yakalandı... 
      ERHAN KAN Kayseri DHA 
   
   Kayseri'de, dört ayrı cinayete karıştıkları iddiasıyla bir yıldır aranan beş sanıktan üçü yakalandı. Öldürülenlerle sanıkların arkadaş oldukları, 'sıra kendilerine gelecek' korkusuyla birbirlerini öldürttükleri ortaya çıktı. 
   "Cinayet, gasp, adam kaçırma" suçlarından aranan ve geçen hafta sonu yakalanan Murat Şimşek'in ifadelerini değerlendiren jandarma, İbrahim Per, Fevzi Uçar, Hasan Mansur Bozkuş'un öldürülmesi, Murat Uzunlulu'nun da kaçırılması olaylarını aydınlattı. İddiaya göre olaylar şöyle gelişti 
   Sedat Işık, Mustafa Esen, İbrahim Per ve Ertan Mertoğlu, kavgalı oldukları Fevzi Uçar'ı Hacılar ilçesi yakınlarında öldürdü. Daha sonra Per ile Esen, Erkilet beldesinde Mustafa Uzunlulu'yu öldürerek bilinmeyen bir yere gömdü. 
   İki cinayet olayına karışan Per'in yakalanarak kendisini ihbar etmesinden korkan Işık, Eroğlu ve Ali Rıza Gümüşçü'yle anlaşarak Per'i öldürttü. Daha sonra iki ayrı cinayetten aranan Şimşek'i arayarak, olayı üstlenmesini istedi. Şimşek, cinayetin işlendiği eve parmak izlerini bıraktı ve cinayeti kendi işlemiş izlenimini verdi. 
   Çok şey bildiği için Mersin'e kaçan Şimşek'i öldürmek isteyen Işık, sonuç alamadı. 
   Şimşek, Kayseri Emniyet Müdürlüğü'nce yakalanınca bütün ilişkiler ortaya çıktı. Işık ve Gümüşçü ele geçirildi. Fevzi Uçar cinayetine karışan Ertan Mertoğlu da askerlik yaptığı Hatay'da gözaltına alındı. Fevzi Uçar ve Mustafa Uzunlulu cinayetine karıştıkları belirlenen Engin Eroğlu ve Mustafa Esen de aranıyor. Her iki sanığın yakalanmasıyla birlikte Mustafa Uzunlulu'nun cesedine de ulaşılması bekleniyor. Işık ve Gümüşçü tutuklandı. 
   
   
   
</TEXT>
</DOC>
