<DOC>
<DOCNO> 208915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/15/son/sontur40.html </URL>
<DATE> 2004/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Öz kızının ırzına geçmeye kalkışan babaya, 9 yıl hapis cezası... 
</HEADLINE>
<TEXT>

     Kartal'da öz kızının ırzına geçmeye kalkıştığı iddiasıyla yargılanan baba, cezanın üst sınırı uygulanmak suretiyle 9 yıl 4 ay 15 gün hapis cezasına çarptırıldı. 
     Kartal 1. Ağır Ceza Mahkemesi'ndeki duruşmaya, tutuklu sanık Dursun D. 30 katıldı. 
     Davayı karara bağlayan mahkeme heyeti, sanığı ''ırza tasaddi'' suçunu düzenleyen TCK'nın 415. maddesinin 2. fıkrasında belirtilen cezanın üst sınırını dikkate alarak, 5 yıl hapis cezasına çarptırdı. 
     Bu cezayı, sanığın mağdurun velisi olması ve suçu birden fazla işlemiş bulunması nedeniyle artıran mahkeme heyeti, sonuçta sanığa 9 yıl 4 ay 15 gün hapis cezası verdi. 
     Sanık Dursun D, yargılama aşamasında mahkemeye gönderdiği mektupta, kapıcılık yaptığını, 14 yaşında ailesinin baskısıyla evlendiğini, bir süre sonra eşinin değişip başkalarıyla arkadaşlık yaptığını, buna üzülüp alkol aldığı bir gün dava konusu olayı gerçekleştirdiğini ve çok pişman olduğunu bildirmişti. 
     Anne Neslihan D. de mahkemedeki ifadesinde, kızının, ''babasının kendisini soyduğu, öptüğü, seks filmleri izlettiği, kimseye söylememesi için de bıçakla tehdit ettiğini'' anlatması üzerine savcılığa şikayette bulunduğunu söylemişti. 
     Kartal Cumhuriyet Başsavcılığı'nca hazırlanan iddianamede, sanık Dursun D'nin 13 yaşındaki öz kızı S.D'nin ırzına geçmeye kalkıştığı öne sürülüyordu. 
     
</TEXT>
</DOC>
