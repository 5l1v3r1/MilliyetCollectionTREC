<DOC>
<DOCNO> 228140 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/03/spor/aspo.html </URL>
<DATE> 2004/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
'Hagi üzülecek ama' 
</HEADLINE>
<TEXT>

   Beşiktaş Teknik Direktörü de, Galatasaray derbisi öncesi MİLLİYET'i seçti. Eski öğrencisiyle bu konumda karşılaşmasını dramatik bulan Lucescu, "Bu koşullarda bizim üç puan almamız şart" diye konuştu 
      
   Gözleri kan çanağı 
   BEŞİKTAŞ Ümraniye Tesisleri'nde bir çift göz... Gözbebeğinin etrafını saran beyazlık kan çanağına dönmüş. Zagrep seferinin ardından, İstanbul'a dönen Lucescu, Galatasaray ile yapacağı derbide korkulu rüya görmemek için gece - gündüz çalışıyor, uyku nedir bilmiyor. Antrenman bitiyor, kendini odasında atıp çalışmasına devam ediyor. İşte böyle bir ortamda bizi Kartal Yuvası'na kabul etti. 
   
   'Piyango galibiyetler' 
   ÖNÜNDE Galatasaray derbisi var ama, Lucescu'nun zihninin derinliklerinde hep Fenerbahçe gizli. Ligin ikinci yarısında cezalar ve sakatlar yüzünden iki hafta üst üste aynı kadroyu çıkaramamaktan yakınan Beşiktaş çalıştırıcısı, "Fenerbahçe 11 maçta da en iyi kadrosuyla oynadı. Üstelik çok şanslılar. Piyango gibi galibiyetler aldılar. Ama bunun ne kadar devam edeceğini bilmiyorum" dedi. 
   
   Eskilerden ürküyor 
   ŞANSLARINI sonuna kadar kullanacaklarını ifade eden Rumen teknik direktör, Cim - Bom derbisine umutlu bakıyor. Lucescu, "Hagi'yi üzmek istemesem de, ne yazık ki üç puan benim için şart. Çok sıkı önlemler almam lazım. Özellikle yeniden kadroya giren Bülent, Arif, Hakan Ünsal ve Baliç, eski günlerini göstermek için tecrübelerini ortaya koyacaklardır. Ama ben de onlara gereken önlemi alacağım" diye konuştu. 
   
   'Tuzağa düşmem' 
   ŞAMPİYONLUK için ne söyleyeceğini bilemediğini vurgulayan Beşiktaş çalıştırıcısı, geçmişe esprili bir göndermede bulundu. Türkiye'de bulunduğu dört sezonda da ilk devreyi hak ederek lider kapadığını söyleyen Lucescu, sözlerine şöyle devam etti "Bunların ikisinde şampiyon oldum, birinde ise bazı tuzaklara düştüm. Umarım bunun tekrarı olmaz. Ama bu kez aynı hataya düşmem. Bakalım sonu ne olacak." 
   
   'Kluivert mi, asla ' 
   SON olarak transfere de değinen Beşiktaş Teknik Direktörü, "Hırvatistan'a sadece bir futbolcuyu izlemek için gittim. Prso'nun durumu daha sonra belli olur" diye konuştu. Rumen çalıştırıcı, basında çıkan yıldız isimler için de şunları söyledi "Kluivert mi Asla... Barcelona'dan nasıl Türkiye'ye gelebilir. Biliyorum ki o tarz oyuncular, o tür yerden, buraya geldiklerinde işi hafife alırlar. Tabi bazıları..." 
   
   Luce'den inciler    Küçük dalgaların ardından gelen büyük dalgalar karşısında ne yapacağımızı şaşırdık. Boğulma tehlikesi geçirdik. 
   Benim kitabımda iyi bir takım kurarken, savunmamın da iyi olması gerek. 
   Türk Milli Takımı için hiç teklif almadım. Bunlar gazetelerde çıkan fısıltılar. 
   Hagi'nin şu an Galatasaray'a gelmesi, benim Inter'e gitmem gibi bir durum. Zaman kaybetmeden aklındaki taktik düşünceleri acilen sahaya yansıtması lazım. 
   Benim açımdan kariyerim, prestijim ortada. Demek ki bu derbide kariyerimi etkileyecek birşey yok. Sadece takımımın üç puan kazanması önemli. 
   
   'Paranız yoksa vereyim '    İlginç ve sıradışı giyinmeyi seven Pancu ile İlie'nin ayağındaki kotlar, Lucescu'nun dikkatini çekti. Pantolonlarının yırtık olduğunu gören Rumen teknik adam, önce "Paranız var mı " diye sordu. Bu soruya şaşıran iki futbolcu durumu anlamadıkları için "Var" dedi. Luce bu kez "Peki hiç aynaya baktınız mı " sorusunu yöneltti. İkili yine anlamadı. Rumen çalıştırıcı devam etti "Doğru dürüst birşey giysenize... Bunları nereden buldunuz Paranız yoksa ben vereyim. Ne kadar lazımsa söyleyin." 
   
   Kartal kapıları kapadı    GALATASARAY ile yarın oynayacakları zorlu derbide yara almak istemeyen Beşiktaş dünkü antrenmanın ardından kampa girdi. Teknik Direktör Lucescu'nun iki gün boyunca futbolcularını Cim - Bom sınavına motive etmeye çalışacağı, rakibin maçlarını izlettireceği öğrenildi. Tüm maçlarını kazanıp, Fenerbahçe ile aradaki farkı kapatmak isteyen Siyah-Beyazlılar'da Sergen dışında eksik bulunmuyor. 
   
   
</TEXT>
</DOC>
