<DOC>
<DOCNO> 231753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/son/sonspo34.html </URL>
<DATE> 2004/04/15/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Gaziantepspor Malatyaspor maçına galibiyet için hazırlanıyoruz... 
</HEADLINE>
<TEXT>

     Sahasında yapacağı Malatyaspor maçının hazırlıklarını 3 puan parolasıyla sürdüren Gaziantepspor'da, tüm dikkatler bu karşılaşmaya çevrildi. 
     Deplasmanda karşılaştığı Denizlispor'a yenilip, UEFA Kupası hedefinden uzaklaşan, böylece yönetim, teknik heyet ve taraftarları düş kırıklığına uğratan kırmızı-siyahlı ekip, Malatyaspor maçını kazanıp, hatasını telafi etmek istiyor. 
     Gaziantepspor Kulübü Basın Sözcüsü Akif Ekici, A.A muhabirine yaptığı açıklamada, Malatyaspor maçını çok önemsediklerini ve bu zorlu maça mutlak galibiyet için hazırlandıklarını söyledi. 
     Lazarov'un cezalı olduğunu, sakat futbolcuları bulunmadığını ve hazırlıkların sürdüğünü ifade eden Ekici, ''Gaziantepspor, her zaman başarılı olmak için mücadele eden ve büyük hedefleri olan bir takım. Büyük-küçük takım ayrımı yapmadan tüm maçlarımıza güzel futbol ve mutlak galibiyet için hazırlanıyoruz. Malatyaspor maçı da mutlaka kazanmamız gereken bir karşılaşma. Bu zorlu karşılaşmadan 3 puanla ayrılmak istiyoruz'' diye konuştu. 
     Malatyaspor maçından galibiyetle ayrılmak için taraftarlardan da tam destek beklediklerini kaydeden Ekici, şöyle konuştu 
     ''Artık hedefimiz, toplayabileceğimiz en fazla puanı toplayıp, ligi üst sıralarda tamamlayabilmek. Kalan tüm maçlarımızı kazanmak istiyoruz. Özellikle kendi sahamızda puan kaybetmek istemiyoruz. Bu anlamda sahamızda konuk edeceğimiz güçlü rakibimiz Malatyaspor, bizim için ayrı bir önem taşıyor. 
     Rakibimiz, ligde çok başarılı sonuçlara imza atıp, güzel futbol oynayan bir ekip. Bu maça da mutlak galibiyet için çıkacaklarını biliyoruz. Bizim hedefimiz de mutlak galibiyet. Zorlu bir 90 dakika bizi bekliyor. Denk güçlerin mücadelesi biçiminde geçecek olan ve bir anlamda derb niteliği taşıyan maçta taraftarlar, zevkli ve mücadeleci bir maç izleyecek.'' Ekici, Malatyaspor maçında Gaziantepspor'un ilerisi için umut vaadeden Şevki, Sedat, Kerem, Onur ve Bekir gibi genç oyunculara da görev verilebileceğini sözlerine ekledi. 
     
</TEXT>
</DOC>
