<DOC>
<DOCNO> 204260 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/24/son/sontur42.html </URL>
<DATE> 2003/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Erdoğan, yangın yerinde inceleme yaptı 
</HEADLINE>
<TEXT>

     Başbakan Recep Tayyip Erdoğan, Modern Çarşı'daki yangın yerinde incelemelerde bulundu. 
     Başbakan Erdoğan, TBMM'deki çalışmalarının ardından Başbakanlık Merkez Binası'na geçti. Erdoğan, Askeri Danışmanı Korgeneral Metin Yavuz Yalçın ile yaptığı görüşme sonrasında Ankara Büyükşehir Belediye Başkanı Melih Gökçek'i kabul etti. 
     Başbakan Erdoğan, Gökçek'i de makam aracına alarak, bu sabah yangın çıkan Ulus'taki Modern Çarşı'ya gitti. 
     Erdoğan, İçişleri Bakanı Abdülkadir Aksu, Ankara Valisi Yahya Gür ve Büyükşehir Belediye Başkanı Gökçek ile incelemede bulunduğu yangın yerinde itfaiye yetkililerinden bilgi aldı. 
     Başbakan Erdoğan, yangın yerinden ayrılırken gazetecilerin sorusu üzerine, itfaiye ekiplerinin yangını tamamen kontrol altına aldıklarını, soğutma işlemlerinin ise sürdüğünü belirtti. 
     Erdoğan, ''Çarşıdaki dükkanların sattıkları malzeme nedeniyle çok büyük bir tehlike atlatıldığı ortada. Allah korusun, böyle bir yerde, sadece Modern Çarşı'da değil, gerek insan gerekse çevredeki binalara sıçraması noktasında çevrede de çok zararlar meydana gelebilirdi'' diye konuştu. 
     Büyükşehir Belediyesi'nin tüm imkanlarını seferber etmesi ve itfaiyenin tecrübesi sayesinde büyük bir felaketin önlendiğini kaydeden Erdoğan, görevlilere teşekkür etti. 
     Başbakan Erdoğan, yangından zarar görenlere Hükümet olarak ellerinden gelen desteği ve yardımı vereceklerini söyledi. 
     İçişleri Bakanı, Hazine'den Sorumlu Devlet Bakanı ve Maliye Bakanı'nın olayı takip ettiklerini bildiren Erdoğan, ''Değerlendirmeleri yapacağız, hasar tespitleri Valilikçe yapılacak, ondan sonra da Hükümet olarak elimizden gelen desteği, yardımı vereceğiz'' dedi. 
     
     "EN AZ ZARARLA NASIL KURTARILABİLİR..." 
     Başbakan Erdoğan, ''Ankara Ticaret Odası Başkanı Sinan Aygün'ün yangında 45 trilyon lira gibi bir zarar'' olduğundan söz ettiğinin hatırlatılması üzerine, şunları söyledi 
     ''Bu tür rakamları, böyle bir tespit yapmadan teleffuz etmek çok yanlış. Bunlar ciddi meseleler. Bunların değerlendirmesi en iyi şekliyle yapılır, ondan sonra konuşulur. Yani bu rakamları neye göre veriyor Yani bu dükkanların envanterini mi tuttunuz Hesaplar sizde mi Neye göre bu rakamı veriyorsunuz Bunlar yanlış şeyler. 
     Yarın Sayın Valimizin riyasetinde, kimleri tayin edecekse onlarla birlikte hasar tespit çalışmaları yapılır, ondan sonra bunun kararı verilir. İstanbul'da terör olayları oldu. Orada da birçok rakamlar çıkartıldı, ama bakıyoruz ki söylendiği gibi şeyler çıkmıyor. 
     Burada sigortalı olan var, sigortalı olmayan var. Vergi ödemesi gereken var, borç, çeki, senedi olan var. Bunların değerlendirmeleri yapılacak, ondan sonra da vatandaşımızı en az zararla nasıl kurtarabilirsek biz de onun gayreti içerisinde olacağız. Şüphesiz ki hiç zarar etmemesi mümkün değil, ama en az zararla nasıl kurtarılabilir bunun gayreti içerisinde olacağız. Elele, dayanışmayla buradan çıkmanın gayreti içinde olacağız.'' 
     
</TEXT>
</DOC>
