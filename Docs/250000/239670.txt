<DOC>
<DOCNO> 239670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/13/son/soneko22.html </URL>
<DATE> 2004/05/13/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Gecekondu dönüşümünde İstanbul öncelikli... Ön hazırlıklar başladı 
</HEADLINE>
<TEXT>

     Toplu Konut İdaresi'ne TOKİ imar planı yapma yetkisinin verilmesine ilişkin yasanın yayımlanmasının ardından, gecekondu dönüşüm projelerinde önceliğin İstanbul'a verileceği belirtildi. 
     TOKİ Başkan Vekili Erdoğan Bayraktar'ın verdiği bilgiye göre, İstanbul Büyükşehir Belediye Başkanı Kadir Topbaş, dün Bayraktar'ı ziyaret etti. Ziyaret sırasında, TOKİ'ye imar planı yapma yetkisinin verilmesinin ardından uygulamaya konulacak gecekondu projeleri görüşüldü. 
     İstanbul'un en önemli sorunlarının ulaşım, gecekondulaşma ve deprem riski olduğuna işaret eden Bayraktar, düzenli şehirleşmenin bu sorunların çözümünü önemli ölçüde kolaylaştıracağını söyledi. Bu amaçla, öncelikli olarak Küçükçekmece, Pendik ve Gaziosmanpaşa'da gecekondu dönüşüm projeleri uygulamaya koymayı planladıkların anlatan Bayraktar, bu amaçla Küçükçekmece'de bazı hazine arazilerini de aldıklarını belirtti. 
     Gecekondu dönüşüm projelerinin hızla yürütülebilmesi amacıyla İstanbul Büyükşehir Belediyesi ile yeni bir oluşuma gidebileceklerini açıklayan Bayraktar, mevcut şirketlerden birinin gecekondu dönüşüm projesine yoğunlaştırılabileceğini, TOKİ'nin de bu şirketle birlikte çalışabileceğini kaydetti. 
     
</TEXT>
</DOC>
