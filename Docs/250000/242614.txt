<DOC>
<DOCNO> 242614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/25/son/sondun24.html </URL>
<DATE> 2004/05/25/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
The Guardian'dan ilginç iddia İran, ABD'yi teşvik etti 
</HEADLINE>
<TEXT>

     Amerikan istihbarat yetkililerinin, İran'ın, ABD'yi, Irak Ulusal Kongresi CNI lideri Ahmet Çelebi yoluyla yanlış bilgilendirerek Irak'ı istila etmesi yolunda teşvik ettiğinden şüphelendiği öne sürüldü. 
     İngiliz The Guardian gazetesinde yayımlanan makalede, bazı Amerikalı istihbaratçıların, ''İran'ın, Saddam Hüseyin'den kurtulmak ve Irak'ın Şiilerin idaresi altına girmesi amacıyla ortam hazırlamak için, Pentagonu ve Beyaz Saray'ı yanlış bilgilendirdiğine inandığı'' belirtildi. 
     The Guardian, adının gizli tutulmasını isteyen bir Amerikalı istihbaratçının, Çelebi'nin istihbarat sorumlusu Ara Kerim Habibi'nin yıllardır İran hesabına ''çift taraflı çalıştığı'' iddiasını yazdı. 
     Gazetedeki makalede, Amerikalı başka bir istihbaratçının da, ''İranlıların bizi sabah, öğlen ve akşam aldattıkları gün gibi ortada, İran istihbarat teşkilatı, yıllardır Çelebi yoluyla ABD'yi yönlendirmiştir'' dediği kaydedildi. 
     Amerika'nın yaptığı araştırmalar sonucunda, Irak savaşından önce CNI'den alınan istihbaratların, kimi zaman işe yaramaz, yanlış ya da uydurma olduğu ortaya çıkmış, ABD de CNI'ye para desteğini kesme kararı almıştı. 
     CNI'nin verdiği istihbaratlar karşılığında, ABD'nin bu örgüte el altından aktardığı para bugüne kadar en az 27 milyon doları bulmuştu. 
     Saddam Hüseyin döneminde Batı'da sürgünde bulunan Çelebi, o dönem ABD tarafından Irak'ın gelecekteki lideri olarak değerlendiriliyordu, ancak son dönemde Amerikan yönetiminin ilgisini yitirmişti. 
     İran'a bazı istihbarat bilgileri sızdırmakla suçlanan Çelebi, İran'a istihbarat bilgisi sızdırdığı yönündeki iddiaların kanıtlanamayacağını ve bu iddiaların, CNI ile arasında eski bir anlaşmazlık bulunan ABD Merkezi Haberalma Teşkilatı CIA'nin Başkanı George Tenet tarafından uydurulduğunu ileri sürüyor. 
     
</TEXT>
</DOC>
