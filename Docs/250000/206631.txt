<DOC>
<DOCNO> 206631 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/05/son/sontur16.html </URL>
<DATE> 2004/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Damat-kayınpeder tartışması kanlı bitti... 
</HEADLINE>
<TEXT>

     Konya'da ayrı yaşadığı eşini görmek isteyen yeğenine yardım etmek isteyen bir kişi, kayınpederin tüfekle açtığı ateş sonucu öldü. 
     Alınan bilgiye göre, yaklaşık 5 ay önce evi terk eden eşi Zeliha Alkış'ı görmek ve konuşmak isteyen Mehmet Alkış 25 , merkez Selçuklu İlçesi Mehmet Akif Mahallesi'nde oturan kayınpederinin evine gitti. 
     Görüşme talebi reddedilen Alkış, bu kez de eşinden evlerinin anahtarını istedi. Kayınpederi Mehmet C'nin, ''Boşanma işlemleri tamamlanmadan evin anahtarını vermeyiz'' demesi üzerine Mehmet Alkış, dayısı Kemalettin Akbaba'yı arayarak yardım istedi. 
     Kısa süre sonra evin önünde bekleyen yeğeninin yanına gelen Akbaba, tekrar başlayan damat-kayınpeder tartışmasına müdahale etti. Tartışmanın büyüyerek kavgaya dönüşmesi üzerine Mehmet C, üzerine bıçakla geldiğini iddia ettiği Kemalettin Akbaba'yı önce satırla vurarak, daha sonra tüfekle ateş ederek yaraladı. 
     Ağır yaralanan Akbaba, 112 Hızır Acil Servis gelene kadar hayatını kaybetti. Damat Mehmet Alkış, dayısının öldüğünü öğrenince, sinir krizleri geçirdi. 
     Mehmet C'nin suç aleti av tüfeğiyle yakalanarak gözaltına alındığı, soruşturmanın sürdürüldüğü bildirildi. 
     
</TEXT>
</DOC>
