<DOC>
<DOCNO> 249072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/18/son/sontur09.html </URL>
<DATE> 2004/06/18/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
"Düğünlerden haraç alan" çete... 
</HEADLINE>
<TEXT>

     Balıkesir'de, çeşitli işyerleri ve düğünlerden haraç aldıkları iddiasıyla yakalanan 9 kişiden 5'i tutuklandı. 
     Balıkesir Emniyet Müdürlüğü'nden yapılan açıklamaya göre, bir ihbarı değerlendiren Kaçakçılık ve Organize Suçlarla Mücadele Şubesi ekipleri, ''Tehditle haraç isteme, haraca bağlama, müessir fiil, bıçakla tehdit, darp, zorla ikamete girmek, gasp, bıçakla yaralama'' suçlarını işledikleri belirlenen 9 kişiden 8'ini il merkezinde, 1 kişiyi de Edremit İlçesi'ne bağlı Altınoluk Beldesi'nde gözaltına aldı. 
     Operasyonda, zanlılar tarafından kullanılan iki bıçak, bir demir çubuk ve bir balta da ele geçirildi. 
     Sorgulamalarının tamamlanmasının ardından adliyeye sevk edilen zanlılardan 4'ü savcılık tarafından serbest bırakılırken, Mehmet Yorulmaz, Niyazi Kaçak, Adem Gül ve Ersin Karaca çıkarıldıkları mahkemece tutuklandı. Mahkeme, Altınoluk'ta gözaltında bulunan İsmail Kurt hakkında da gıyabi tutuklama kararı verdi. 
     
     MÜCADELE SÜRECEK 
     Balıkesir Emniyet Müdürü Celal Uzunkaya, her türlü suç örgütüne karşı mücadelelerinin aralıksız ve tavizsiz süreceğini söyledi. 
     Suç şebekelerini cesaretlendirecek hareketlerden kaçınılması gerektiğini belirten Uzunkaya, şöyle konuştu 
     ''Bazı vatandaşların tehdit, baskı, haraç istemeye maruz kalmaları ve operasyon kapsamında şüpheliler tarafından tarih, yer ve zaman belirterek olayla ilgili ikrarda bulunmalarına karşın, suç mağduru vatandaşların davacı ve şikayetçi olmamaları, organize suç şebekelerini cesaretlendirmekte ve suçlarda artışa neden olmaktadır. Özellikle esnaf kesimi, kendilerinden bir sakızı dahi zorla almaya kalkan kişileri mutlaka polise bildirmelidir.'' 
     
</TEXT>
</DOC>
