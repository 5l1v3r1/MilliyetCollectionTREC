<DOC>
<DOCNO> 221373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/11/dunya/adun.html </URL>
<DATE> 2004/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Büyükler Kerry'ci küçükler Bush'çu 
</HEADLINE>
<TEXT>

   ABD başkanlık seçimi dünyayı ikiye böldü. Almanya, Fransa ve Arap ülkeleri Demokrat Kerry'yi, Pakistan, Azerbaycan, Özbekistan ve Eritre Bush'u destekliyor 
      DIŞ HABERLER SERVİSİ 

   
   ABD'de kasım ayında yapılacak olan başkanlık seçimlerinde ABD Başkanı George W. Bush'un rakibi olacağına kesin gözüyle bakılan Demokratik Parti başkan aday adayı John F. Kerry'nin geçtiğimiz günlerde Florida'da destekçilerine hitaben yaptığı konuşmada, "Yabancı liderler kamuoyu önünde açıkça söyleyemiyorlar ama benimle görüştüklerinde, 'Seçimi kazanmak zorundasın, Bush'u yenmelisin' diyorlar" şeklindeki sözleri, Amerikan kamuoyunun yanı sıra uluslararası platformda da yankı buldu. 
   "Kerry'ye gizli destek mesajı verdiniz mi " sorusuyla karşılaşan ilk yabancı lider, Irak Savaşı konusunda Bush yönetimine ters düşen Almanya Başbakanı Gerhard Schröder oldu. Schröder'in sözcüsü, bu soruya, "Hayır" yanıtını verse de, İngiliz The Guardian gazetesine göre Almanya, Fransa ve tüm Arap dünyasının liderleri, seçimi Massacusetts Senatörü John Kerry'nin kazanmasını istiyor. 
   Bush yönetiminin, Irak Savaşı, önleyici saldırı doktrini, çevre konusunda duyarsız politikaları, müttefiklerini umursamayan tavırları ve geleneksel Amerikan dış politikasının yönünü değiştirmesi nedeniyle dünyayı tedirgin ettiğini yazan The Guardian, Fransa'da siyasetin hem sağ hem sol kanadının Bush'un politikalarına karşı olduğunu belirtti, Fransız siyaset bilimcilerin, "Bush kaybederse halk da, hükümet de bayram eder" şeklinde ifadelerine yer verdi. 
   Bush'un Ortadoğu'da ve pek çok Güney Amerika ülkesinde nefret uyandırdığını yazan gazete, şimdiki ABD Başkanı'na destek veren ülkeler listesinde, İspanya, İtalya, Pakistan, Azerbaycan, Eritre ve Özbekistan'ı saydı. 
   The Guardian'a göre, ABD'nin geleneksel yakın müttefikleri İngiltere ve İsrail dahi, Kerry'nin başkanlığına soğuk bakmıyor. 
   
   Kerry'yi destekleyenler 
   Almanya 
   Fransa 
   Arap ülkeleri 
   Latin Amerika 
   
   BUSH'U destekleyenler 
   İspanya 
   İtalya 
   Pakistan 
   Azerbaycan 
   Eritre 
   Özbekistan 
   
   TARAFSIZLAR 
   İngiltere 
   Rusya 
   İsrail 
   Irak 
   
   Ankara için fark etmez    UTKU ÇAKIRÖZER Ankara 

   ABD seçimleri öncesi Ankara'daki diplomatik kulislerde de "Kerry mi, Bush mu " sorusunun yanıtı aranıyor. Türkiye'nin bugün itibariyle ABD seçimlerine bakışında şu faktörler ön plana çıkıyor 
   Eskiden Demokratların insan hakları konularındaki hassasiyetinin Türkiye açısından sorun olacağına inanılırdı. Ancak Bill Clinton döneminde bu tabu yıkıldı, Türkiye ile ABD ilişkilerinde tarihin en iyi dönemi yaşandı. 
   ABD'deki Cumhuriyetçilerle Türkiye'deki muhafazak rların daha uyumlu olacağına inanılırdı. Ancak ilişkilerde en büyük sorun, Erdoğan ve Bush döneminde tezkere krizinde yaşandı. Daha sonraysa Kıbrıs'ta büyük bir işbirliğine girildi. 
   Tartışma artık Türkiye için geride kaldı. Kim gelirse gelsin, Türkiye'nin ABD için önemi ve ABD'nin Türkiye için öneminde azalma olmayacak. 
   Kerry gelirse, tek önemli fark, Bush'un uluslararası işbirliği ve dayanışmayı bir kenara iten "kibirli" siyaset tarzının yerini BM, AB ve bölgesel güçlerle işbirliğini öne çıkaracak bir politikaya bırakması olacak. 
   
   
   
</TEXT>
</DOC>
