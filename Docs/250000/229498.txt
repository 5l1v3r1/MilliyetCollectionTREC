<DOC>
<DOCNO> 229498 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/08/spor/spo15.html </URL>
<DATE> 2004/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

   
   Bursa'da alarm    SÜPER Lig'de kritik Bursa - Trabzonspor maçı öncesi alarm verildi. Emniyet Müdür Yardımcısı Naci Kuru başkanlığında yapılan toplantıda, karşılaşmada en az 1300 polisin görev yapacağı açıklandı. Teknik Direktör Nejat Biyediç, "İstanbulspor Beşiktaş'ı, Sebat da Galatasaray'ı yeniyorsa, biz de Trabzon'u yenebiliriz" dedi. 
   
   Ümitler yenildi    ÜMİT Milli Futbol Takımı, İtalya ile deplasmanda yaptığı özel maçı 1-0 kaybetti. Paschiero Stadı'nda yaklaşık 5 bin kişinin izlediği maçın tek golünü, 79. dakikada Alessandro Armenise kaydetti. 
   
   Tevfik Lav'a saygı    KONYASPOR, Beşiktaş maçına trafik kazasında yaşamını yitiren Teknik Direktör Tevfik Lav'ın ismi yazılan formalarla çıkmak istiyor. Futbol Şube Sorumlusu ve Basın Sözcüsü İbrahim Kaplan, İnönün Stadı'ndaki maça Tevfik Lav" yazılı siyah formalarla çıkmak için federasyona başvuruda bulunduklarını açıkladı. 
   
   Müthiş rekor    İNGİLTERE'DE Cowes Sports FC takımının oyuncularından Marc Burrows, Eastleigh ile yapılan maçta başlama vuruşunu 2 saniyede gole çevirdi. Herkesi şaşırtan golünü Burrows şöyle anlattı "Topu santra noktasına koydum ve kalecinin çizgisinin dışında olduğunu fark ettim. Hakeme baktım ve buradan kaleye atacam dedim. Güldü ve umursamaz bir şekilde omuzlarını silkti. Düdüğü çaldı. Vurdum, rüzgarın da desteğiyle top ağlara gitti". Hakemin golün iki saniyede atıldığını teyit etmesi halinde rekor kabul edilecek. Mevcut rekor 2.8 saniye ile Arjantinli bir futbolcuya ait. 
   
   Satranç sınıfı geçti    GENÇLİK ve Spor Genel Müdürü Mehmet Atalay, Merkez Danışma Kurulu toplantısında özerklik için başvuruda bulunan motorsiklet, briç ve satranç federasyonlarının dosyalarını değerlendirdiklerini söyledi. Atalay, "Hazırladıkları dosya mükemmel. Gelecek haftaki toplantıda satrançın özerkliği onaylanacaktır" dedi. 
   
   Ayhan'dan mola    AVRUPA Şampiyonu ve Dünya ikincisi atletimiz Süreyya Ayhan, olimpiyatlara kadar hiçbir müsabakaya katılmayacağını söyledi. Ayhan, "Rakiplerim katılsalar da, ben sadece olimpiyatlara konsantre olduğum için yarışmayacağım. Çok iyi çalışıyorum. Hiçbir neden madalya almamı engelleyemez" dedi. 
   
   Sudaki vefa izleri    GAZETEMİZİN eski yazarı olan ve 26 Mayıs 2003'te hayata gözlerini yuman Hüsnü Çil'in yazdığı ancak tamamlayamadığı kitabı, Ömer Çil'in editörlüğünde piyasaya çıktı. Çil'in otobiyografisi olarak nitelenebilecek "Sudaki vefa izleri"nde spor camiasından ve bürokrat kesimden birçok kişi yer alıyor. 
   
   2. Lig'de dün    B Kategorisi C Grubu 
   Cizre - Osmaniye 1 - 0 
   Erzurum - Erzincan 2 - 0 
   Siirt - K.Maraş 3 - 1 
   
   3. Lig'de dün    Bitlis Ö.Dere-Nusaybin DS 2 - 0 
   Ofspor - Ünyespor 1 - 4 
   
   
</TEXT>
</DOC>
