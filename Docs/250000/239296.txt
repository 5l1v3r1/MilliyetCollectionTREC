<DOC>
<DOCNO> 239296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/son/sondun30.html </URL>
<DATE> 2004/05/12/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Nijerya'da dini çatışmalarda 20'den fazla ölü var 
</HEADLINE>
<TEXT>

     Nijerya'da Müslüman grupların Hıristiyanlara karşı düzenlediği saldırılarda ölenlerin sayısı 20'yi geçti. 
     Çoğunluğunu Müslümanların oluşturduğu Kuzey'deki Kano kasabasında Müslüman gençlerin başlattığı olaylar ikinci gününe girerken, polisin sokaklarda pala ve sopalarla araçları, binaları tahrip eden Müslüman gençlerin oluşturduğu gruplara göz yaşartıcı bombalarla müdahale ettiği belirtildi. 
     Yer yer yangınlar çıkarılan kasabada polis, Hıristiyanları otobüslerle askeri kışlalara taşıdı. 
     Kano'daki olaylar, Yelva kentinde, 2-4 Mayıs tarihleri arasında Hıristiyan milislerin düzenlediği saldırılarda 630 Müslüman öldürülmesinden sonra başladı. 
     Nijerya'nın 126 milyonluk nüfusunun büyük çoğunluğu barış içinde yaşarken, farklı dinlerden kabileler ve hayvan yetiştiricileri arasında verimli otlakların paylaşımı konusunda ortaya çıkan anlaşmazlıklar, etnik ve dini farklılıkların da devreye sokulmasıyla kanlı çatışmalara dönüşüyor. 
     Devlet Başkanı Olusegun Obasanjo'nun 15 yıllık askeri diktatörlük rejiminden sonra 1999'da yapılan seçimlerle başa gelmesinden bu yana kabileler arasında çıkan çatışmalarda 10 bin kadar insan öldü. 
     
</TEXT>
</DOC>
