<DOC>
<DOCNO> 208075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/12/son/sondun28.html </URL>
<DATE> 2004/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollanda'da en iyi haber fotoğrafı Lampen'in... 
</HEADLINE>
<TEXT>

     Hollanda'da her yıl en iyi haber fotoğrafına verilen geleneksel Gümüş Kamera ödülüne, gazeteci Jerry Lampen layık görüldü. 
     Aynı zamanda 2003 yılının en iyi foto muhabiri unvanını da alan Jerry Lampen, Irak Savaşı sırasında Basra bölgesinde, kenti terk eden halk arasında kucağında kız kardeşiyle görüntülediği bir kız çocuğu fotoğrafıyla bu ödülü kazandı. 
     Jüriye göre, fotoğraf, olayı ve ortamı çok canlı ve sanki duyarak, hissederek anlatan çok dinamik özelliğe sahip. 
     Reuters haber ajansı için de çalışan Jerry Lampen, daha önce Afganistan, Rusya ve İsrail'deki röportajlarıyla ismini duyurmuştu. 
     Hollanda'da yılın en iyi haber fotoğrafı seçilen Jerry Lampen'ın fotoğrafı, 6600 fotoğraf arasından birinciliği elde etti. 
     Gümüş Kamera ödülleri, en iyi haber fotoğrafı yanı sıra günlük yaşam, politika, spor, sanat, kültür gibi 8 değişik dalda veriliyor. 
     
</TEXT>
</DOC>
