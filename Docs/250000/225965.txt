<DOC>
<DOCNO> 225965 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/26/son/sonyas13.html </URL>
<DATE> 2004/03/26/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Schumacher kardeşler ile öğrencilerin kazançları karşılaştırılınca... 
</HEADLINE>
<TEXT>

     Alman Bild gazetesi, karşılaştırma amacıyla ünlü ve ünlü olmayan 101 kişinin fotoğraflarıyla birlikte aylık yaklaşık brüt kazançlarını yayımladı. 
     Formula-I Dünya Şampiyonu Michael Schumacher'in 4 milyon 100 bin euro ile birinci, kardeşi Ralf Schumacher'in de 1,5 milyon ile ikinci sırada yer aldığı listede, 470 ila 489 euro alan stajyer öğrenciler ve 300 euro alan emekliler son sırada geliyor. 
     Dünya çapında tanınan Alman manken Heidi Klum'un aylık kazancının 445 bin euro, manken Nadja Auermann'ın ise 120 bin euro olduğu bildirilen haberde, DaimlerChrysler şirketinin Yönetim Kurulu Başkanı Jürgen Schrempp'in aylık brüt maaşının 500 bin euro, buna karşın Alman Devlet Demiryolları DB Yönetim Kurulu Başkanı Hartmut Mehdorn'un maaşının 54 bin euro olduğu belirtildi. 
     Televizyon program sunucuları arasındaki maaş farkının çok büyük olduğu göze çarptı. Eğlence programı sunucuları Anke Engelke 800 bin, Günther Jauch 750 bin euro, Alman ikinci televizyonu ZDF'de program sunuculuğu yapan Petra Gerster 12 bin 500 ve spor programı sunucusu Wolf-Dieter Poschmann 15 bin euro kazanıyor. 
     Politikacılar arasında Başbakan Gerhard Schröder 22 bin 863, Cumhurbaşkanı Johannes Rau 17 bin 750, Bavyera Eyaleti Başbakanı Edmund Stoiber 20 bin, Hür Demokrat Parti FDP Genel Başkanı Guido Westerwelle 10 bin 560, Brandenburg Eyaleti İçişleri Bakanı Jörg Schönbohm 13 bin 781 ve Hamburg Eyaleti Başbakanı Ole von Beust 12 bin 500 euro kazanıyor. 
     Alman sinema oyuncuları Uschi Glas 83 bin, Senta Berger 50 bin, milli takım kalecisi Oliver Kahn 500 bin ve milli takım oyuncusu Michael Ballack 460 bin euro alıyor. 
     Federal Anayasa Mahkemesi Başkanı Günter Hirsch 12 bin 156, Köln Başpiskoposu Joachim Meisner 11 bin 243, Metal Sendikası Başkanı Jürgen Peters 16 bin 900 ve Stuttgart Emniyet Müdürü Martin Schairer 6 bin 600 euro kazanırken, polisler yaklaşık 2 bin euro maaş alıyor. 
     
</TEXT>
</DOC>
