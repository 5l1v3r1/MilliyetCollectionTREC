<DOC>
<DOCNO> 237917 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/son/sontur16.html </URL>
<DATE> 2004/05/06/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Boğaz tüp geçişinin inşaat sözleşmesi imzalandı... 
</HEADLINE>
<TEXT>

     ''Asrın projesi'' olarak nitelendirilen ''Marmaray Projesi''nin Asya ile Avrupa'yı denizin altından birbirine bağlayacak demiryolu boğaz tüp geçişi inşaatının sözleşmesi imzalandı. 
     Ulaştırma Bakanlığı, en düşük teklifi veren Taisei-Kumagai Gumi-Gama-Nurol Ortak Girişimi ile sözleşme imzaladı. 
     Sözleşmenin imzalanması amacıyla, Sheraton Oteli'nde tören düzenlendi. 
     Ulaştırma Bakanı Binali Yıldırım, törende yaptığı konuşmada, uzun yıllardan beri konuşulan, özellikle İstanbullular'ın büyük özlemi olan ve ''Asrın Projesi'' diye nitelendirilen Marmaray Projesi'nin hayata geçirilme aşamasına geldiğini söyledi. 
     Yıldırım, 3 aşamada gerçekleştirilecek projenin ilk etabını oluşturan demiryolu boğaz tüp geçişinin 13.7 kilometre uzunluğunda olacağını ve tünelin ''batırma tip tünel'' şeklinde yapılacağını bildirdi. Tünelin, boğazın altından Asya ile Avrupa'yı demiryolu ile birbirine bağlayacağını belirten Yıldırım, bu kesimin yaklaşık 800 milyon dolara mal olacağını, projenin tamamının ise 2008'de yaklaşık 2.5 milyar dolar harcamayla tamamlanmasının planlandığını belirtti. 
     Bakan Yıldırım, projenin ilk etabının temelinin, pazar günü Başbakan Recep Tayyip Erdoğan tarafından atılacağını bildirdi. 
     Ulaştırma Bakanı Binali Yıldırım, Türkiye'nin en büyük projelerinden birisi olan ve Gebze-Haydarpaşa, Sirkeci-Halkalı banliyö hatlarının yüzeysel metroya dönüştürülmesi ve Demiryolu Boğaz Tüp Geçişi içeren Marmaray Projesi'nin kredisinin Türkiye'nin makro ekonomik dengelerini hiçbir şekilde bozacak nitelikte olmadığını söyledi. 
     Marmaray Projesi'nin ilk etabını oluşturan Demiryolu Boğaz Tüp Geçişi inşaatının sözleşmesi Sheraton Oteli'nde düzenlenen törenle imzalandı. 
     Ulaştırma Bakanı Yıldırım, törende yaptığı konuşmada, uzun yıllardan beri konuşulan ''Asrın Projesi'' diye nitelendirilen Marmaray Projesi'nin nihayet hayata geçirilme aşamasına geldiğini ifade etti. 
     Projenin ilk etabını oluşturan Demiryolu Boğaz Tüp Geçişi'nin 13.7 kilometre uzunluğunda denizin dibinde batırma tüneller ile yapılacağını belirten Yıldırım, tünelin Avrupa ve Asya yakasındaki demiryolu hatlarıyla da bağlanacağını kaydetti. Boğaz Tüp Geçişi'nin Sarayburnu'nda denizin dibine inerek Sögütlüçeşmede tekrar yüzeye çıkacağını anlatan Yıldırım, ilk etabın 89 milyar 668 milyon 610 bin Japon Yeni bedelle anahtar teslimi esasına göre yapılacağını, yaklaşık 800 milyon dolar tutarındaki maliyetin Japon kuruluşu JBIC'ten alınacak kredi ile tesis edileceğini söyledi. 
     Binali Yıldırım, projenin toplam maliyetinin 2-2.5 milyar dolar olarak öngörüldüğünü bu arada JBIC'ten temin edilen kredinin de çok uygun koşullarda alındığını, 10 yıl ödemesiz 40 yıl vadeli kredinin binde 7.5 faizle sağlandığını belirtti. Yıldırım, proje kredisinin Türkiye'nin hiçbir şekilde makro ekonomik dengelerini bozacak nitelikte olmadığını vurguladı. 
     Yıldırım, Marmaray Projesi'nin ikinci etabının ise yüzeysel metro çalışmalarından oluştuğunu, bu bölümün ihalesini yıl sonuna kadar tamamlamayı planladıklarını bildirdi. Projede, üçüncü kısımda demiryollarında çeken ve çekilen araçların modernize edilmesinin planlandığını, yeni araçların Türkiye'de yapılması için çalıştıklarını söyleyen Yıldırım, projenin 2008 yılında tamamlanarak, İstanbul'da toplu ulaşımda ciddi rahatlamalar sağlayacağını ifade etti. 
     Yıldırım, iki yönde saatte 150 bin yolcu taşıma kapasitesine sahip olacak projenin daha sonra İstanbul'un raylı sistemleriyle entegre edileceğini bildirdi. 
     Projenin emniyetinin de titizlikle ele alındığını dile getiren Yıldırım, Marmaray Projesi'nde sismik deprem analizlerinin yapıldığını, projenin 9 şiddetine kadar bir depreme dayanıklılığının öngörüldüğünü kaydetti. Dünyada 150'ye yakın denizaltı tüp tünel bulunduğunu, bunların yaklaşık 50'sinin Japonya'da yapıldığını anlatan Yıldırım, Japonya'daki depremler dikkate alındığında bu tesislerin depremden hiçbir zarar görmediğinin ortada olduğunu kaydetti. 
     Bakan Yıldırım, bugün sözleşmesi imzalanan Demiryolu Boğaz Tüp Geçişi inşaatının temelinin de Pazar günü Üsküdar'da Başbakan Recep Tayyip Erdoğan tarafından atılacağını söyledi. 
     
     ''YÜZYILIN PROJESİ'' 

     İnşaat işlerini üstlenen konsorsiyum adına konuşan Taisei firmasının Başkan Yardımcısı Kenihiko Nambu da Avrupa ile Asya'yı denizin altından birleştirecek projeyi ''yüzyılın projesi'' olarak nitelendirdi. 
     Çok büyük sorumluluk aldıklarının bilincinde olduklarını ifade eden Nambu, projeyi yaparken geçici rahatsızlıkları en aza indireceklerini İstanbul halkından yardım beklediklerini ve projeyi öngörülen sürede ve kalitede bitereceklerini söyledi. 
     Çalışmalar sırasında insan hayatının çok önemli olduğuna dikkat ederek, buna özel önem göstereceklerini ifade eden Nambu, ''Hergün büyük dikkatle ve en ileri teknoloji ile çalışacağız. Projeyi zamanında bitereceğimize dair söz veriyoruz. Bu proje Türkiye haritasında da daima yer alacaktır'' diye konuştu. 
     Japonya'nın Ankara Büyükelçisi Tomoyukı Abe, projenin tarihi bir proje olduğunu ve yüksek teknoloji gerektirdiğini vurguladı. Abe, projenin yapımında zorluklar olabileceğini ama karşılıklı işbirliği ve anlayışla aşılabileceğini söyledi. 
     TCDD Genel Müdürü Süleyman Karaman ise Türkiye'nin çevre dostu yeni ulaşım politikalarını hayata geçirmeye başladığını, Türkiye'nin dev demiryolu organizasyonlarına önem vermek zorunda olduğunu kaydetti. 
     Konuşmaların ardından inşaat sözleşmesi, Ulaştırma Bakanı Yıldırım ve Konsorsiyum yetkilileri tarafından imzalandı. Törene, konsorsiyumun ortaklarından Nurol Yönetim Kurulu Başkanı Nurettin Çarmıklı, GAMA Yönetim Kurulu Başkanı Erol Üçer, Kumagai'den Takao Ninamiya, TBMM Bayındırlık, İmar, Ulaştırma ve Turizm Komisyonu üyeleri de katıldı. 
     
     MARMARAY PROJESİ 

     Marmaray Projesi'nin başlatılması 1980 yılına kadar uzanıyor. Fizibilite çalışması 1985 yılında tamamlanan proje için 1999 yılında Japon kredi kuruluşu JBIC ile kredi anlaşması yapıldı. 
     Projeye 2002 yılının Mart ayında başlandı. 3 aşamaya ayrılan proje, Boğaz Tüp Geçişi, Banliyö Hatlarının Yüzeysel Metroya Dönüştürülmesi ve Çeken-Çekilen Araçların Temini aşamalarından oluşuyor. Gebze'den başlayarak Halkalı'ya kadar uzanacak hat toplam 76.3 kilometre uzunluğunda olacak. Projenin tamamlanmasıyla birlikte Gebze-Halkalı arası 105, Söğütlüçeşme-Yenikapı arası 12 ve Üsküdar-Sirkeci arası da 4 dakikada geçilecek. 
     Projenin Boğaz Tüp Geçiş bölümü Sirkeci-Üsküdar arasında 1400 metresi batırma tüp tünel olmak üzere 13.7 kilometre olacak. Tüp tüneller batırma, delme, aç-kapa şeklinde yapılacak ve toplam 40 istasyonu bulunacak. Tünel derinlikleri su yüzeyinin 55 metre altında iki yönlü olarak inşa edilecek ve aynı yöndeki iki tren arasındaki zaman yoğun saatlerde 120 saniyeye kadar düşecek. 
     
</TEXT>
</DOC>
