<DOC>
<DOCNO> 220370 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/07/ekonomi/aeko.html </URL>
<DATE> 2004/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Vestel'in yüzde 6.9'unu Deutsche Bank'a devretti 
</HEADLINE>
<TEXT>

   Zorlu, Tüpraş Holding'e koyacağı 325 milyon dolarlık bedelin 200 milyon dolarını Vestel'in yüzde 6.9 hissesini devrettiği Deutsche Bank'tan sağlıyor 
      EKONOMİ SERVİSİ 
   
   Zorlu Grubu ve Tafnet, Tüpraş'ı satın alması için adının Tüpraş Holding olması beklenen bir şirket kuruyor. Bu şirketi Zorlu Grubu'nun 325, Tafnet'in 325 milyon dolar olmak üzere toplam 650 milyon dolar kaynak koyması bekleniyor. 
   Zorlu Grubu, şirkete koyacağı finansmanın yaklaşık 200 milyon dolarını Deutsche Bank'tan sağladı. Holding, Vestel Elektronik Sanayi'nin yüzde 6.9 oranındaki hissesini kredi kullanım sözleşmesi gereğince Deutsche Bank AG Londra Şubesi'ne devretti. Zorlu Grubu'nun, kalan 125 milyon doları da kendi özkaynaklarından sağlaması bekleniyor. 
   Deutsche Bank'ın Vestel'le ilgili olarak borsaya gönderdiği açıklamada, Deutsche Bank AG Londra Şubesi ile Zorlu Holding'in 18 Şubat'ta süreli kredi sözleşmesi ve ilgili diğer sözleşmeleri imzaladıkları belirtildi. Sözleşme hükümleri gereğince Zorlu Holding, Vestel'in sermayesinin yüzde 6.9'unu temsil eden 11 milyar adet hisseyi Deutche Bank AG Londra Şubesi'ne devretti. 
   Deutsche Bank AG Londra Şubesi'nin, sözleşmenin fesih gününde ilgili sözleşme hükümleri uyarınca yeniden ayarlamaya tabi olmak üzere, söz konusu hisselere eşdeğer hisseleri Zorlu Holding'e teslim etmeye ilişkin karşılıklı yükümlülüğünün bulunduğu bildirildi. Sözleşmeye göre, söz konusu hisseler üzerindeki oy hakkının Deutsche Bank'ın çıkarlarına esaslı bir şekilde zarar verenler hariç, ilke olarak Zorlu Holding'in direktifleriyle Deutsche Bank AG Londra Şubesi tarafından kullanılacağı bildirildi. 
   
   
</TEXT>
</DOC>
