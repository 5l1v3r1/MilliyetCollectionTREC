<DOC>
<DOCNO> 208927 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/15/son/sontur52.html </URL>
<DATE> 2004/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
"Sanal imza" yasalaştı... 
</HEADLINE>
<TEXT>

     Elektronik imzanın hukuki ve teknik yönleri ile kullanımını düzenleyen yasa tasarısı, TBMM Genel Kurulu'nda kabul edildi. 
     6 ay sonra yürürlüğe girmesi öngörülen yasa elektronik imzayı şöyle tanımladı 
     ''Güvenli elektronik imza münhasıran imza sahibine bağlı olan, sadece imza sahibinin tasarrufunda bulunan güvenli elektronik imza oluşturma aracı ile oluşturulan, nitelikli elektronik sertifikaya dayanarak imza sahibinin kimliğinin tespitini sağlayan, imzalanmış elektronik veride sonradan herhangi bir değişiklik yapılıp yapılmadığının tespitini sağlayan elektronik imzadır.'' Yasaya göre, güvenli elektronik imza, elle atılan imzayla aynı hukuki sonucu doğuracak. Kanunların resmi şekle veya özel bir törene tabi tuttuğu hukuki işlemler ile teminat sözleşmeleri güvenli elektronik imza ile gerçekleştirilemeyecek. 
     Güvenli elektronik imzayı oluşturan araçlar da yasada şöyle tarif edildi 
     ''Ürettiği elektronik imza oluşturma verilerinin kendi aralarında bir eşi daha bulunmaması, üzerinde kayıtlı olan elektronik imza oluşturma verilerinin araç dışına hiçbir biçimde çıkarılamaması ve gizliliği, üzerinde kayıtlı olan imza oluşturma verilerinin üçüncü kişilerce elde edilmemesi, kullanılamaması ve elektronik imzanın sahteciliğe karşı korunması, imzalanacak verilerin imza sahibi dışında değiştirilememesi ve bu verinin imza sahibi tarafından imzanın oluşturulmasından önce görülebilmesini sağlayan imza oluşturma araçlarıdır.'' 
     
     ELEKTRONİK SERTİFİKA 
     Yasada imza sahibinin imza doğrulama verisini kimlik bilgilerini birbirine bağlayan elektronik kaydı, ''elektronik sertifika'' olarak tanımlanıyor. 
     Elektronik sertifika hizmet sağlayıcısının da ''elektronik sertifika, zaman damgası ve elektronik imzalarla ilgili hizmetleri sağlayan kamu kurum ve kuruluşları ile gerçek veya özel hukuk tüzel kişiler'' olduğu ifade ediliyor. 
     Yasada nitelikli elektronik sertifika, elektronik sertifika hizmet sağlayıcısının yükümlülükleri ve nitelikli elektronik sertifikanın iptal edilmesine ilişkin şartlar da belirtilirken, bilginin korunmasına ilişkin hükümlere de yer veriliyor. Buna göre, elektronik sertifika hizmet sağlayıcıları, elektronik sertifika vermek için gerekli bilgiler hariç bilgi talep edemeyecek ve bu bilgileri kişinin rızası dışında elde edemeyecek. 
     Elektronik sertifika hizmet sağlayıcısının elektronik sertifika sahibine karşı sorumluluğu genel hükümlere tabi kılınıyor. 
     Elektronik sertifika hizmet sağlayıcısı, kanundan doğan yükümlülüklerini yerine getirmemesi sonucunda oluşacak zararların karşılanması amacıyla ''Sertifika Mali Sorumluluk Sigortası'' yaptıracak. Bu sigorta, Türkiye'de ilgili branşta çalışmaya yetkili olan sigorta şirketleri tarafından yapılacak. Bu sigorta şirketleri Sertifika Mali Sorumluluk sigortası yapmakla yükümlü olacak. Bu yükümlülüğe uymayan sigorta şirketlerine Hazine Müsteşarlığı'nca 8 milyar lira idari para cezası verilecek. 
     Yabancı bir ülkede kurulu bir elektronik sertifika hizmet sağlayıcısı tarafından verilen nitelikli elektronik sertifikaların hukuki sonuç doğurabilmeleri, milletlerarası anlaşmalarla bağlı olacak. 
     
     DENETİMİ TELEKOMÜNİKASYON KURUMU YAPACAK 
     Elektronik sertifika hizmet sağlayıcılarının faaliyetlerini ve işlemlerinin denetimini Telekomünikasyon Kurumu yerine getirecek. Kurum, gerekli gördüğünde elektronik sertifika hizmet sağlayıcılarını denetleyebilecek ve denetim sırasında görevliler tarafından her türlü defter, belge ve kayıtların verilmesi, yönetim yerleri, bina ve eklentilerine girme, yazılı ve sözlü bilgi alma, örnek alma ve hesapları inceleme yapabilecek. Elektronik imzanın denetimine ilişkin esas ve usuller, kanunun yürürlük tarihinden itibaren 6 ay içinde hazırlanacak. 
     
     ELEKTRONİK İMZADA SAHTECİLİK 
     Yasa, elektronik sertifikalarda sahtecilik yapanlara da cezalar getiriyor. Buna göre, sahte elektronik sertifika oluşturanlara 2 yıldan 5 yıla kadar hapis ve 1 milyar liradan aşağı olmamak üzere ağır para cezası verilebilecek. 
     Yükümlülüklerini yerine getirmeyen elektronik sertifika hizmet sağlayıcılarına 8 milyar liradan 20 milyar liraya kadar idari para cezası öngörülürken, suçların tekrarı halinde para cezalarının 2 kat olarak uygulanması da hükme bağlandı. 
     
     ELLE ATILAN İMZA GİBİ 
     Yasa, ilgili kanunlarda da paralel düzenlemeler içeriyor. Güvenli elektronik imza, elle atılan imzayla aynı ispat gücüne sahip olacak. Güvenli elektronik imzayla oluşturulan elektronik veriler senet hükmünde olacak, bu veriler, aksi ispat edilinceye kadar kesin delil sayılacak. Dava sırasında bir taraf kendisine karşı ileri sürülen ve güvenli elektronik imzayla oluşturulmuş veriyi inkar ederse, Hukuk Usulü Muhakemeleri Kanunu'nun imza inkarına ilişkin hükümleri kıyas yoluyla uygulanacak. 
     Yasa, 6 ay sonra yürürlüğe girecek. 
     
     GÖRÜŞMELER 
     TBMM Genel Kurulu'ndaki görüşmeler sırasında CHP Grubu adına söz alan Adana Milletvekili Tacidar Seyhan, bu tasarı ile Türkiye'nin önünün açıldığını, ancak yönetim anlayışı ve eğitim sistemi değişmedikçe bu tasarının getirdikleri ile elde edilecek olan verimin düşeceğini söyledi. 
     Hizmetiçi eğitim programlarının yaygınlaştırılması ve tüketici bilincinin oluşturulması gerektiğini ifade eden Seyhan, ''Yazılıma önem vermeliyiz. e-devlet yolunda bu tasarıya ek olarak çıkarılması gereken hukuki düzenlemelerin hemen yapılması lazım'' dedi. 
     AK Parti Denizli Milletvekili Mehmet yüksektepe de grubu adına yaptığı konuşmada, e-devlet yolunda çok ciddi adımlar atıldığını ve bu yıl sonuna kadar önemli bir mesafe katedilmiş olacağını söyledi. Tümüyle e-devlete geçildiğinda artık vatandaşın kimlik taşımak zorunda kalmayacağını kaydeden Yüksektepe, devlet vatandaş ilişkisinin de yeniden belirleneceğini ifade ederek, ''Artık devlet vatandaşa müşteri gözüyle bakıp, müşteri memnuniyetini en öne alacaktır. e-devlet ile kamu hizmetinin kalitesi artacak ve vatandaşa daha hızlı ve güvenli hizmet verilecektir'' diye konuştu. 
     
</TEXT>
</DOC>
