<DOC>
<DOCNO> 214904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/13/spor/spo03.html </URL>
<DATE> 2004/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan'da üye krizi 
</HEADLINE>
<TEXT>

   Tüzüğe aykırı olarak 365 kişinin kulübe üye kaydedilmesi ortalığı karıştırdı. Levent Yücel, Canaydın yönetiminin ve Sicil Kurulu'nun Disiplin Kurulu'na verilmesini istedi 
      HALİL ÖZER 

   
   Divan'a başvurdu 
   GALATASARAY'DA Yönetim Kurulu ve Sicil Kurulu'nun tüzüğe aykırı olarak kulübe fazladan 365 üye kaydetmesi kriz çıkardı. Sarı - Kırmızılı kulübün ağır toplarından Levent Yücel, Divan Kurulu'na bir yazı göndererek Sicil Kurulu'nun Disiplin Kurulu'na verilmesini istedi. Sicil Kurulu'nun yönetimin isteğine göre hareket ettiğinin belirlenmesi durumunda ise Başkan Özhan Canaydın ile ekip arkadaşlarının da Disiplin Kurulu'na gönderilmesini talep etti. 
   
   Canaydın diken üstünde 
   YÜCEL'İN bu başvurusu üzerine ortalık karıştı. "Bu iş seçim öncesi beni çok yıpratır" diyen Başkan Özhan Canaydın ile Divan Başkanı Semih Haznedaroğlu, Levent Yücel'i arayarak bu kararından vazgeçmesini istedi. Bunun üzerine Yücel başvurusunun seçim sonrası görüşülmesini şart koşarak isteğini durdurdu. Disiplin Kurulu, Başkan Canaydın ve yöneticileri suçlu bulursa üçer ay kulüpten uzaklaştırma alacaklar ve bir daha yönetici olamayacaklar. 
   
   Gizli operasyon    GALATASARAY, uzun süredir sorun yaşadığı AİG ile ipleri koparmak için kolları sıvadı. Başkan Özhan Canaydın, yönetici Refik Arkan ile birlikte sürpriz bir şekilde dün İsviçre'ye gitti. Canaydın ve Arkan'ın AİG yetkilileri ile masaya oturarak, Sarı - Kırmızılılar'ın elini kolunu bağlayan yüzde 20'lik hisseyi geri almak için pazarlıklara başladığı öğrenildi. Canaydın'ın Amerikan şirketine 32.5 milyon dolar önerdiği ancak AİG yetkililerinin bu parayı az bulduğu belirtildi. 
   AIG yöneticileri uzun zamandır sulh yapmak için uğraştıklarını ifade ederken teklif edilen miktarın kendi düşündükleri rakamın çok altında olduğunu söylediler. İlk görüşmeden herhangi bir sonuç çıkmazken tarafların bugün bir kez daha biraraya gelecekleri kaydedildi. Bu arada AİG'e verilecek paranın camianın ağır topları İnan Kıraç ve Selahattin Beyazıt'ın yanı sıra Canaydın arasında üçe bölünerek ödeneceği vurgulandı. Ancak Sarı - Kırmızılı camiada en çok merak edilen konu, Beyazıt ve Kıraç'ın geri alınan hisseleri kulübe hibe edip etmeyeceği. 
   
   Karda idman    LİG yarışında ağır yara alarak, zirveden uzak kalan Galatasaray, Başkent deplasmanında oynayacağı Gençlerbirliği maçına büyük bir hırsla hazırlanıyor. Florya Tesisleri'nde dün kar altında tek idman yapan Sarı - Kırmızılılar, kritik maçtan üç puanla dönüp, yara sarmak istiyor. Teknik Direktör Fatih Terim dünkü çalışma öncesinde futbolcularıyla toplantı yaparak, "Hepinize güveniyorum. Taraftarlarımızın yüzünü güldürmeliyiz" dedi. 
   
   Tamas'ta işlem tamam    BÜNYAMİN OSMAN 

   GALATASARAY'DA çok eleştirilen Tamas, 2 milyon dolar karşılığı Spartak Moskova'ya transfer oldu. Rumen futbolcu, bugün sağlık kontrolünden geçecek ve ardından Rus kulübüyle sözleşme imzalayacak. Bu arada son dakikada Ukrayna'nın Shaktar Donetsk takımından teklif alan Bratu için de sıcak gelişmeler yaşandı. Genç forvetin menajeri Becali'nin bugün Ukrayna'ya giderek masaya oturacağı bildirildi. 
   
   
   
   
</TEXT>
</DOC>
