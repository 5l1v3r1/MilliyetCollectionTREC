<DOC>
<DOCNO> 244684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/02/son/sondun25.html </URL>
<DATE> 2004/06/02/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Savcıdan, Metin Kaplan için daha sıkı şartlar talebi 
</HEADLINE>
<TEXT>

     Almanya'nın Karlsruhe kentinde bulunan Federal Savcılık, Düsseldorf Yüksek Eyalet Mahkemesi'ne başvuruda bulunarak İslami Cemiyet ve Cemaatleri Birliği İCCB yöneticisi Metin Kaplan için daha sıkı şartlar getirilmesini talep etti. 
     Düsseldorf Yüksek Eyalet Mahkemesi'nin bir sözcüsü, Kaplan'ın, oturma izni sona erdiği için sınır dışı edilmemek amacıyla artık doğrudan zorunlu olarak her gün polise başvuruda bulunmak zorunda olduğunu hatırlattı. 
     Bunun mahkeme tarafından alınan bir karar olmadığını ifade eden sözcü, ''Biz daha önce aldığımız kararda Kaplan'ın pazartesi günleri haftada bir gün polise başvuruda bulunmasını zorunlu kılmıştık. Federal Savcılık, mahkeme kararıyla yeniden oturma izni alması durumunda bizden Kaplan'ın, pazartesi ve perşembe günleri olmak üzere haftada 2 kez polise başvuruda bulunması yönünde karar almamızı talep etti'' dedi. 
     Sözcü, federal savcılığın ayrıca, Köln şehir sınırları dışına çıkması yasaklanan Kaplan'ın, bundan böyle geceyi evinin dışında bir yerde geçirmek için de izin almasının zorunlu hale getirilmesini talep ettiğini kaydetti. 
     Kaplan'ın, kendisine getirilen yasaklara uymaması halinde 1 yıla kadar hapis cezasına çarptırılabileceğini belirten sözcü, federal savcılığın talebiyle ilgili olarak ne zaman karar alınacağının belli olmadığını söyledi. 
     Öte yandan Kaplan, bugün de polise giderek, Köln şehir sınırları içinde olduğuna dair bildirimde bulundu. 
     
</TEXT>
</DOC>
