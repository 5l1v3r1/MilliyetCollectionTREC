<DOC>
<DOCNO> 208201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/12/son/sontur30.html </URL>
<DATE> 2004/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalya'da fırtınanın zararı yaklaşık 10 trilyon lira 
</HEADLINE>
<TEXT>

     Antalya Valisi Alaaddin Yüksel, Antalya ve ilçelerinde dün meydana gelen yağış ve fırtınanın, altyapıda ve tarım arazilerinde yaklaşık 10 trilyon liralık zarar yol açtığını bildirdi. 
     Yüksel, fırtına ve yağış nedeniyle hasar meydana gelen Kemer, Kumluca Finike ve Kale ilçelerinde incelemelerde bulundu, yetkililerden bilgi aldı, vatandaşlarla görüştü. 
     Kale İlçesi'nde basın mensuplarına açıklama yapan Vali Yüksel, 24- 25 aralık tarihlerinde yaşanan sel felaketinde olduğu gibi dün yaşanan fırtına ve selin ardından da Başbakan ve bakanların konuyu yakından takip ettiğini ifade etti. Vali Yüksel, devletin genel imkanlarının vatandaşların emrine hazır olduğunu kaydederek, ''Devlet halkının yanında bugün olmalıdır. Biz de Antalyalı vatandaşlarımıza katkılarımızı yapmaya devam edeceğiz'' diye konuştu. 
     Antalya ve ilçelerinde dün yaşanan felaketin ardından bugün okulların tatil edildiğini de hatırlatan Vali Yüksel, özellikle enerji nakil hatlarında meydana gelen hasar ile taşımalı eğitimden yararlanan çocukların geldikleri köy yollarında heyelanlar oluşması nedeniyle tatil kararının alındığını söyledi. 
     Ancak fırtına nedeniyle Konyaaltı sahilinin kıyısınden geçen Antalya-Kemer karayolunun iki kilometrelik bölümü kullanılamaz hale geldi. Karayolunda zararın 1 trilyon lirayı bulduğu belirtiliyor. Seraların parçalanması nedeniyle oluşan zararın da trilyonlarla ölçüldüğü belirtiliyor. 
     Devre arası çalışmaları için Avrupa'nın hem tüm ülkelerinden Antalya'ya gelen futbol takımları da olumsuz hava koşulları nedeniyle zor durumda kaldı ve dönüş planları yapmaya başladı. 
     
     ''AKARSU REJİMLERİNİN GÖZDEN GEÇİRİLMESİ GEREKİYOR'' 

     Yaşanan tüm sel felaketlerinde özellikle akarsu rejimlerinin bir kez daha gözden geçirilmesi gerektiğini vurgulayan Vali Yüksel, akarsu yataklarına yapılan seraların, binaların, bu bölgeye verilen ruhsatların, kiralamaların yeniden gözden geçirileceğini bildirdi. 
     Enerji nakil hatlarındaki hasarların hızla tamir edileceğini kaydeden Vali Yüksel, enerji nakil hatlarının yer altına alınması için çalışmaların hızla gerçekleştirileceğini belirtti. 
     Dün fırtınanın ortalama kuvvetinin 102 kilometre olduğuna dikkati çeken Vali Yüksel, fırtına sonucu ağaçların devrildiğini, tabelaların koptuğunu, enerji hatlarında önemli hasarlar meydana geldiğini vurguladı. Duraliler Mahallesi'nde iki ailenin konutunda hasar meydana geldiğini ve bu iki ailenin Devlet Su İşleri Misafirhanesi'nde barındırıldığını anlatan Vali Yüksel, yüzme havuzu inşaatında kontrüksiyon yapısında yer yer zarar oluştuğunu bildirdi. Fatih Sultan Mehmet Camii'nin minarelerinden birinin fırtına nedeniyle devrildiğini, Antalya merkezdeki Çandır hattında derelerde aşırı yükselme görüldüğünü ve bölgede suyun yükselmesi sonucu menfezler, köprülerin ayak başlarında zarar oluştuğunu anlatan Yüksel, bu nedenlerle kısmi ulaşım problemleri yaşandığını kaydetti. Vali Yüksel, Ağva ve Çamyuva bölgelerinde yine çok yüksek suyun gelmesi sonucu özellikle sahilde Çamyuva civarında yer yer oyulmalar meydana geldiğine dikkati çekti. 
     
     TARIM ARAZİLERİNDE HASARLAR 

     Antalya Valisi, fırtına ve yağışın ardından Tarım İl Müdürlüğü'nün ilçe teşkilatlarıyla birlikte yaptığı çalışmada 5 ilçe ile 17 köyde bin 80 çiftçinin arazi ve serasında zarar meydana geldiğinin belirlendiğini söyledi. Vali Yüksel ilk belirlemelere göre, bu bölgelerdeki 2 bin 470 dekarı sera, 250 dekarı süs bitkisi, 755 dekarı narenciye olmak üzere 3 bin 475 dekar alanın zarara uğradığını ve tarım alanlarında meydana gelen zararın miktarının 7 trilyon 558 milyar lirayı bulduğunu açıkladı. 
     Bölgede meydana gelen elektrik kesilmeleri ve hatların hasara uğraması karşısında zararın 500 milyar lira civarında olduğuna dikkati çeken Vali Yüksel, köprü, menfez ve yollardaki hasarın ise yaklaşık 2 trilyon lira olduğunu kaydetti. Vali Yüksel, ''Sonuç itibariyle yan yana koyduğumuzda Antalya'da dün meydana gelen yağış ve fırtına, takriben 10 trilyon lira altyapıda ve tarım arazilerinde zarar meydana getirmiştir. Hasar tespit çalışmaları sürdürülmektedir'' dedi. 
     İncelemeleri sırasında üreticilerle de görüşen Vali Yüksel, bazı üreticilerin devletin yardım yapmadığı, yapılan yardımların az olduğu ve dere ıslahı çalışmalarının yapılmadığı yönündeki iddiaları üzerine de, şunları söyledi 
     ''Yaşanan tüm felaketlerin ardından devleti suçlama alışkanlığından süratle uzaklaşılması lazım. Tabiatın kurallarına kimsenin tavır koymaması lazım. Kendi tapulu arazisinden bir karış yer vermeye imtina eden kişi, derenin tapulu malına sera yapmaktadır.'' 
     
</TEXT>
</DOC>
