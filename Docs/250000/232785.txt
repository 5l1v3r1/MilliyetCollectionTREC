<DOC>
<DOCNO> 232785 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/19/son/soneko06.html </URL>
<DATE> 2004/04/19/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Piyasalar, Kıbrıs'taki gelişmeleri izliyor... 
</HEADLINE>
<TEXT>

     Kıbrıs'ta 24 Nisan'da gerçekleştirilecek referandum öncesi gelişmeler, piyasalar tarafından yakından izlenmeye devam edecek. 
     Gedik Yatırım Menkul Değerler tarafından hazırlanan haftalık strateji raporunda, İMKB Ulusal-100 Endeksi'nin geçtiğimiz hafta yüzde 1,2 oranında değer kaybıyla 19.269,46 puan seviyesinden kapanırken, günlük ortalama işlem hacminin 587 milyon dolar civarında gerçekleştiği hatırlatıldı. 
     Raporda, Kıbrıs'taki referandum öncesinde yapılan açıklamalar, ABD'de son açıklanan verilerin ekonomide canlanmaya işaret etmesine bağlı olarak, FED'in faiz artırım olasılığının yükselmesi ve döviz fiyatlarında yaşanan dalgalanmanın, hisse senetleri piyasasında geçtiğimiz hafta yaşanan düşüşün nedenleri arasında olduğunun söylenebileceği kaydedildi. 
     Raporda, bu hafta yine Kıbrıs faktörünün, piyasasının yönü üzerinde etkili olmasının beklendiği görüşü dile getirildi. 

     
</TEXT>
</DOC>
