<DOC>
<DOCNO> 220872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/09/siyaset/siy20.html </URL>
<DATE> 2004/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Politika turu 
</HEADLINE>
<TEXT>

   
   Baykal İstanbul'da sürpriz yapacağız 
   CHP Genel Başkanı Deniz Baykal, İstanbul'da önlerinde sadece psikolojik engel bulunduğunu belirterek, "İstanbul'da bu defa büyük bir sürpriz pişiyor. Sürprize hazır olsun" dedi. Baykal, İstanbul'da 28 Mart seçim hazırlıklarını Hilton Convention Center'da dün düzenlediği aday tanıtım toplantısıyla başlattı. Seçimlerin en ilgi çekici, en önemli yarışının İstanbul'da yaşanacağını kaydeden Baykal, "İstanbul'un uzaktan kumandayla, 'kimi koysam seçtiririm' anlayışıyla yapılacak bir belediye seçimine 'hayır' deme mecburiyeti vardır" dedi. 
   
   Ağar Hükümet, zengini daha zengin yaptı 
   DYP Genel Başkanı Mehmet Ağar, İzmir'in Kınık ilçesinde vatandaşlara seslenirken "15 ay geçti, ne fabrika temeli atıldı, ne de baca tüttü" dedi. Ağar, "Çiftçinin desteklenmesi lazımdır. Türkiye beslenemez hale geldi. Fırsat bu fırsat. Bu hükümet zengini zengin, fakiri fakir yaptı. Bu seçimi iyi değerlendirelim. Bu hükümete 'dur' deme zamanı geldi" diye konuştu. Ağar, konuşmasının ardından DYP'nin Kınık belediye başkan adayı Rifat Ateş, Poyracık beldesi belediye başkan adayı Mustafa Çullu ve Yayakent beldesi belediye başkan adayı Yusuf Akçura'yı tanıttı. 
   
   Nas Kadınlara siyaset kapısını açacağım 
   ANAP Bakırköy Belediye Başkan adayı Ahmet Çetinsaya ile dün seçim kampanyasını başlatan ANAP Genel Başkanı Nesrin Nas, Bakırköy Özgürlük Meydanı'ndan İstanbul Caddesi'ne yürüyerek vatandaşlara karanfil dağıttı. Daha sonra da Büyükşehir adayı Pınar Türenç'le birlikte Bakırköylü Sanatçılar Derneği'ni ziyaret ederek, Cem Karaca anısına açılan deftere düşüncelerini yazdı. Nas, "Attığım her adım, kadınlara siyasetin kapısını ya aralayacak ya da tamamen kapatacak. Bu yolla kadınların önünü açmak istiyorum" diye konuştu. 
   
   Bahçeli, Kapalıçarşı'yı ilk kez ziyaret etmiş 
   MHP Genel Başkanı Devlet Bahçeli, Büyükşehir Belediye Başkan adayı Meral Akşener ve Kıraç Belde Belediye Başkan adayı Naim Süleymanoğlu ile dün Kapalıçarşı ve Mısır Çarşısı'nı ziyaret etti. İlk olarak Kapalıçarşı'yı gezen Bahçeli, Kapalıçarşı Esnafları Derneği'ne de geçerek, sorunlar hakkında bilgi aldı. Bahçeli, ilk defa geldiği Kapalıçarşı'dan çok etkilendiğini söyledi. Çarşının yaşatılması ve korunması gerektiğini vurgulayan Bahçeli, yerel seçimlerde kendilerine sorumluluğun verilmesi halinde bu tarihi mek na her türlü özeni göstereceklerini kaydetti. 
   
   'Kadın milletvekili sayısı artmalı' 
   TBMM Başkanı Bülent Arınç, kadınların siyasi, sosyal ve kültürel yaşamda çok daha yaygın ve ağırlıklı konuma gelmeleri gerektiğini belirterek, "24 olan kadın milletvekili sayısının artmasını temenni ediyorum" dedi. Arınç, 8 Mart Dünya Kadınlar Günü nedeniyle yayımladığı mesajında, "İnsanlık tarihi boyunca pek çok haksızlıkla karşılaşan kadınlar birçok ülkede haklarını elde edebilmek veya koruyabilmek için h l mücadele ederken, Atatürk'ün Türk kadınına birçok Avrupa ülkesinden çok önce seçme ve seçilme hakkı tanınmıştır" ifadelerine yer verdi. 
   
   Türbana hukuki güvence istedi 
   TBMM İnsan Haklarını İnceleme Komisyonu Başkanı Mehmet Elkatmış da Kadınlar Günü mesajında hükümetin AİHM gündeminde bulunan başörtüsü konusunu dostane çözümle halledip insan hakları ve inanç özgürlüğü çerçevesinde hukuki bir güvenceye kavuşturmasını beklediklerini kaydetti. Dünyada her 3 kadından 1'inin şiddete maruz kaldığını kaydeden Elkatmış, "Kadınlarımızın şiddet, cinsel taciz ve cinsel sömürünün hedefi olmaktan kurtarılması gerekmektedir" dedi. 
   
   Kadınlar Günü'ne dayaklı kutlama 
   KAYSERİ'de, Dünya Kadınlar Günü'nde eşlerini döven 2 kişi gözaltına alındı. Tomarza'ya bağlı Tatar köyünde Sami K., ailevi anlaşmazlık nedeniyle eşi Hatun K.'yi yumruklayarak dövdü. Hatun K., Tomarza Devlet Hastanesi'nde tedaviye alındı. Melikgazi ilçesine bağlı Selçuklu Mahallesi'nde de Mustafa E. tartıştığı eşi Elmas E.'ye tokat attı. Eşlerini döven Sami K. ile Mustafa E. jandarma ekiplerince gözaltına alındı. 
   
   Iraklı kadınlara 10 milyon dolar 
   ABD Dışişleri Bakanı Colin Powell, 8 Mart Dünya Kadınlar Günü mesajında, Iraklı kadınları demokratik kamusal yaşam için gerekli beceri ve pratiklerle ilgili eğitebilmek için 10 milyon dolarlık yardım yapılacağını kaydetti. Powell, Saddam rejimi mensuplarının Iraklı kadınlara sistematik olarak tecavüz ettikleri evlerin kapandığını, onların yerine Bağdat, Babil, Basra ve diğer yerlerde kadın yardım merkezleri ve örgütleri açıldığını da belirtti. 
   
   Askere mayın tuzağı 2 ŞEHİT, 4 YARALI 
   Batman'da, bir askeri aracın geçişi sırasında tahrip gücü yüksek mayının teröristlerce uzaktan kumandayla patlatılması sonucu 2 er şehit oldu. Devriye görevi yapan Hasankeyf İlçe Jandarma Komutanlığı'na bağlı bir araç dün saat 15.00 sıralarında Gerçüş ilçesi Yassıca köyü yakınlarına geldi. Bu sırada teröristler yola döşedikleri mayını uzaktan kumandayla patlattı. 
   Batman Valisi Efkan Ala, Batman - Mardin karayolundaki patlamada 2 askerin şehit olduğunu, 4'ünün de yaralandığını açıkladı. Batman Jandarma Bölge Komutanı Tuğgeneral Recep Onur ile İl Jandarma Komutanı Albay Recep Yeşil olay yerine giderek bilgi aldı. Yolda açılan 2 metre derinliğindeki çukur nedeniyle karayolu da trafiğe kapandı. 
   
   
   
   
</TEXT>
</DOC>
