<DOC>
<DOCNO> 211601 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/28/siyaset/siy06.html </URL>
<DATE> 2004/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Zana Türkiye'ye kesin tarih verin 
</HEADLINE>
<TEXT>

   Leyla Zana, Avrupa Parlamentosu Başkanı Cox'a mektup göndererek, AB'nin bu yılın sonunda Türkiye'ye kesin müzakere tarihi vermesini istedi 
   ANKARA Milliyet 

   
   Kapatılan DEP'in cezaevindeki milletvekili Leyla Zana, Avrupa Parlamentosu Başkanı AP Pat Cox'a gönderdiği mektupta, "AB üyelik müzakerelerine başlamış bir Türkiye'de tutsak tutuklu olmayı, AB kapılarının kapatıldığı ya da AB değerlerinden giderek uzaklaşan Türkiye'de özgür olmaya tercih ederim" dedi. 
   Ankara Merkez Kapalı Cezaevi'nde bulunan Zana, kendisini Avrupa Parlamentosu adına 2003 Sakharov Düşünce Özgürlüğü Ödül Töreni'ne davet eden Cox'a mektupla teşekkür etti. Cezaevinde bulunması nedeniyle törene katılamayacağını bildiren Zana, AP'nin DEP davasına yakın ilgisinin farkında olduklarını kaydetti. Davanın, hükümetin Kıbrıs, Kürt sorunu, AB'yle ilişkiler konusunda belirlediği genel bir kopseptin parçası olduğunu öne süren Zana, yargılamanın siyasi olduğunun da ortaya çıktığını savundu. Zana, davayı hukuk zeminine çekme çabalarından vazgeçmeyeceklerini, bu yılın sonunda AB'nin Türkiye'ye vereceği kesin müzakere tarihinin, tıkanmayı açarak AB karşıtlarının direncini kıracağını bildirdi. Müzakere tarihi verilmemesi halinde Türkiye ve bölgenin kaosa sürükleneceğini belirten Zana, "Bizler için önemli olan bireysel özgürlüğümüz değil, ülkemiz, bölge ve dünya barışına katkı sunmak, kalıcılaştırmaktır" diye konuştu. 
   
   Barış mesajı 
   Irak'ta yaşamını yitiren BM Özel Temsilcisi Sergio Vierra de Mello ve BM çalışanları için BM camiası ve Kofi Annan'a taziyelerinin iletilmesini isteyen Zana, Annan'ı, barışa ilişkin çabaları nedeniyle tebrik ettiğini de kaydetti. Zana, savaş ve şiddetin sorunların çözümünde araç olmaktan çıkacağını düşündüğünü söyledi 
   
   
</TEXT>
</DOC>
