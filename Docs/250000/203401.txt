<DOC>
<DOCNO> 203401 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/20/son/sonspo10.html </URL>
<DATE> 2003/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Elazığspor 2-Galatasaray 2 maç bitti 
</HEADLINE>
<TEXT>

     Galatasaray, Süper Lig'de ilk yarıyı 2-1 önde kapattığı Elazığ deplasmanında uzatmanın son saniyelerinde penaltıdan yediği golle maçtan bir puanla ayrıldı. 
     Güzel bir havada ancak kötü zeminde oynanan maçta Galatasaray ilk 45 dakikada rakibine orta sahada Batista, Petre gibi oyuncuları sayesinde etkili bir pres uyguladı. 
     Galatasaray'ın golü de böyle bir baskı sonucu geldi. Orta sahada topu kapan Batista, yaklaşık 20 metre sürdükten sonra ceza sahasına girerken yerden vurdu. Top kalecinin çabasına karşın Galatasaray'ın galibiyet golü olarak filelerle kucaklaştı. 
     Golden sonra da maçın genel akışı değişmedi. Ancak bir Elazığspor atağında, Galatasaraylı Ömer topa yükselirken önündeki Batista'yı yere düşürdü ardından ona takılıp kendisi de yere düştü. Boşta kalan top Galatasaray ceza sahasını karıştırdı. Petre'nin müdahalesi ile Elazığsporlu bir futbolcu kendini yerde bulunca hakem de penaltı noktasını gösterdi. Penaltıyı kullanan Yunus takımının beraberlik golünü attı. 
     İlk yarının uzatma dakikalarında Hasan Şaş'ın ortasında ceza sahasında topla buluşan Bratu takımını bir kez daha galibiyete yükselten golü attı. 
     
     İKİNCİ YARI 

     İkinci yarıya Effa'yı oyuna alarak başlayan Elazığspor Galatasaray kalesi önünde önemli bir baskı kurdu. 
     Orta sahada oyunun kontrolunu eline geçiren Elazığsporlular sarı kırmızılıların kalesinde önemli gol pozisyonları yakaladı. 
     56. dakikada orta alanda topla buluşan Mehmet Deliorman, topu ceza alanının önündeki Czinege'ye kazandırdı. Czinege'nin sert vuruşunda kaleci Aykut meşin yuvarlağı kornere gönderdi. 
     74. dakikada Ramazan'ın ceza alanında havalandırdığı topu alan Effa'nın kafa vuruşunda top kaleci Aykut'ta kaldı. 
     76. dakikada ceza alanında Effa'nın aşırdığı topu Halit kontrol etti. Halit'in sert vuruşunda kaleci Aykut topu kontrol etti. 
     77. dakikada Yunus sağ kanattan ceza alanına girdi. Galatasaray savunmasının müdahalesi sonucu oluşan karambolde, Halit'in sert vuruşunda top filelerle buluştu, ancak ofsayt nedeniyle gol geçerli sayılmadı. 
     90. dakikada hakem Ali Aydın sahaya atılan maddelerden dolayı 3 nolu anonsu yaptırdı. 
     Maçın uzatma dakikalarında Cem'in ortaladığı topu Effa ceza alanı içerisinde kontrol etti. Galatasaraylı Ömer'in arkadan formasından çekmesiyle Effa'nın yerde kalması sonucu hakem Ali Aydın Elazığspor lehine ikinci kez penaltı noktasını gösterdi. Ali Aydın, bu pozisyonda Ömer'i kırmızı kartla oyun dışı bıraktı. Daha sonra Yunus'un penaltı vuruşunda meşin yuvarlak filelerle buluştu 2-2 Penaltı atışından sonra Galatasaray'ın yedek futbolcuları ve teknik heyeti pozisyon öncesi ofsayt olduğu gerekçesiyle saha kenarında yardımcı hakeme itiraz etti ve kısa süreli bir gerginlik yaşandı. 
     Maç, 2-2'lik beraberlikle sona erdi. 
     
</TEXT>
</DOC>
