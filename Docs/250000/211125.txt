<DOC>
<DOCNO> 211125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/26/guncel/gun02.html </URL>
<DATE> 2004/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Çocukları ararken donarak öldüler... 
</HEADLINE>
<TEXT>

   Erzurum'da tipiye yakalanan öğrencileri ararken kaybolan iki kişinin cesetleri bulundu. Çanakkale ve Balıkesir'de de 4 kişi dondu... 
   DOĞAN HABER AJANSI 
   
   Erzurum'da Çat Pansiyonlu İlköğretim Okulu'ndan karnesini alan 7. sınıf öğrencisi Hüseyin Şahan 13 , perşembe günü beş arkadaşıyla Çukurçayır köyüne gitmek üzere yola çıktı. Ancak tipiye yakalanıp yollarını kaybettiler. Bunun üzerine Çukurçayır köyünden Bayram 16 ve Veysel Aktekin 34 de onları aramaya gitti. Öğrencilerden Hüseyin Şahan, donmuş halde bulunurken, Bayram ve Veysel Aktekin ortadan kayboldu. Üç gün boyunca haber alınamayan iki kişinin donmuş haldeki cesetlerine dün ulaşıldı. Bayram ve Veysel Aktekin'in cenazeleri toprağa verilmek üzere, karüstü aracıyla köylerine götürüldü. 
   Geçen hafta iki kişinin donarak hayatını kaybettiği Çanakkale'de iki kişi daha soğuk hava kurbanı oldu. Çıplak köyünden çoban Muharrem Güven 40 Taşköprü mevkiinde önceki gün akşam saatlerinde donarak yaşamını yitirirken, dün sabah Lapseki'nin Harmancı köyünde oturan Ayşe Kurt'un 60 donmuş haldeki cesedi evinde bulundu. 
   
   Son anda kurtarıldı 
   Balıkesir'in Gönen ilçesinde de buzlanan yolda düşerek kafasını yere çarpan Erol Usta 26 hayatını kaybetti. Manyas'ta ise, üç gündür kendisinden haber alınamayan 42 yaşındaki çoban Erdinç Ursavaş'ın donarak öldüğü ortaya çıktı. Trakya Keşan'da, tipide kaybolan Mustafa Uçar da jandarma ekipleri tarafından donmak üzereyken bulundu. Keşan Devlet Hastanesi'ne kaldırılan Uçar'ın 76 sağlık durumunun iyi olduğu açıklandı. 
   
   
</TEXT>
</DOC>
