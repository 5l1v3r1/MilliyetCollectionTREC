<DOC>
<DOCNO> 232085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/16/son/sonspo31.html </URL>
<DATE> 2004/04/16/ </DATE>
<TIME> 23.12 </TIME>
<AUTHOR>  </AUTHOR>
<HEADLINE>
Hagi "Futbolcularım acı çekiyordu.Bu galibiyete ihtiyaçları vardı" 
</HEADLINE>
<TEXT>

     Galatasaray, Denizlispor'u 4-3 yenerek 5 hafta aradan sonra yeniden zaferle tanışırken, teknik direktör Gheorghe Hagi, ''Futbolcularım acı çekiyordu. Bu galibiyete ihtiyaçları vardı'' dedi. 
     Rumen teknik adam, maçtan sonra düzenlediği basın toplantısında, futbolcularının sahada kazanmak için çok arzulu olduklarını, bu galibiyetle de rahatladıklarını söyledi. 
     Soyunma odasında futbolcularını kutladığını belirten Hagi, Galatasaray'ın çok iyi hücum oyuncularına sahip olduğunu ve maçta ofansif olarak da çok iyi oynadıklarını savunmada ise ilk yarıda iki hata yaptıklarını, ikinci yarıda bu alanda daha iyi performans gösterdiklerini söyledi. 
     Hagi, şöyle konuştu 
     ''Futbolcularımın morale ihtiyaçları vardı. Hepimiz insanız. İçleri doluydu. Şu anda patlamayı gösterdiler. Ben bir futbolcu olarak, böyle bir dönemi yaşamanın kolay olmadığını biliyorum. Eminim ki bundan sonra her şey daha iyi gidecek. Şu an için henüz başlangıçtayız. Futbolcularımı oynadığımız maçlarda tanıma fırsatı buldum, geleceği düşünüyorum.'' Galatasaray olarak kazanmaya mecbur olduklarını vurgulayan Hagi, ''Futbolcularım da bunu anlamalı. Bugün 3 gol yedik, ama 4 gol de yiyebilirdik. 4 gol yiyip 5 gol atarsak memnun olurum. Şu an için 3 puan kazanmak önemli. Diğer olayları sonra düşünürüz'' açıklamasını yaptı. 
     Hakemler hakkında hiçbir zaman konuşmayacağını belirten Hagi, sadece kendi işine bakacağını, takım olarak yapmaları gerekeni sahada yaptıkları zaman da kazanacaklarını ifade etti. 
     Saha içinde tartışan Hasan ve Necati'nin, bunu, soyunma odasına taşımadıklarını anlatan Hagi, bu iki oyuncunun iyi insan ve futbolcular olduğunu, zaten iyi olmayanın kadro dışı kalacağını söyledi. 
     
     Schaffer'in maçı izlemesi 
     Basın mensuplarının, Alman teknik adam Schaffer'in maçı izlediğini hatırlatmaları üzerine, Rumen teknik adam, ''Ben Galatasaray'da bulunduğum süre içinde memnunum. Kulübümü en iyi şekilde temsil etmeye çalışıyorum. Teknik direktörün adı önemli değil. Burada olmaktan mutluyum'' derken, ''Baskı altında mısınız '' sorusuna, ''Ben baskıyı çok seviyorum. Bursaspor'dan da o yüzden ayrıldım'' yanıtını verdi. 
     Galatasaray Kulübü İkinci Başkanı ve Futbol Şubesi Sorumlusu Ergun Gürsoy da Denizlispor galibiyetine çok sevinmemeleri gerektiğini söyledi. 
     Gürsoy, ''Önemli olan, arkadaşlığı güçlü takımın iyi oynaması ve bizi sevindirmesi. Önümüzdeki 5 yılın takımını oluşturmaya çalışıyoruz. Eksiklerimizi tespit edip gerekli transferleri yapacağız. Bir mevki için 4-5 oyuncu içinden en iyisini seçeceğiz'' dedi. 
     Alman teknik adam Schaffer'in maçı izlemesi konusunda ise Gürsoy, ''Burası dünyaya açık bir stat. Kendisine sorduk. Denizlispor kalecisini izlemeye gelmiş'' açıklamasını yaptı. 
     
     Bulak "Kazanmamız lazımdı" 
     Denizlispor Teknik Direktörü Giray Bulak, Galatasaray karşısında kazanmaları gereken bir futbol oynadıklarını söyledi. 
     Takımının ilk kez 4 gol birden yediğini kaydeden Bulak, ''Kazanmamız lazımdı. Galatasaray, bilinçli bir şekilde pozisyon üreterek gol yapmadı. Şansları da vardı. Ama bugün kazanmayı çok istediler. Onları kutluyorum. Sahada gençler çok iyi mücadele etti. Son zamanlarda fair-play'e yakışır bir maç oldu'' dedi. 
     
</TEXT>
</DOC>
