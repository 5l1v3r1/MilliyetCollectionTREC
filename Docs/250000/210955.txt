<DOC>
<DOCNO> 210955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/25/siyaset/siy06.html </URL>
<DATE> 2004/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD gezisine 70 gazeteci katılacak 
</HEADLINE>
<TEXT>
   Erdoğan, 153 işadamıyla gidiyor 
   ANKARA Milliyet 

   
   Başbakan Recep Tayyip Erdoğan'ın bayram tatiliyle birlikte 12 gün sürecek ABD ziyareti bugün başlıyor. Erdoğan'ın seyahatinin resmi bölümüne 5 bakan, 153 işadamı, 70 gazeteci ve 100'e yakın bürokrat katılacak. 
   Bu akşam Esenboğa Havalimanı'ndan hareket edecek Erdoğan, temaslarına yarın sabah New York'ta ABD finans çevreleriyle yapılacak kahvaltıyla başlayacak. ABD Musevi Komitesi'nin "Cesaret Ödülü"nü alacak Erdoğan, daha sonra Rum asıllı ABD'li işadamlarıyla da bir araya gelecek. Salı günü, Washington'a geçecek Erdoğan, Türk ve ABD işadamlarıyla toplantısının ardından Musevi ve Müslüman cemaatlerinin temsilcileriyle ayrı ayrı görüşecek. 
   
   Eşi de gidecek 
   Eşi Emine Hanım'ın da eşlik edeceği Erdoğan'ın ABD Başkanı George Bush ve Beyaz Saray yönetimiyle görüşmeleri ise çarşamba günü gerçekleşecek. 
   Perşembe ve cuma günleri, akademik kuruluşlarda konuşma yapıp Türk dernekleriyle bir araya gelecek olan Erdoğan, programının son günü 30 Ocak'ta Boston'a geçerek Harvard Üniversitesi'nde konuşma yapacak. 
   
   Bürokratlar tarifeliyle 
   TOBB, TÜSİAD, TABA, MÜSİAD ve İŞHAD üyelerinden oluşan 153 işadamının yer aldığı gezide Erdoğan'a Milli Savunma Bakanı Vecdi Gönül, Maliye Bakanı Kemal Unakıtan ile Devlet bakanları Ali Babacan ve Kürşad Tüzmen'in yanı sıra salı günü Washington'a geçecek olan Dışişleri Bakanı Abdullah Gül de eşlik edecek. 
   İşadamları ve gazetecilerin başvuruları nedeniyle uçak dolunca, Hazine, bürokratların çoğunun tarifeli seferlerle ABD'ye gitmelerini istedi. 
   İşadamları ve gazeteciler altı günlük gezide, uçak ve otel masrafları için 4 bin dolar ödedi. 
   
   
</TEXT>
</DOC>
