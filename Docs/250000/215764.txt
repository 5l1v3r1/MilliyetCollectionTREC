<DOC>
<DOCNO> 215764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/17/son/sonspo19.html </URL>
<DATE> 2004/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Takım çift kale maç yaptı... 
</HEADLINE>
<TEXT>

     A Milli Takım yarın Danimarka ile yapacağı hazırlık maçı için, bugün 5 Ocak Stadı'nda tam kadro çift kale maç yaptı. 
     Milli Takım'ın file bekçisi Rüştü Reçber, gençleştirilen A Milli Takımı'nın ilk maçlarda beklentilere yanıt veremeyebileceğini, ancak gelecekte iyi olacağına inandığını söyledi. 
     Rüştü Reçber, yarın Adana'da yapılacak Türkiye-Danimarka hazırlık karşılaşması için 5 Ocak Stadı'nda Milli Takımla beraber ilk antrenmanını yaptı. Reçber, FC Barcelona takımında çok oynama şansı bulamadığını, ancak sürekli antrenman yaparak kendini hazır tuttuğunu söyledi. 
     Milli Takımlar Teknik Direktörü Şenol Güneş'in takımı gençleştirmesini desteklediğini belirten Reçber, şunları kaydetti 
     ''Kadrodaki yeni isimler bizlere yabancı değil. Bunların tamamı, Genç ve Ümit Milli Takımlar'da kendini kanıtlayan yetenekli arkadaşlar. Yeni kadro belki ilk maçlarda beklentilere cevap veremeyebilirler, ancak ben futbolcuların gelecekte iyi şeyler yapacaklarına inanıyorum. Her futbolcunun ideali ve hedefi A Milli formayı giymektir. Yeni arkadaşların çok yararlı olacaklarından kuşkum yok. Yalnız, biraz sabır ve hoşgörü gerekiyor.'' Bu arada, kafileye bugün katılan Nihat Kahveci de, yeni isimlerin ve genç oyuncuların uyum sorunu yaşamayacaklarına inandığını söyledi. 
     Kahveci, formunun zirvesinde olduğunu, bunu Milli Takım'a yansıtacağını belirterek, ''Real Sociedad takımında performansım çok yükseldi. Şu anda hiç bir sorunum ve sıkıntım yok. Başarımın Milli Takım'a da yansıması için tüm gücümü ortaya koyacağım. Bunu yarın yapacağımız Danimarka maçında göstereceğim'' Bu arada, Milli Takım, Şenol Güneş'in gözetiminde, sakatlığından dolayı raporlu olan Emre Belözoğlu'nun dışında 5 Ocak Stadı'nda tam kadro çalıştı. Şenol Güneş, 2 takım halinde yarınki Danimarka maçının taktiksel çalışmasını yaptırdı. 
     Bu arada, bu akşam 19.00'da basına kapalı olarak yapılacak son antrenmandan sonra takımın, kamp yaptıkları otelde dinlenmeye çekileceği bildirildi. 
     
</TEXT>
</DOC>
