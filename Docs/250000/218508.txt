<DOC>
<DOCNO> 218508 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/28/son/sondun24.html </URL>
<DATE> 2004/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş Türkiye görüşülebilir deyince direnişimiz yıkıldı 
</HEADLINE>
<TEXT>

     KKTC Cumhurbaşkanı Rauf Denktaş, Annan planının kabul edilemez olduğunu, Türkiye'nin de bunu bir noktaya kadar savunduğunu, ancak Türkiye ''Plan görüşülebilir'' demeye başlayınca, o konudaki direnişlerinin kırıldığını söyledi. Denktaş, bir heyeti kabulünde yaptığı açıklamada, hiçbir zaman müzakereden kaçmadıklarının altını çizerek, müzakere başladıktan sonra bağlanacakları neticeden kaçtıklarını bildirdi. 
     Annan planının kabul edilemez olduğunu, planın kabul edilmesi yönünde bir dayatma olduğunu belirten Denktaş, şöyle konuştu 
     ''Müzakere edeceksin, anlaşabilirsen anlaşacaksın, anlaşamadığın takdirde, Genel Sekreter anlaşamadığımız yerleri dolduracaktı. Yani müzakereden kaçmadık biz. Müzakereye başladıktan sonra bağlanacağımız neticeden kaçtık, bunun kabul edemezdik. Dünyanın hiçbir yerinde böyle bir dayatma olmamıştır. 
     Türkiye bunun kabul edilemez olduğunu, görüşülemez olduğunu bir noktaya kadar getirdi. Ondan sonra 'Görüşülebilir' demeye başlayınca, tabiatıyla bizim o konudaki direnişimiz yıkıldı. 
     Ya 'Biz gelmiyoruz' diyecektik ve Annan planını olduğu gibi kabul edebilecek kişilere kapıyı açacaktık, sonu gelmeyen bir maceraya girecektik. Yahut da Türkiye ile anlaştıktan sonra, 'Olmazsa olmazları sonuna kadar savunacak mıyız Sonuna kadar bizi olmazsa olmazlar konusunda destekleyecek misiniz' sorularımıza anavatan olumlu cevap verince ve bu şartlarda Genel Sekreter'e de 'Toplantıya gelecekler' sözünü verince toplantıya bu şartlarda gittik.'' 
     
     OLMAZSA OLMAZLARIMIZ MASADA SAVUNULUYOR 

     KKTC Cumhurbaşkanı Rauf Denktaş, olmazsa olmazların müzakere masasında savunulduğunu belirterek, ''Ama bunların hiçbirini elde edemesek dahi, bu girdiğimiz kanalın sonucu referandumdur'' dedi. 
     Denktaş, Ertuğrul Hasipoğlu başkanlığındaki Adalet ve Barış Partisi ABP heyetini kabulünde yaptığı açıklamada, kendilerinden imza istenmediğini, kensisinin böyle bir anlaşmayı imzalamayacağı bilindiği için imzadan vazgeçildiğini kaydetti. 
     ''Doğrudan, görüşülür, anlaşırsanız anlaşırsınız, anlaşmazsanız Genel Sekreter boşlukları doldurur, referanduma gidersiniz şekline gelmiştir'' diyen Denktaş, bu nedenle New York görüşmesinde BM Genel Sekreteri Kofi Annan'ın mutlak hakemliğinin altına Türkiye ve Yunanistan safhasını da koyduklarını anımsattı ve bunun tam istedikleri gibi olmadığını belirtti. 
     Bugüne kadar yapılan görüşmelerde istedikleri sonucu alamadıklarını açıklayan Denktaş, ''Ama bunlar ilk girişimlerdir. Samimiyetle devam edeceğiz, olmazsa olmazlarımızı korumaya çalışacağız'' dedi. 
     Türk tarafının önerilerinin Rum basınında ''hiçbir şekilde kabul edilmez'' olarak nitelendiğine işaret eden Denktaş, ''Biz de onların yaklaşımını kabul edilir bulmamaktayız. Zorluklar devam etmektedir'' diye konuştu. 
     
     BAŞBAKAN ERDOĞAN İLE GÖRÜŞME 

     Bir konferans için 3 Mart Çarşamba günü Ankara'ya gideceğini belirten Denktaş, Ankara'da Başbakan Recep Tayyip Erdoğan ile de görüşeceğini bildirdi. 
     Denktaş, Erdoğan ile görüşmesinde, Kıbrıs konusunda o güne kadar gelinen noktayı birlikte değerlendireceklerini ifade ederek, ''Türkiye ile birlikte yürümek mecburiyetimizi herkes idrak etmektedir. Kendilerine, bastığımız yerin ne olduğunu, attığımız adımların bizi nereye götürmekte olduğunu, daima olduğu gibi bütün samimiyetimizle söyleyeceğiz'' diye konuştu. 
     Halkın, gözlerini açarak, olup bitenleri iyi anlamasını, sonra kimseyi suçlamamasını isteyen Denktaş, kendisinin görüşmelerde ne olduğunu her gün açıkladığını kaydetti. Müzakerelerin 22 Mart'ta sona ereceğini anımsatan Denktaş, şöyle konuştu 
     ''Şimdiki halde eğer biz Annan planını olduğu şekliyle kabul edersek, perişaniyettir, adadan yok oluştur, yıkımdır. Onun için bunları düzeltmeye çalışıyoruz, ama fazla yol kat etmediğimizi görüyorsunuz.'' 
     
     ''BÖYLE KADER OLMAZ'' 

     Bazılarının ''Annan planı kaderimizdir, düzeltmek için uğraşalım, düzeltebildiğimizi düzeltiriz. Artık referandumda evet diyelim de işimiz bitsin'' dediğine değinen Denktaş, ''Böyle kader olmaz. İnsan kendi kaderini başkalarının eline bırakmaz. Görerek, bilerek, değerlendirerek, ne olacağını, ne getirdiğini, ne götüreceğini bilerek karar vereceğiz'' dedi. 
     Başbakan Mehmet Ali Talat'ın, halk için, en iyisini yapmak için yardımcı olduğunu belirten Denktaş, şunları söyledi 
     ''Ama bir gün kendi partisi açısından, 'Hayır, ben buraya kadar gelirim sizinle, buradan öteye gitmem' diyebilir. Biz onu diyebiliriz. Bilinçli bir ittifak içerisindeyiz ve halka hizmet için işbirliği yapmaktayız. Herkes bu durumu kavrarsa, her seçimde düşman cephelere ayrılmaktan vazgeçeriz. Demokratik bir yarış olduğunu bilerek birbirimizi kırmaksızın yarışımızı yaparız.'' 
     
</TEXT>
</DOC>
