<DOC>
<DOCNO> 211408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/27/yazar/yilmaz.html </URL>
<DATE> 2004/01/27/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
TÜSİAD'ın raporu, AKP'nin tasarısı 
</HEADLINE>
<TEXT>

   
   Aralık ayının son haftasında Ankara'da yapılan Yüksek İstişare Kurulu toplantısı, sonra da geçen hafta İstanbul'daki merkezlerinde TÜSİAD, kamuda istihdam fazlası olmadığını açıklayan raporu kamuoyunun gündemine ısrarla getirdi 
   Önümüzdeki günlerde de AKP'nin hazırladığı personel yönetimi kanun tasarısı komisyonlarda tartışmaya açılacak. Ve Meclis'e gelecek... 
   TÜSİAD Yönetim Kurulu üyesi Oktay Varlıer'in sunduğu "Karılaştırmalı Bir Perspektiften Türkiye'de Kamu Sektörü Göstergeleri" raporunda, "Türkiye'de toplam nüfusa göre, kamuda çalışan sayısı gelişmiş ülkelerin altında" çıktı. 
   Varlıer, "Kamuda fazla istihdam var zannediyorduk" diyerek patronların bir yanılgısını da vurgulamıştı. 
   Toplam kamu istihdamının toplam nüfusa oranı Türkiye'de yüzde 4.6 olurken, gelişmiş ülkelerde bu oran yüzde 11'e kadar çıkıyor. Ancak kamu istihdamının çalışan nüfusa oranında denge tersine dönüyor. 
   TÜSİAD'ın Ankara'daki toplantısına konuşmacı olarak Başbakan Yardımcısı Mehmet Ali Şahin ve OECD Kamu Yönetim Bölümü Genel Müdür Yardımcısı Rolf Alter de katılmıştı. Alter, işadamlarının kamu yönetim reformu konusunda hükümetle ile aynı isteği paylaşmalarını olumlu ve dikkate değer bir tavır olarak yorumlamıştı. 
   İstanbul'da ise Varlıer, genişletilerek yeniden sunulan raporun asıl amacının, AKP hükümetini izlemeyecek bir veri tabanının oluşmasını sağlamak olduğunu vurguluyordu. 
   Rapor, kamu çalışanlarının ekonominin ihtiyaçlarını karşılamadığı gri alanı tartışmaya açıyor. Bu alana siyaset, kayırmaca, rüşvet, baskı ne istersen girebilir. 
   Sağlık, eğitim, vergi, güvenlik gibi devletin hizmet ürettiği temel alanlarda istihdam açığı oluyor, "ne iş olsa yaparım" kategorisindeki istihdamda ise yığılma gözüküyor. 
   Patronlar her fırsatta, "AKP hükümetinin, tek başına iktidara geldiği için popülizm yapma zorunluğu yok. Parti yakınlığı olduğu için birilerini işe yerleştirmeye çalıştırmamalı" gibi sözlerle mesajlarını iletiyorlar. 
   İstihdam fazlası yerlerde çalışanlar, özel bir eğitimden geçirilerek, çalışan sayısının ihtiyacı karşılamadığı alanlara kaydırılması önerisini getiriyorlar. 
   
   Sınav sistemi değişiyor 
   Geçtiğimiz haziran ayında Mehmet Ali Şahin, personel reformu taslağı hazırlatmıştı. Aynı günlerde Devlet Personel Daire Başkanlığı da bir rapor hazırladı. Her iki tasarı, Başbakan Tayyip Erdoğan'a iletildi. 
   Bu hafta Meclis'e gelmesi beklenen Kamu Yönetimi Temel Kanunu KYTK tasarısının geçmesinden sonra, bağlı yasalar gündeme gelecek. Bunlardan biri de personel yönetimi kanun tasarısı olacak... 
   AKP merkez sınav ile kamunun eleman alma yöntemini esnetmek istiyor. Verilen örneklerden yola çıkarak diyelim ki, işe alınacak hemşire iğne yapmasını bilmiyor. Burada merkezi sınavı geçenler arasında uygulamalı bir yetenek sınavına ihtiyaç duyuluyor. 
   Özel yetenek sınavının tartışmalı olacağı kesin. Aynı örnekten yola çıkarsak, hemşirenin iğne vurmasını bilerek okulundan mezun olması gerekmez mi Diplomaların manası nerede kalıyor Adam mühendis çıkmış, "Ya öğrenmemişse mi" diyeceğiz .. 
   Şahin, tasarının komisyonlarda tartışılarak Meclis'e gelmesi için çaba harcanacağını söylüyor. Umarım KYTK'nunda olduğu gibi, tasarı yerine muhalefet tartışılmaz. 
   
      
   
</TEXT>
</DOC>
