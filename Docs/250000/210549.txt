<DOC>
<DOCNO> 210549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/23/magazin/mag01.html </URL>
<DATE> 2004/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
12 Eylül nostaljisi 
</HEADLINE>
<TEXT>

      ALİ'CE Ali Eyüboğlu 
   
   Yılmaz Erdoğan'ın Gevaş'ta çektiği 'Vizontele Tuuba' bugünden itibaren Türkiye'nin sinema salonu olan her köşesinde vizyonda. Erdoğan'ın bu kez yönetmenliğini tek başına üstlendiği filmi önceki geceki galasında izledik. 
   'Vizontele Tuuba', ne demek istediğini iyi anlatan bir dönem filmi. 'Vizontele', 1970'li yılları anlatıyordu, 'Vizontele Tuuba' ise 1980'in sonbaharını beyazperdeye taşıyor. İkinci filmi izlemek için ilkini izlemiş olmak gerekmiyor. 
   Erdoğan'ın doğup, büyüdüğü kasabadan baktığı Türkiye'deki traji - komik olaylar, 12 Eylül darbesiyle, yine traji - komik bir şekilde son buluyor. Kenan Evren'in "Yönetime el koyduk netekim" dediği 12 Eylül 1980'de lisede ya da üniversitede okuyanlar veya o dönemin bilincinde olanlar için keyifli bir nostalji filmi 'Vizontele Tuuba'. Güldürürken düşündüren, zekice esprilerle bezeli bir dönem filmi. 
   Ancak günümüz sinema seyircisinin önemli bir bölümünü oluşturan gençler, Erdoğan'ın filmini yaptığı 1980 sonbaharından sonra dünyaya geldi. Onlar filmi izleyince, "20 - 25 yıl önce böyle şeyler mi oldu Türkiye'de " diyebilir. 
   'Vizontele Tuuba'nın, 3.5 milyon seyirciyle sinemada gişe rekorunu elinde bulunduran 'Vizontele'yi geçip - geçmemesi, işte bu kuşağa bağlı. 12 Eylül'ün 'apolitik' gençliği, 12 Eylül'ü anlatan filme de kayıtsız kalırsa Erdoğan'ın işi zor. 
   
   'Deli Emin' de zenginleşti 
   'Vizontele'den sonra Erdoğan'a yönelik şöyle eleştiriler de vardı "Yılmaz Erdoğan, oynamasın, sadece yazsın." 
   Anlaşılan o ki, Erdoğan, kalemi kadar oyunculuğunun da güçlü olduğunu göstermek için 'Vizontele Tuuba'nın her sahnesinde 'Deli Emin'e rol yazdı. 'Vizontele'de 'Deli Emin' her yere bisikletle gidiyordu. 'Tuuba'da o da zenginleşti, motosiklete terfi etti, hem de sepetlisine. 'Deli Emin'in filmde motosikletine yaptığı asansörlü garaj sahnesi var ki, muhteşem... 
   Erdoğan, eski aşkı Deniz Akkaya'yı niye bu filmde oynattığı sorusuna, "Filmde bir 'Deniz Kızı' vardı, onu da en iyi Deniz Akkaya oynardı" diye yanıt vermişti. Akkaya'yı filmde izleyince anladık ki "Beni çok zorlarsanız gözümü kırpmadan yalan söylerim" diyen Erdoğan, yine gözünü kırpmadan konuşmuş. 
   
   
</TEXT>
</DOC>
