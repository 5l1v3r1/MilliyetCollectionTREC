<DOC>
<DOCNO> 237398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/05/yasam/ayas.html </URL>
<DATE> 2004/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Kapıyı ölüm çaldı 
</HEADLINE>
<TEXT>


Polise göre, İhsan ve eşi Sibel Güven, evden çıkmaya hazırlanırken öldürüldü. Katil ya da katiller, çiftin kafalarına birer kurşun sıktı, kapıyı çekti ve kaçtı .. 

ELVAN EZBER M.AKİF ERDEM GÖKHAN KARAKAŞ İstanbul 

'Dost tarikatı' lideri olduğu iddia edilen İhsan Güven 81 ile felsefe öğretmeni eşi Sibel Güven'in 41 , kapıdan çıkmaya hazırlandıkları sırada aynı silahtan çıkan kurşunlarla öldürüldükleri belirlendi. Tuzla'daki evlerinde önceki gün doktor arkadaşlarının çilingire kapıyı açtırması üzerine cesetleri bulunan emekli binbaşı Güven ile eşinin katil zanlılarının peşine düşen polis, bilgisayar ve bazı eşyaları incelemek üzere dün evden aldı. 

Evden çalınan eşya yok 
Çiftin, bulunmalarından dört gün önce öldürüldüklerini saptayan polis, kapı eşiğinde cesedi bulunan Sibel Güven'in günlük kıyafetlerini ve ayakkabılarını giydiğini, İhsan Güven'in tek ayakkabısını giymiş halde olduğunu belirledi. Bu detaylar ve çiftin geçen cuma saat 13.00'te bir yakınlarını arayarak dışarı çıkacaklarını söylemelerinden yola çıkarak, İhsan ve Sibel Güven'in kapı önünde öldürüldükleri ihtimali üzerinde duran polis, evde hiçbir yerin karıştırılmamış ve çiftin üzerlerindeki cep telefonu ve cüzdanlar da dahil hiçbir eşyalarının alınmamış olması nedeniyle, zanlı ya da zanlıların cinayetten hemen sonra kapıyı çekerek uzaklaştıkları görüşünde. 

İki 'tık' sesi duyuldu 
Polis, cesetlerin bulunmasının ardından çiftin komşularının ve mahalle sakinlerinin bilgisine de başvurdu. 
Cinayetin işlendiği saatlerde birkaç kişi, art arda iki 'tık' sesi duyduğunu söyledi. Bu arada polis, olay yerinde bulunan iki adet 7.65 milimetre çapındaki boş kovan ile mermi çekirdeklerini de kriminal laboratuvarda incelemeye aldı. 

Silah, İstanbul'da temiz 
İncelemede iki kişiyi öldüren tabancanın, İstanbul içinde herhangi bir olayda kullanılmadığı, Türkiye çapındaki incelemesinin de sürdüğü belirtildi. Adli Tıp'ta yapılan incelemede de, İhsan Güven'in sol kaşının hemen üzerinden giren ve başının sağ tarafından çıkan 7.65 milimetre çaplı bir mermi çekirdeğiyle hayatını kaybettiği belirlendi. Sibel Güven'in boynundan giren 7.65 milimetre çaplı merminin ise içeride kaldığı anlaşıldı. 
Sibel Güven'in öğretmenlik yaptığı Pendik İmam Hatip Lisesi'nde ise dün sessizlik hakim oldu. 11 - B sınıfındaki öğrenciler, öğretmenleri için anma töreni düzenledi. Güven'in dün derse gireceği sınıftaki öğrenciler de tahtaya, "Başımız Sağ Olsun, Seni Unutmayacağız" yazarak üzüntülerini dile getirdi. 

"Atatürk'ü dilinden düşürmezdi" 
Güven çiftinin cenazeleri, Habipler Merkez Camii'nde kılınan cenaze namazının ardından dün Yayla Mezarlığı'nda toprağa verildi. 
Cenaze törenine şarkıcı Çelik Erişçi ve İskender Doğan'ın yanı sıra 100 kadar türbanlı imam hatip lisesi öğrencisiyle çiftin çok sayıda dost ve arkadaşı katıldı. Cenaze namazı öncesinde gazetecilere açıklama yapan Doğan, "1980'den beri kendisini tanırım. Tarikatçı değildi. Abimizdi, zaman zaman bir araya gelip bilim ve felsefe alanında konuşurduk. Atatürk'ü dilinden düşürmezdi. Onun sayesinde Atatürk'ü çok iyi tanıdım" dedi. Çelik ise konuşmadı. 

Kardeş Güven Cinayet siyasi 

İhsan Güven'in kardeşi Ömer Güven 77 , cinayetlerle ilgili şöyle konuştu "Ağabeyim Aralık 2002'de öldürülülen Doç. Dr. Necip Hablemitoğlu ile yakın arkadaştı. Onu öldüren zihniyet ağabeyimi de öldürmüş olabilir. Siyasi bir cinayete kurban giden ağabeyim tarikatçı değil, Atatürk ilkelerine bağlı bir milli birlik raportörüydü." 

Salih İzzet Erdiş, onu yazmıştı 

Yasadışı İBDA - C örgütü li-deri Salih İzzet Erdiş, geçen yıl yayımlanan 'Telegram - Zihin Kontrolü' adlı kitabında, İhsan Güven'le ilgili şu iddialarda bulundu "Başlarında emekli Binbaşı İ.G. Kısmeti ayağına gelmiş bir avcı gibi. Kendisinden 40 - 45 yaş küçük eşi, ondan boşandıktan sonra, bestelerinin peşine düşmüştü. Bu arada, grubun 'toplu seks' yaptığına ve içlerine girenleri buna zorladığına dair haberler de, benim için sürpriz olmayan bir hadise.. 

İBDA C mi öldürdü 

İhsan Güven'in, bir ay önce İslami Büyük Doğu Akıncılar Cephesi İBDA C tarafından tehdit edildiği gerekçesiyle polise başvurduğu öne sürüldü. Polis, liderleri Erdiş'in 'kendiliğinden zuhur diyalektiği' anlayışı çerçevesinde cinayeti örgüt üyelerinin işlemiş olabileceği inancında. 'Zuhur diyalektiği', bir örgüt üyesinin aklına gelen eylemi gerçekleştirebilmesine dayanıyor. Kartal F Tipi Cezaevi'nde yatan Erdiş, beyin kontrol yöntemiyle kendisine müdahale edildiğini iddia etmişti. Bu arada İBDA C'nin bir gazeteye cesetler bulunmadan 8 saat önce bir mail göndererek olayı üstlendiği iddia edildi. 


</TEXT>
</DOC>
