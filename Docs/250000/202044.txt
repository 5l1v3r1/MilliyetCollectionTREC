<DOC>
<DOCNO> 202044 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/14/son/sonspo19.html </URL>
<DATE> 2003/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünyanın en büyüğü Boca Juniors, Milan tuş 
</HEADLINE>
<TEXT>

     Futbolda bu yıl 42.si düzenlenen Kıtalararası Kupa'yı İtalya'nın AC Milan takımına penaltı atışları sonucunda 3-1 üstünlük sağlayan Arjantin ekibi Boca Juniors kazandı. 
     Japonya'nın Yokohama kentinde yapılan karşılaşmanın normal süresi AC Milan'dan 24. dakikada Tomasson ve Boca Juniors'dan 29. dakikada Donnet'in golleriyle 1-1 sona erdi. ''Gümüş gol'' uygulamasının geçerli olduğu kupa maçının uzatma bölümlerinde de gol olmayınca, penaltı atışlarına geçildi. İtalyan ekibi kullandığı 4 penaltı atışından ancak 1'ini gole çevirirken, Arjantin temsilcisi ise atışlardan 3'ünü golle sonuçlandırdı ve kupaya uzandı. 
     İtalyan ekibi AC Milan bugüne dek kupayı 1969, 1989 ve 1990, Arjantin temsilcisi de 1977 ve 2000 yıllarında müzesine götürmüştü. 
     Bu arada bu sonuçla kupayı Arjantin takımları 9. kez kazanırken, İtalyan ekipleri ise 7 şampiyonlukta kaldı. Güney Amerika takımları toplamda kupayı 22. kez müzelerine götürme başarısını elde etti. Avrupalı takımları ise 20'de kalarak, bu maç öncesinde Güney Amerika takımlarını yakalama şansını kullanmadı. 
     
</TEXT>
</DOC>
