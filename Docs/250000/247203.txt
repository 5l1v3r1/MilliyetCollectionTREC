<DOC>
<DOCNO> 247203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/11/son/sontur11.html </URL>
<DATE> 2004/06/11/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Er ''Eski DEP milletvekilleri pasaport için başvurursa gereği yapılır'' 
</HEADLINE>
<TEXT>

     Emniyet Genel Müdür Yardımcısı ve Emniyet Genel Müdürlüğü Sözcüsü Ramazan Er, kapatılan DEP'in eski milletvekillerinin tahliyesinin yargı kararıyla gerçekleştiğini belirterek, bunun yorumlanmasının kendileri açısından söz konusu olamayacağını bildirdi. 
     Haftalık basını bilgilendirme toplantısında teşkilatının eğitim ve meslek içi çalışmaları hakkında bilgi veren Er, gazetecilerin sorularını da yanıtladı. 
     ''Kapatılan DEP'in eski milletvekillerinin tahliyesi, TRT'nin Kürtçe dahil lehçe yayınları ve PKK KONGRA-GEL terör örgütünün başlattığı eylemleri'' nasıl değerlendirdiğinin sorulması üzerine, Ramazan Er, PKK'nın, ABD ve AB ülkeleri tarafından terör örgütü listelerine alındığını anımsattı. Er, ''Biz Türkiye Cumhuriyeti olarak barıştan yanayız. Bu örgüt ve diğerleriyle ilgili bugüne kadar 8 defa yasa çıkarılmıştır. Bundan yararlanan da olmuştur, yararlanmayan da olmuştur'' dedi. 
     Dışişleri Bakanı ve Başbakan Yardımcısı Abdullah Gül'ün, tahliye edilen eski milletvekillerine pasaport verilmesinin İçişleri Bakanlığı'nın kararına bağlı olduğunu açıkladığını belirten bir gazetecinin sorusu üzerine de Ramazan Er, Türkiye Cumhuriyeti'nin hukuk devleti olduğunu söyledi. Er, ''Şu ana kadar bir başvuru yapılmadı. Böyle bir başvuru yapılırsa, meri mevzuat ve Pasaport Kanunu çerçevesinde gerekli değerlendirmeler yapılır'' diye konuştu. 
     Ramazan Er, bir başka soru üzerine de kapatılan DEP'in eski milletvekillerinin tahliyesinin bir yargı kararı olduğunu, yargı kararını kendilerinin yorumlamasının söz konusu olmayacağını ifade etti. 
     NATO zirvesiyle ilgili alınan güvenlik önlemleri konusundaki bir soruya da Er, ''Arkadaşlarımız, detayları da göz önüne alarak her türlü tedbiri alıyor. Türkiye daha önce de çok sayıda uluslararası toplantıya ev sahipliği yaptı'' açıklamasında bulundu. 
     
</TEXT>
</DOC>
