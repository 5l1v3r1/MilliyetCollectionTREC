<DOC>
<DOCNO> 220572 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/07/son/sontur22.html </URL>
<DATE> 2004/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ta öldürülen Türk şoför toprağa verildi... 
</HEADLINE>
<TEXT>

     Irak'ta silahlı saldırı sonucu öldürülen TIR şoförü Servet Demir, memleketi Gaziantep'in Nurdağı İlçesi'ne bağlı Belpınar Köyü'nde toprağa verildi. 
     Edinilen bilgiye göre, Türkiye'den Irak'ın Tikrit kentine mal götüren Türk TIR konvoyuna yapılan silahlı saldırıda hayatını kaybeden Servet Demir'in cenazesi Habur Gümrük Kapısı'nda ABD'li yetkililerden alınarak köyüne getirildi. 
     Servet Demir'in cenazesi, ailesi, yakınları ve köy halkının katılımıyla cenaze namazının ardından köy mezarlığında toprağa verildi. 
     Bu arada, saldırıda yaralanan TIR şoförleri Ramazan Kavak, Şükrü Kan ve Adem Çakmak'ın Gaziantep Üniversitesi Tıp Fakültesi Hastanesi'nde tedavi edildikleri öğrenildi. 
     
</TEXT>
</DOC>
