<DOC>
<DOCNO> 241322 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/20/son/sondun03.html </URL>
<DATE> 2004/05/20/ </DATE>
<TIME> 07.35 </TIME>
<AUTHOR>  </AUTHOR>
<HEADLINE>
Wolfowitz'den Irak'ta yanlış hesap itirafı 
</HEADLINE>
<TEXT>

     Deniz Arslan bildiriyor 

ABD Savunma Bakan Yardımcısı Paul Wolfowitz, Irak'ta Saddam Hüseyin rejiminin devrilmesinin savaş değil, barış getireceği yönündeki planlarının yanlış hesap olduğunu kabul etti. 
     Wolfowitz, Kerkük kentinden ise ''Kürt-Arap kenti'' olarak bahsetti. 
     Irak savaşının fikri mimarı Wolfowitz, Senato Dış İlişkiler Komitesi'nde sorgulama sürecinden geçti. 
     Wolfowitz, Iraklıların uzun bir işgal sürecini hoşgörüyle karşılayacağı, Saddam'ı deviren Amerikan güçlerinin, savaş değil barış yaratacağı yönündeki planlamalarda ''yanlış hesap'' yapıldığını kabul etti. 
     Bakan Yardımcısı, Irak'taki güvenlik durumunu değerlendirirken de, kuzeyde, Kerkük'ün özellikle şiddet kaynağı olmasından endişe edildiğini belirtirken bu kentten, ''karışık Kürt-Arap kenti'' olarak bahsetti ve Türkmenlerden söz etmedi. 
     Wolfowitz, Kerkük'te geçen yıl şiddet olayı olmaması dolayısıyla çok şanslı olduklarını söyledi. 
     Irak'taki gidişat konusunda iyimserlik ifade eden Wolfowitz, Irak'ın kendi kendini yönetme ve savunmaya doğru ilerlediğini ve bunun da kazanmak için kilit olduğunu belirtti. 
     Ancak senatörlerin sorularıyla güç durumda bıraktığı Wolfowitz, ABD'nin, Irak'ta güvenlik güçleri oluşturmada yavaş kaldığını veya Saddam Hüseyin'in Baas Partisi'ne mensup onbinlerce Iraklıya hükümet ve siyasi hayatı yasaklayan erken politikanın fazla sert olduğunu kabul etti. 
     Savunma Bakan Yardımcısı, planlamada da eksik kaldıklarını, Saddam Hüseyin ve destekçilerinin direnişini düşündüklerinden güçlü bulduklarını itiraf etti. 
     
     ''ABD BAŞARISIZLIK KORKUSUYLA YÜZ YÜZE'' 

     Washington Post gazetesi, Wolfowitz'in Senato'daki oturumdaki konuşmasını, ''ABD, giderek büyüyen başarısızlık korkusuyla yüz yüze'' başlığıyla verdi. 
     Gazete, Bush yönetiminde, kongre üyeleri ve Iraklılarda, Irak işgalinin başarısızlığın eşiğinde olduğu yönünde korkunun büyüdüğünü ve Wolfowitz'in de geçen yıl yapılan ciddi hataları itiraf ettiğini yazdı. 
     Wolfowitz, Senato'daki konuşmasında, Iraklıların uzun bir işgal karşısında sabırlı olacaklarını ve güvenlik koşullarında, şu anda karşılaşılana göre çok daha istikrarlı bir ortam sağlayacaklarını hesapladıklarını söylemişti. 
     
</TEXT>
</DOC>
