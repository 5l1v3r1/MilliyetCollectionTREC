<DOC>
<DOCNO> 231962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/16/son/sondun35.html </URL>
<DATE> 2004/04/16/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Felluce'de ilk kez doğrudan görüşme yapılacak 
</HEADLINE>
<TEXT>

     Amerikan güçlerinin Irak'ta 12 gündür kuşatma altında tuttuğu Sünnilerin kalesi Felluce kentinden temsilcilerle Amerikalı yetkililerin, bugün ilk kez doğrudan görüşme yapmalarının planlandığı bildirildi. 
     Amerikalı yetkililer, Felluce kenti temsilcileriyle görüşme yapacaklarını açıklarken, görüşmenin içeriği ve Felluce temsilcilerinin kimler olacağı hakkında bilgi vermedi. 
     Görüşme için Felluce yakınındaki bir Amerikan üssünde bir masa oluşturulduğu, görüşmede ABD'yi temsilen koalisyon yönetiminde yer alan bir Amerikalı yetkiliyle, bir Amerikalı askeri yetkilinin bulunacağı kaydedildi. 
     Felluce'de direnişi kırmak ve çatışmaları sona erdirmek için, bugüne kadar kent temsilcileriyle ABD yanlısı Iraklı liderler görüşme yapıyordu. 
     Bu arada, geçen pazar günü ilan edilen ateşkese rağmen yer yer çatışmaların sürdüğü Felluce kentine bugün bir Amerikan F-16 uçağı tarafından bomba atıldığı haber verildi. Bombardımanda büyük bir patlamayla isabet alan kentteki bir binanın yıkılmasıyla, bölgede gökyüzünün yoğun dumanla kaplandığı belirtildi. 
     
</TEXT>
</DOC>
