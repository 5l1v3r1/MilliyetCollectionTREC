<DOC>
<DOCNO> 206763 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/06/son/sondun25.html </URL>
<DATE> 2004/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Hindistan ve Pakistan barış görüşmelerine şubatta başlayacak 
</HEADLINE>
<TEXT>

     Hindistan ve Pakistan, aralarında Keşmir sorununun da bulunduğu tüm sorunları içeren barış diyaloğuna gelecek ay başlayacaklarını açıkladılar. 
     Hindistan Dışişleri Bakanı Yashwant Sinha, güney Asya ülkeleri zirve toplantısının ardından, iki ülke tarafından benimsenen ortak bildiriyi okudu. 
     Sinha, ''Normalleşme sürecini ilerletmek için, Pakistan devlet başkanı ile Hindistan başbakanının, Şubat 2004'de kapsamlı diyalog sürecini başlatma konusunda anlaşmaya vardıklarını'' söyledi. 
     Görüşmelerin yeri türünden detayların henüz belirlenmediğini belirten Sinha, görüşmelerin, nihai bir barış anlaşmasıyla sonuçlanacağına dair iyimserliği dile getirdi. 
     Sinha, ''Her iki lider de yapıcı diyaloğun barış, güvenlik, haklarımızın ve gelecek kuşakların ekonomik kalkınması ortak amacı doğrultusunda gelişmeye yardımcı olacağı konusunda mutabık kaldılar'' dedi. 
     Sinha, Hindistan ve Pakistan liderlerinin, yeniden başlayacak diyaloğun, aralarında Cammu-Keşmir meselesinin de bulunduğu tüm sorunların barışçı çözümüne götüreceği konusunda emin olduklarını söyledi. 
     Bu sürpriz açıklama, Güney Asya Bölgesel İşbirliği toplantısı çerçevesinde Hindistan Başbakanı Atal Bihari Vajpayii ile Pakistan Devlet Başkanı Pervez Müşerref arasındaki görüşmelerin ardından geldi. 
     
</TEXT>
</DOC>
