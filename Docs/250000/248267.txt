<DOC>
<DOCNO> 248267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/16/ekonomi/eko07.html </URL>
<DATE> 2004/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Telekom tasarısı TBMM'de takıldı 
</HEADLINE>
<TEXT>


ANKARA Milliyet 

Görüşmelerine geçen hafta başlanan Telekom'un özelleştirilmesi ile ilgili yasa tasarısının dün de sadece bir maddesi kabul edildi. Milletvekillerinin devamsızlığına takılan tasarının görüşmeleri tamamlanamadan oturum kapandı. 
Tasarının dün benimsenen 4. maddesi, Türk Telekom hisselerinin satışı sonucu kamu payının yüzde 50'nin altına düşmesi durumunda, Türk Telekom'da asli ve sürekli görevlerde çalışanlar ile sözleşmeli personel statüsünde çalışanlar, kapsam dışı personelden Türk Telekom'da çalışmaya devam etmek istemeyenler ile Türk Telekom'da çalışmaya devam etmek istemekle birlikte bu istekleri yönetim kurulunca uygun görülmeyenlere ilişkin personelin durumunu düzenliyor. 
Bu personelin listesi, hisse devir sözleşmesinin imzalanmasından itibaren 30 gün içerisinde Devlet Personel Başkanlığı'na bildirilecek. Bu personel Devlet Personel Başkanlığı tarafından başka kamu kurum ve kuruluşlarına nakledilecek. Başka kamu kurum ve kuruluşlarına nakledilen İş Kanunu'na tabi kapsam dışı personele, iş mevzuatına göre herhangi bir tazminat ödenmeyecek. 


</TEXT>
</DOC>
