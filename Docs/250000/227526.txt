<DOC>
<DOCNO> 227526 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/son/sondun30.html </URL>
<DATE> 2004/04/01/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
NATO'nun Karadziç operasyonu yine başarısız 
</HEADLINE>
<TEXT>

     NATO, Bosnalı Sırp liderlerden Radovan Karadziç'i yakalamak için düzenlediği son operasyonun başarısız olduğunu açıkladı. 
     BBC'nin haberine göre, operasyon başkent Saraybosna'ya bir kaç kilometre uzaktaki Pale kentinde yapılıyordu. 
     Bir helikopter ile 40 civarında Amerika, İngiltere ve İtalya askerinin yer aldığı operasyon sabah erken saatlerde şehir merkezindeki kilise yakınlarında başlamıştı. 
     Görgü tanıkları, askerleri kilise rahibinin evine baskın düzenlerken gördüklerini daha sonra da bir patlama ve silah sesleri duyduklarını söyledi. Olayda en az iki kişinin yaralandığı bildiriliyor. 
     Geçtiğimiz yıl, NATO Karadziç'i yakalamak için çabalarını artırmıştı. Karadziç'i yakalamak için düzenlenen bu operasyon son üç ay içinde düzenlenen ikinci operasyondu. 
     Karadziç soykırım suçlamasıyla Lahey'deki Birleşmiş Milletler Savaş Suçları Mahkemesi'nde yargılanmak üzere aranıyor. 
     
</TEXT>
</DOC>
