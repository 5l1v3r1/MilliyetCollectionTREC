<DOC>
<DOCNO> 209740 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/19/son/sontur33.html </URL>
<DATE> 2004/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir'de çiğ köfteyi satan işyerinin sahibi Vicdan azabı çekiyorum 
</HEADLINE>
<TEXT>

     İzmir'de, çiğ et yemekten kaynaklandığı belirtilen ''Trişinellozis'' hastalığına neden olduğu iddia edilen çiğ köfteleri satan işyerinin sahibi Nusret Ermaner, olaylar nedeniyle ''vicdan azabı'' çektiğini söyledi. 
     Ermaner gazetecilere yaptığı açıklamada, çiğ köfte yapımında kullandığı eti Urla'daki bir marketten ''dana eti'' diye aldığını ifade ederek, olayın ortaya çıkmasının ardından ''yıkıldığını'' belirtti. İzmir'de 30 yıldır çiğ köftecilik yaptığını ve sağlıklı ürünleriyle tanındığını anlatan Ermaner, şunları söyledi 
     ''1 aydan bu yana, kesimlerini kendisinin gerçekleştirdiğini söyleyen Urla'daki bir marketten etlerimizi alıyoruz. Dana eti dışında bir et verildiğinden haberim yoktu. Bugün eti satın aldığımız işyerinin sahipleriyle de konuştum. Bu sefer kesimleri kendisinin yapmadığını, farklı kasaplardan et aldığını, ama etlerin dana eti olduğunu söyledi. Bu parazitin, domuz etinin kesilen tezgahta daha sonra dana eti kesilmesinden, aynı bıçağın dezenfekte edilmeden kullanılmasından ya da sadece kanın bulaşmasında da etlere geçeceği söylendi. Seyyar satıcılıktan buraya geldim ve bu lekeyle işime devam edemem. Olaylar nedeniyle vicdan azabı çekiyorum. Keşke ölseydim de böyle olmasaydı. Mülkü de bana ait olan işyerini satışa çıkardım.'' Eşiyle kendisinin de aynı çiğ köfteden yediklerini ve hastalıkla ilgili bulguları taşıdıklarını söyleyen Ermaner, tahlil yaptırmak üzere Dokuz Eylül Üniversite Hastanesi'ne başvurdu. 
     
</TEXT>
</DOC>
