<DOC>
<DOCNO> 213560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/06/son/sonspo10.html </URL>
<DATE> 2004/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyarbakırspor Konyaspor'u puansız göndermeyi hedefliyoruz... 
</HEADLINE>
<TEXT>

     Diyarbakırspor Kulüp Menajeri İsmet Yılmaz, Konyaspor'u puansız göndermeyi hedeflediklerini söyledi. 
     Yılmaz, yarın saat 13.30'da sahalarında oynayacakları Konyaspor maçının hazırlıklarını tamamlayarak kampa girdiklerini, maça iyi hazırlandıklarını bildirdi. 
     Son haftalarda aldıkları galibiyetlerle morallerin yüksek olduğunu ifade eden Yılmaz, ''Takımda sakatlığı süren Çetin ve Cumhur maçta yer alamayacak. Cem Beceren'in durumu ise yarın belli olacak'' dedi. 
     Yılmaz, maçın zorlu geçeceğini, ancak taraftarlarının desteğiyle sahadan galibiyetle ayrılacaklarına inandıklarını belirterek, şöyle konuştu 
     ''Konyaspor'u puansız göndermeyi hedefliyoruz. Son haftalarda yakaladığımız çıkışı bu maçta da 3 puan alarak sürdürmek istiyoruz. Taraftarlarımızın maça ilgisini artırmak için bilet fiyatlarını düşük belirledik. Kapalı tribün 10 milyon lira, maraton tribün 3 milyon lira, kale arkası ise 2 milyon liradan satışa sunulacak. Tüm taraftarlarımızın desteğini bekliyoruz.'' 
     
</TEXT>
</DOC>
