<DOC>
<DOCNO> 222796 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/16/son/soneko37.html </URL>
<DATE> 2004/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
"Cam"daki anlaşma ihracatçılara derin nefes aldırttı... 
</HEADLINE>
<TEXT>

     Türkiye Şişe ve Cam Fabrikaları A.Ş. grevinin anlaşmayla sonuçlanması, oto camı sıkıntısı nedeniyle üretim ve ihracatı tehlikeye giren otomotiv sektöründe memnuniyetle karşılandı. 
     Otomotiv Sanayii Derneği OSD Genel Sekreteri Prof. Dr. Ercan Tezer, ''Üretimimizi son derece kritik bir noktaya getiren grevin, taraflar arasında anlaşmayla sonuçlanmasını mutlulukla karşılıyoruz'' dedi. 
     Türkiye'de çalışma barışının sürekliliğinin yatırım ortamının güvencesi açısından büyük önem taşıdığını vurgulayan Prof. Dr. Tezer, ''Bu çalışma barışının sürekli olması için bütün tarafların, işçi, işveren ve kamu kesiminin ortak gayretine ihtiyaç var. Özellikle Şişecam grevinde bu ortak gayreti gerçekten gözlemledik'' diye konuştu. 
     Grevin, uzun vadeli bir anlaşmayla sonuçlanmasından büyük memnuniyet duyduklarını dile getiren Prof. Dr. Tezer, şunları söyledi 
     ''Bunu çalışma barışının idamesi adına büyük bir mutlulukla karşılıyoruz. Çünkü üretmeden, yüksek katma değer yaratmadan toplumsal refahı yakalamak mümkün değil. Gayet tabii bunun bütünleyici parçası da sosyal paylaşımdır. Bunu da gözardı etmek söz konusu olamaz. 
     Otomotivde kullanılan güvenlik camı kritik bir parçadır ve Türkiye'de yüksek kalite düzeyine ulaşılmıştır. Şişecam tarafından üretilen güvenlik camları, hem bizim ihraç ettiğimiz araçlarda hem de ortaklarımızın yurtdışındaki merkezlerinde ürettikleri araçlarda başarıyla kullanılmaktadır.'' Prof. Tezer, greve ilişkin ertelemeler nedeniyle, otomotiv sektöründeki üretimde ciddi boyutta bir aksama izlenmediğini de belirtti. 
     
     TİM BAŞKANI OĞUZ SATICI 
     Türkiye İhracatçılar Meclisi TİM Başkanı Oğuz Satıcı da, cam iş kolundaki grevin anlaşmayla sonuçlanmasını memnunlukla karşıladıklarını vurguladı. 
     Satıcı, ''Grevlerin, her iki tarafın uzlaşmasıyla bitmesini sevinçle karşılıyoruz. Her iki taraf, sağduyuyla bu olayı çözdü. Umarım bundan sonraki toplu sözleşmelerde bu uzlaşmacı çalışmalar referans olur'' dedi. 
     İki kez ertelenen grev sürecinde, Türkiye Şişe ve Cam Fabrikaları A.Ş.'den cam sağlayan ihracatçı otomotiv şirketlerinin çoğunluğunda üretimin neredeyse durma noktasında bulunduğu belirtilerek, taraflara anlaşma çağrısı yapılmıştı. 
     Grev tehdidi, bu yıl gerçekleşecek 500 bin araçlık ihracatın sürekliliğini ve daha da büyümesini risk altına sokarken, mevcut tüm ihracat işlerinin Avrupa ve diğer ülkelerdeki üretim merkezlerine kaydırılması olasılığı konusunda da endişe yaratmıştı. 
     
</TEXT>
</DOC>
