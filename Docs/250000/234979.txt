<DOC>
<DOCNO> 234979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/son/sonspo31.html </URL>
<DATE> 2004/04/26/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Trabzonspor Saha kapatma cezası beklemiyoruz... 
</HEADLINE>
<TEXT>

     Trabzonspor Kulübü Genel Sekreteri Yusuf Ziya Yılmaz, Diyarbakırspor maçında çıkan olayların büyütüldüğünü ve saha kapama cezası almayı beklemediklerini söyledi. 
     Yılmaz, AA muhabirine yaptığı açıklamada, PFDK'ya sevkedilmeleri halinde savunmalarını hazırlayacaklarını belirterek, ''Savunmamızda, ağır tahrik ve olayların büyütüldüğünü belirteceğiz. Tribünden atlayan taraftarımız da Şenol'un tahrikleri ile saha içine çekilmiştir. Hiç kimseye de fiili bir saldırı olmamıştır'' dedi. 
     Kulüp genel saymanı Yüksel Şimşek ise taraftarların sahaya inmesi örneklerinin olduğunu, ancak her taraftarın girişinde saha kapama cezası verilmediğini belirterek, ''3 ve 4 nolu anonsların karşılığı direkt kapama cezası değildir. Biz saha kapama cezası alacağımızı sanmıyoruz'' diye konuştu. 
     
     TÜRKİYE KUPASI HAZIRLIĞI 
     Öte yandan, kulüp genel sekreteri Yusuf Ziya Yılmaz, Türkiye Kupası'nda Gençlerbirliği ile Olimpiyat Stadı'nda yapacakları maçla ilgili İstanbul'da bir toplantıya katıldı. 
     Yılmaz, Türkiye Kupası final maçının, UEFA Kupası maçı finalinin bir provası olacağını ve bunun için bir toplantı yapıldığını söyledi. 
     Her iki takımın seyircisi için bir sınırlama getirilmediğini belirten Yılmaz, ''Gençlerbirliği taraftarının 2 bin bilet talebi oldu. Biz de 50 bin taraftarımızı yanımızda görmek istiyoruz. Bilet fiyatları tribünlerine göre 5, 10, 15, 20 ve 25 milyon lira olarak belirlendi'' diye konuştu. 
     
</TEXT>
</DOC>
