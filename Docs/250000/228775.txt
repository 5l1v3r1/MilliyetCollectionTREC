<DOC>
<DOCNO> 228775 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/05/son/sonyas02.html </URL>
<DATE> 2004/04/05/ </DATE>
<TIME> 08.40 </TIME>
<AUTHOR>  </AUTHOR>
<HEADLINE>
ABD'li turistlere Türkiye'den yüzde 80 indirim 
</HEADLINE>
<TEXT>

     ABD'de yayımlanan San Francisco Chronicle gazetesi, ülkeye girenlerden parmak izi almasına tepki olarak bütün dünyada Amerikalılara vize ücretlerinin yükseltilmesine karşılık, Türkiye'nin, Amerikalı turistlerden alınan vize ücretini yüzde 80 azalttığını yazdı. 
     Gazete, ABD'de ocak ayından bu yana ülkeye girenlerden parmak izi ve fotoğraf alma uygulamasına karşılık Brezilya, Çin, Şili, Rusya ve Tayland'ın son aylarda Amerikalı turistlerden aldığı vize ücretini artırdığını kaydetti. 
     San Francisco Chronicle, Türkiye'nin ise Amerikalılardan alınan 100 dolarlık vize ücretini 20 dolara indirdiğini belirtti. Gazete, ABD Dışişleri Bakanlığı'nın, İstanbul'da Kasım 2003'te meydana gelen bombalı saldırıların ardından konulan seyahat uyarısının da geçen ay kaldırıldığını hatırlattı. 
     Gazete aynı zamanda, Türkiye'den vize almanın kolaylaştırıldığını, başvuru formlarının şimdi hem internet üzerinden, hem de Türkiye'ye giriş noktalarından sağlanabildiğini, sadece en az üç ay geçerliliği olan pasaport ve 20 dolarlık vize ücretinin yeterli olduğunu belirtti. 
     Haberde, Türkiye'de yolcu gemisi ücretlerinden limanlarda alınacak ücretin de yüzde 40 ile 50 oranında düşürüleceğini kaydetti. 
     
</TEXT>
</DOC>
