<DOC>
<DOCNO> 225212 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/24/son/sonsiy23.html </URL>
<DATE> 2004/03/24/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
DSP'li Belde Belediye Başkan adayına saldırı .. 
</HEADLINE>
<TEXT>

     DSP'nin Sarıgazi Belediye Başkan Adayı Ali Koçak, seçim çalışmaları sırasında saldırıya uğradığını belirterek, olaya ilişkin savcılığa suç duyurusunda bulunduğunu bildirdi. 
     Koçak, Sarıbelde Blokları'nda dün akşam seçim çalışmalarını tamamladıktan sonra ayrılmak için araçlarına binerken, önlerinin bir iş makinesiyle kesildiğini söyledi. 
     İş makinesini kullanan kişinin küfretmesi üzerine kendisinin durumu yatıştırmaya çalıştığını anlatan Koçak, bu sırada 15 kişilik bir grubun saldırısına uğradıklarını kaydetti. Saldırı esnasında beraberindeki partilileri araçlara binmeye yönlendirdiği ifade eden Koçak, ancak seçim çalışmalarına katılan ve tek kalan Sinan Erdinç'in 4 kişi tarafından sopalarla darp edildiğini ve burnunun kırıldığını dile getirdi. 
     Daha sonra araçlara binerek olay yerinden uzaklaştıklarını anlatan Koçak, bu saldırının ilk olmadığını ve daha önce de afişleme çalışması yapan 1 partilinin 5 kişi tarafından dövüldüğünü söyledi. 
     Koçak, olaylar konusunda belli bir grubu ya da partiyi suçlamak istemediğini, bu saldırıların kişisel olduğunu düşündüğünü belirterek, saldırıda bulunanların adlarını tespit ettiklerini ve haklarında savcılığa suç duyurusunda bulunduklarını sözlerine ekledi. 
     
</TEXT>
</DOC>
