<DOC>
<DOCNO> 247320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/12/son/sondun06.html </URL>
<DATE> 2004/06/12/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Papadopulos BM, ABD ve İngiltere ile anlaşmazlık içindeyiz... 
</HEADLINE>
<TEXT>

     Kıbrıs Rum Yönetimi lideri Tasos Papadopulos, BM, ABD ve İngiltere ile tam bir anlaşmazlık içinde olduğunu belirtti. 
     Papadopulos, BM Genel Sekreteri Kofi Annan'la görüştüğü ABD'den dönüşünde Larnaka Havaalanı'nda yaptığı açıklamada, ''Annan Planı bu haliyle, değişiklik olmaksızın, kabul edilemez veya yeni bir referanduma sunulamaz'' dedi. 
     Kıbrıs sorununun BM çerçevesinde çözülmesini dilediğini belirten Papadopulos, ''Annan'ın, plan konusunda kendi tutumlarını değiştirmeleri taraftarı olduğunu'' kaydederek, ''Başka bir deyişle Annan bizden, planı olduğu gibi kabul etmemizi istiyor, anlaşmazlığımız bu noktada'' dedi. 
     Rum lider, Güvenlik Konseyi'nin, ABD ile İngiltere dışında Rum tarafının tutumunu desteklediğini söyleyerek, ''ABD ve İngiltere ile bir anlaşmazlık var. Bu ülkelere göre, sadece Annan Planı soruna çözüm sağlayabilir. Ben, Genel Sekreter'e bu planın tek çözüm olmadığını söyledim'' şeklinde konuştu. 
     
</TEXT>
</DOC>
