<DOC>
<DOCNO> 221830 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/12/son/sonspo14.html </URL>
<DATE> 2004/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Birinci G.Saray'ı yenersek yüzde 70 ligde kalırız 
</HEADLINE>
<TEXT>

     Akçaabat Sebatspor Teknik Direktörü Mehmet Birinci, yarın ligde Galatasaray ile yapacakları maçın kendileri açısından çok önemli olduğunu ve rakiplerini yenmeleri halinde yüzde 70 ligde kalacaklarına inandığını söyledi. 
     Birinci, Galatasaray maçının çok zorlu geçeceğini belirterek, ''Ligde kalmamız için sahamızda puan kaybetmemiz gerekiyor. Galatasaray değil, rakip kim olursa olsun sahamızdaki her maçtan galibiyetle ayrılmak zorundayız. Galatasaray maçı da bizim için çok önemli bir maç. Rakibimizi yenersek, yüzde 70 ligde kalırız'' dedi. 
     Galatasaray maçında kadroda fazla bir değişiklik yapmayacağını da kaydeden Birinci, ''Belki 1-2 oyuncuyu diğer haftalardan farklı olarak sahaya sürebilirim. Oktay'ın hafif bir sakatlığı var. Oktay'dan maçın ilerleyen bölümlerinde faydalanmayı düşünüyorum'' diye konuştu. Birinci, sarı-kırmızılı takımda, Ergün'ün forma giymemesi halinde bunun kendileri açısından önemli bir avantaj olabileceğini kaydetti. 
     Fatih Stadı'nda yarın 14.00'de Metin Tokat'ın yöneteceği karşılaşmaya, kırmızı-beyazlı takımın, Metin, Macit, Sedat, Hamza, Abdurrahman, Semavi, Marek, Bayram, Erman Özgür, Orhan Kaynak ve Selahattin 11'i ile çıkması bekleniyor. 
     Öte yandan karşılaşmanın maraton tribün biletleri 10, kapalı tribün biletleri ise 20 milyon liradan satışa çıkarıldı. 
     
</TEXT>
</DOC>
