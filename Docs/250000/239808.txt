<DOC>
<DOCNO> 239808 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/13/son/sontur43.html </URL>
<DATE> 2004/05/13/ </DATE>
<TIME> 18.34 </TIME>
<AUTHOR>  </AUTHOR>
<HEADLINE>
Uzak mesafe Telefon işletmeciliği için ilk lisans 17 Mayıs'ta verilecek 
</HEADLINE>
<TEXT>

     Uzak Mesafe Telefon İşletmecisi UMTH olmak için lisans almak üzere Telekomünikasyon Kurumu'na başvuran şirketlerden başvurusu değerlendirilenlere lisans belgeleri 17 Mayıs'ta verilecek. 
     Telekomünikasyon Kurumu'ndan yapılan yazılı açıklamaya göre, ses tekelinin sona ermesi ile birlikte telekomünikasyon sektöründe serbestleşmenin önemli bir aşaması olan Uzak Mesafe Telefon İşletmeciliği UMTH ile ilgili yetkilendirme çalışmaları tamamlandı. 
     Bu çerçevede, UMTH işletmecisi olmak için lisans almak üzere Telekomünikasyon Kurumu'na başvuran ve gerekli şartları taşıyan şirketlere lisans belgeleri, Dünya Telekomünikasyon Günü olarak kutlanan 17 Mayıs Pazartesi günü Sheraton Oteli'nde düzenlenen törenle verilecek. 
     Törene, Ulaştırma Bakanı Binali Yıldırım, Telekomünikasyon Kurumu Başkanı Ömer Arasıl, kurul üyeleri ile lisans alacak şirketlerin temsilcileri katılacak. 
     
</TEXT>
</DOC>
