<DOC>
<DOCNO> 204835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/28/ekonomi/eko03.html </URL>
<DATE> 2003/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
'Ölçüyü verdik, fazla nazlanmayın' 
</HEADLINE>
<TEXT>

   Başbakan Erdoğan, yeni asgari ücretin tespitini 30 Aralık'a erteleyen komisyona, 'Birbirlerine fazla nazlanarak, zaman kaybediyorlar' diye seslendi 
      ANKARA Milliyet 
   
   Başbakan Recep Tayyip Erdoğan, 2004 yılı asgari ücretini belirleyecek tespit komisyonuna seslenerek, "Komisyondakiler birbirlerine nazlanıyorlar. Fazla nazlanmayın. Çünkü zaman kaybediyorsunuz" dedi. 
   Erdoğan, Sincan Organiza Sanayi Bölgesi'ndeki İnşaat Sanayicileri Sendikası'nın İNTES yaptıracağı inşaat eğitim merkezi temel atma törenine katıldı. Törende yıllardan beri işçi - işveren ilişkilerinde kin politikası güdüldüğünü, bu yapılan proje ile yeni bir adım atıldığını söyledi. 
   Konuşmasında Asgari Ücret Tespit Komisyonu'nun çalışmalarına değinen Erdoğan, "Ben ölçümü söyledim. Kararı verecek komisyondur. Komisyonun çalışmaları uzuyor. Sanırım birbirlerine nazlanıyorlar. Onlara fazla nazlanmamalarını, zaman kaybettiklerini söylemek istiyorum" dedi. 
   
   'İnsani rakam olamayacak' 
   Salı gününe kadar komisyonun çalışmalarını bitireceğini söyleyen Erdoğan, 2004'e başlarken bu işin bitmiş olacağını vurguladı. Ülke imkanlarını zorlayarak asgari ücretin tesbitine çalıştıklarını kaydeden Erdoğan, şöyle konuştu 
   "Bugüne kadar verilen rakamlar insani olmadığı gibi, bu verilecek rakam da insani olmayacaktır. Ama merdivenleri onar onar değil, birer, ikişer çıkabiliriz. Bu sene bu kadar. İnşallah seneye daha iyi olacak. Asgari ücrete enflasyonun üstünde rakam vermemiz gerekir. Çünkü makasın kapanması lazım." 
   
   
</TEXT>
</DOC>
