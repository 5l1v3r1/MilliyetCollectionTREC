<DOC>
<DOCNO> 210821 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/24/yazar/altan.html </URL>
<DATE> 2004/01/24/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Kış, İstanbul'un başına çuval geçirdi 
</HEADLINE>
<TEXT>

   
   Cuma sabahı, saat 9. Göztepe'de elektrikler yine gitti. 42 daireli, 50 m. yüksekliğindeki binada, ne ısı var, ne su, ne de asansörler çalışıyor. 
   Kazak kazak üstünde, tüpgaz sayesinde demlediğim bir bardak çayla, bizim pancar motorunun başında, çat çat çat vuruyorum tuşlara... 
   Bir gün önce de, öğleden sonra elektrikler bir gitti, bir geldi ve saat 16'dan sonra tümden kesildi, ta saat 22.30'a dek... 
   Neyse ki şömine vardı, bir büyük sepet de odun ve mumlar... 
   
   Ocağın başında pilli bir cep radyosundan NTV'deki "Basın Odası" programını dinlemeye çalışırken, birden Başbakan Tayyip Bey'in "Millete Seslenişi" girdi araya... 
   Şöyle kalkınıyoruz, böyle kalkınıyoruz... 
   Doğrusu çok isterdim Göztepe'de Tayyip Bey'le baş başa, pilli cep radyosundan kendisinin "Millete Seslenişi"ni izlemeyi... 
   Kimbilir ne renkli bir yarenlik olurdu aramızda. 
   
   Önceki akşam saat 23'e doğru elektrikler gelince Göztepe'ye... 
   CNN Türk'ü açtık... Gürkan Zengin bir yandan yollarda kilitlenip kalmış binlerce aracın ve araçların içinde sersefil perişan olmuş on binlerce insanın durumunu ve yakınmalarını yansıtıyor bir yandan da, sorumlu kişilerden açıklamalar alıyordu. 
   İstanbul'un batı yakasına yüzde 80'lere varan oranda, elektrik verilemiyordu. 
   Türkiye'de elektrik üretimiyle dağıtımından sorumlu bir üst yetkili, bendenizin pek de çözemediğim bir Türkçeyle, durumu açıklamaya çalışıyordu 
   - Fırtına şey ettiğinden, elektrik telleri şey oldu. Ondan İstanbul'a şey edilemiyor... 
   
   Birden bir gülme tuttu bendenizi... 
   Yollarda mahsur kalanların aklından geçtiğini hiç sanmadığım, Christophe Colomb'u düşündüm. 1495 yılında yelken ve kürekçilerle hiç bilmediği okyanuslara açılmış ve patlayan okyanus fırtınalarına karşın içecek suyu, yiyecek ekmeği bitmeden, ilk kez Amerika kıtasına varmıştı... 
   Şimdi yıl 2004'tü. Yollarda mahsur kalanların durumu Christophe Colomb'unkinden beterdi. 
   Kara ağızlılık etmek istemem ama, hani yani bir de İstanbul depremi olsa... 
   
   Türkiye'nin "yaşam kalitesi" açısından, neden Yunanistan'ın dahi 70 basamak altına düştüğü 133 ülke arasında 96. basamağa çöktüğü acaba şimdi daha somut anlaşılıyor mu 
   Yolları kapanmış, elektrikten yoksun 15 milyonluk İstanbul'da buz gibi evlerde bebeler, hastalar, yaşlılar... 
   16 yaşında olduğunu iddiada, inatlaşıp duran gamzeli torunum Tuğçe Bakan da beklenmedik bir apandisit krizi sonucu, kaldırıldığı Göztepe özel hastanesindeki ameliyattan yeni döndü ikindiye doğru ısısı da, ışığı da kaybolmuş evine... 
   
   Bir de, 30 bin köyle, 20 bin - köy dahi olamamış - mezra var Türkiye'de... Ya oralarda yaşayanların durumu .. 
   Ve sonra da efendim, 370 bin resmi lojman, 150 bin resmi araba... 
   Kırmızı halılı, "sağ ol" selamlı resmi karşılama ve geçirme törenleri... 
   Salt Hazine'den geçinmelilerin üst kesimine göre biçimlenmiş oligarşik tam bir ortaçağ yapısı... 
   Sık sık "iç düşmanlar, dış düşmanlar kim hain, kim değil" demeçleri... 
   Türkiye'nin ekonomik röntgeni üstünde durmaya çalışmış kalemlere de, ağır ceza mahkemeleri, cezaevleri, işkenceler, kitap toplatmalar, piyes basmalar... 
   Tosunum, böyle olur bizde de demokrasi dediğin. 
   
   Bir demeç de bendeniz vereyim mi 
   - İstanbul'u felce uğratan kış, aslında Türk düşmanı... Biliyorsunuz soğuk dalgası, Balkanlar'dan geliyor İngiltere'nin desteği var arkasında... Önce vatan, önce milli çıkarlar... Kara kış da dahil, kimse ateşle oynamasın... Atatürk ilke ve inkılapları doğrultusunda buz gibi bir yazı odasında, boşuna doldurmuyoruz kağıtları, bizim pancar motorunda .. 
   
   21. yüzyılın hızla gelişmeye başlayan evrensel saydamlaşması, Türkiye'yi de sarmalamaya başladı... 
   Bir yanda ekranlara yansıyan yakınmalar, bir yanda resmi açıklamalar... 
   Bir yanda da, devrilen 3 TIR kamyonu yüzünden, 20 saat yollarda mahsur kalan ve kendilerince açıkgözlük ederek otoyollarda acele servis şeritlerini kapatanlar... 
   
   Ha evet, bir de Kopenhag kriterleri ve yolsuzluklarla soysuzluklar var. 
   AB üyeliğiyle birlikte hepsi biter bu yamukluğun, merak etmeyin. 
   Sıkı durun, enseyi karartmayın. Başka çare yok çünkü... 
   
      
   
</TEXT>
</DOC>
