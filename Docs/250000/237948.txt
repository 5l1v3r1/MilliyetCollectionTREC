<DOC>
<DOCNO> 237948 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/son/sontur47.html </URL>
<DATE> 2004/05/06/ </DATE>
<TIME> 19.46 </TIME>
<AUTHOR>  </AUTHOR>
<HEADLINE>
Prof. Dr. Erem "YÖK'ün tasfiyesi, sonrası üniversitelerin tasfiyesidir" 
</HEADLINE>
<TEXT>

     Marmara Üniversitesi Senatosu'nca yayınlanan bildiride, Yükseköğretim Yasa Tasarısı'nın, yükseköğretimin teknik alt yapısındaki sorunları çözmeye yönelik olmadığı vurgulanarak, tasarının bu haliyle yasalaşmaması dileğinde bulunuldu. 
     Senato'nun, ''Yükseköğretim Yasa Tasarısı'yla ilgili endişe verici gelişmeleri kamuoyuyla paylaşmayı görev saydığı'' belirtilen bildiride tasarının, ''Türk Yükseköğretimi'ni çağdaşlıktan uzaklaştıracağı, politize olmasına yol açabileceği ve huzur içerisindeki toplumda gerginlik yaratabileceği'' görüşü dile getirildi. 
     Bildiride, ''böyle bir yasa tasarısının reform olarak sunulması yükseköğrenime hakim olan evrensel ilkeler ve değerler açısından son derece yanlış ve tehlikelidir. Kurumlar arasında ve toplum içerisinde uzlaşma sağlanmadan mağduriyetleri giderme iddiasıyla ortaya atılan sözde reform tasarısı hiçbir suretle yükseköğretimin teknik alt yapısındaki sorunların çözümüne yönelik değildir ve bu haliyle yeni mağduriyetlere yol açacaktır'' denildi. 
     ''Cumhuriyetin ve laikliğin yılmaz bekçileri'' olan üniversitelerin, ''böyle bir muameleyi hak etmedikleri'' ifade edilen bildiride, ''TBMM'yi oluşturan vekillerin, sosyal adaletin, barışın, toplumsal mutabakatın sağlanabileceği bir düzenleme yapılana kadar gereken hassasiyeti göstermelerinin, ulusumuza karşı bir borç olduğunu hatırlatıyor ve taslağın bu haliyle yasalaşmamasını diliyoruz'' görüşü yer aldı. 
     
     Rektör Prof. Dr. Tunç Erem 
     Marmara Üniversitesi Rektörü Prof. Dr. Tunç Erem, AA muhabirine yaptığı açıklamada, ''hükümetin çok büyük bir yanlış içinde olduğunu'' söyledi. 
     ''Meslek liseleri ile imam hatip okullarının önünü açmakla bir tarafı memnun ederken genel lise mezunlarını zor durumda bırakıyor, mağdur ediyorlar'' diyen Erem, tasarının, zamanlama açısından da ''yanlış'' olduğunu kaydetti. 
     Erem, ÖSS'nin çok yaklaştığına işaret ederek, tasarının yasalaşması halinde ''kaos'' oluşacağını dile getirdi. 
     Tasarı Meclis'e sunulmadan önce YÖK Başkanı ile görüşülmediğine dikkati çeken Erem, ''YÖK, by-pass edilmiştir. Bu da YÖK'e karşı çok büyük ayıptır'' dedi. 
     YÖK'ün yapısında öngörülen değişikliği ''tasfiye'' olarak nitelendiren Erem, ''Neyi amaçlıyorlar, değişecek olan nedir Üye sayısı 22'den 16'ya iniyor. Kompozisyonda değişen ne var Yürütme Kurulu'nu kaldırsa ne olacak, kaldırmasa ne olacak '' dedi. 
     Erem, tasarıyı, ''tutarsız'' bulduğunu belirterek, ''Ama neyi hedefledikleri belli kendi amaçları doğrultusunda bir YÖK yaratmak'' diye konuştu. 
     Erem, ''YÖK'ün tasfiyesi, bir adım sonrasında üniversitelerin tasfiyesidir'' görüşünü dile getirdi. 
     
</TEXT>
</DOC>
