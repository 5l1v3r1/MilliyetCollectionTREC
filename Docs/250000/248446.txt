<DOC>
<DOCNO> 248446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/16/son/sonsiy35.html </URL>
<DATE> 2004/06/16/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Yıldırım "Hukuki sorunlar çözülmeden Telsim'in satışı sözkonusu değil" 
</HEADLINE>
<TEXT>

     Ulaştırma Bakanı Binali Yıldırım, hukuki sorunlar çözülmeden TELSİM'in satışının söz konusu olmadığını söyledi. 
     Yıldırım, TBMM Genel Kurulu'nda, Telekom'un özelleştirilmesine ilişkin tasarının görüşmeleri sırasında CHP'li milletvekillerinin sorularını yanıtladı. Yıldırım, Tasarruf Mevduatı Sigorta Fonu'nun TELSİM'e el koyduğunu ve şirketin TMSF'nin atadığı yönetim tarafından idare edildiğini anımsattı. 
     TELSİM'in, yerli ve yabancı tedarikçilerle geçmişten gelen ihtilafları bulunduğunu belirten Yıldırım, bu anlaşmazlıklardan bir kısmının çözüldüğünü bir kısmının ise devam ettiğini söyledi. Şirketin sahiplerinin de el koyma kararına karşı itiraz ettiklerini kaydeden Yıldırım, ''Bu hukuki sorunlar çözülmeden TELSİM'in satışı söz konusu değildir'' dedi. 
     Ulaştırma Bakanı Binali Yıldırım, Türk Telekom'un değerine ilişkin bir soruya da 1997'de 10 milyar dolar değer biçilerek özelleştirmeye çıkıldığını ancak bir talep gelmediğini anımsattı. Kendilerinin şu ana kadar bir değer telaffuz etmediklerini ifade eden Yıldırım, ihale sürecinden önce uzman firmalarca yapılacak bir değer tespitinin ilan edilip edilmeyeceği konusunda Bakanlar Kurulu'nun yetkili olduğunu bildirdi. 
     
</TEXT>
</DOC>
