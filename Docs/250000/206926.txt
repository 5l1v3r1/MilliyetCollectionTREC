<DOC>
<DOCNO> 206926 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/07/siyaset/siy03.html </URL>
<DATE> 2004/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yedek milletvekilliği gündeme gelebilir' 
</HEADLINE>
<TEXT>

   Meclis'teki devamsızlıktan şik yet eden Erdoğan, "Devamsızların yerine yedekler çağırılabilir" dedi 
      ABDULLAH KARAKUŞ Ankara 

   
   Başbakan Recep Tayyip Erdoğan, dünkü grup toplantısının basına kapalı bölümünde devamsız olan milletvekillerinden şik yet ederken "yedek milletvekilliği" uygulamasına gidilebileceğini söyledi. 
   Erdoğan, milletvekillerini hem gerginlik yaratmamak, hem de devamlılık konusunda sert bir dille uyardı. Devamsızlık nedeniyle çalışmaların aksadığını belirten Erdoğan, gerekirse Anayasa ve yasa değişikliğine giderek yedek milletvekilliği uygulamasının getirilebileceğini kaydetti. Erdoğan, devamsızların milletvekilliklerinin sona erdirilebileceğini ve yerlerine yedeklerin çağrılabileceğini söylerken, "Meclis çalışmalarına devam konusu bizim için çok önemli. Devam konusunda hassas davranmazsanız çifte vebal altında kalırsınız. Hem seçimde size oy vermiş olan milletin vebali, hem de öbür dünyadaki vebal. Seçim Kanunu'nda keşke düzenleme yapılsa. Örneğin belediye meclis üyelikleri yedekleriyle seçiliyor. Asil düşünce yedek yerine geliyor, seçim telaşı olmuyor. Hizmetler kesinlikle aksamıyor" diye konuştu. 
   Adıyaman Milletvekili Hüsrev Kutlu'nun "TBMM'ye üniformalı Atatürk resmi yerine sivil giyimli fotoğraflarının asılması" yönündeki sözleriyle başlayan tartışmalara da değinen Erdoğan, "Gerginlikten medet umanlar var. Gerilim için fırsat bekleyenlerin ekmeğine yağ sürmeyin. Biz iktidara gerilim çıkarmak için değil, hizmet etmek için talip olduk" dedi. 
   Konfiçyus'un "Cehennemin yolları iyilik taşlarıyla örülmüştür" sözüne göndermede bulunan Erdoğan, "Sadece iyilik yapmanız yetmez. Bunu gerilime neden olmadan da yapmalısınız. Birileri gerilim yaratmak istiyor. Konuşurken dikkatli olun. İyi niyetli olmak yetmiyor" ifadesini kullandı. 
   Başbakan Erdoğan, önceki gece yapılan MYK toplantısında da, Kutlu'nun çıkışını "disiplin gerektirecek bir davranış" diye değerlendirirken, "bu sözlerin demokratik bir ülkede sarf edilmiş olması halinde bu kadar tartışılmayacağını" öne sürdü. 
   
   
   
</TEXT>
</DOC>
