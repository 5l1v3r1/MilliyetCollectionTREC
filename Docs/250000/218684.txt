<DOC>
<DOCNO> 218684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/29/yazar/cemal.html </URL>
<DATE> 2004/02/29/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
10 dakikalık tarih 
</HEADLINE>
<TEXT>

   
   Moskova'da kar yağıyor. Pencerenin kenarında bir masa, üstünde votkayla havyar... Kaç zamandır yanımda sürüklediğim bir kitabı nihayet okuyorum 
   Wittgenstein's Poker. 
   Geçen yüzyıla damgasını vuran iki büyük filozofun, Wittgenstein'la Popper'ın 25 Ekim 1946'da Cambrigde Üniversitesi'ndeki bir bilim kulübünde sadece on dakika süren çok derin tartışmalarının öyküsü... 
   Dışarıyı seyrediyorum. Kar çok güzel yağıyor. Karşımda Bolşoy Tiyatrosu. Akşam, Don Kişot balesini seyretmeye gideceğim. Kocaman bir kayanın içine oyulmuş Marks'ın heykeli kar altında daha bir heybetli duruyor. 
   İçim ısınıyor. 
   Votka mı, kar mı, kitap mı 
   Belki de her zaman yakalanmayan hayatın o güzel ve ender anlarından biri, içimi ısıtan... 
   Aklını orospulaştırmak 
   Altını çiziyorum. Kitabın bir yerinde büyük filozof Bernard Russel şöyle diyor 
   "Wittgenstein, zeki insanlarla konuşarak aklını orospulaştırdığını söyledi. Ben de ona deli olduğu söyledim. O da bana, 'Allah beni aklı başında olmaktan koruyor' diye yanıt verdi. Eminim, en geç şubat ayı içinde intihar edecek Wittgenstein..." 
   Marks insanlığın tarihinden mi çaldı 
   Kimine göre öyle, kimine göre değil. Marks'ın kavgası en azından kapitalizmi ehlileştirdi. Sosyal haklarla vahşi yanını yok etti. Bundaki gerçek payı herhalde yadsınamaz. Tarih düz bir çizgi izlemiyor. Kavgalar, isyanlar, karşı koyuşlar olmadan insanlığın önü açılmıyor. 
   Sabah Kızıl Meydan'a gittim. İlk defa kar yağarken gezdim, çok hoştu, romantikti. Lenin Mozolesi'nin önünden Tuğrul Eryılmaz'ı aradım cep telefonuyla, "Amcana söylemek istediğin bir şey var mı " diye... Askerler solgun ışık altında mumya gibi. Kaş göz işaretiyle ellerimi cebimden çıkartmamı istediler, Lenin'in huzurunda... 
   Marks, Lenin, Stalin... Ya da Hitler... 'Açık Toplum'un düşmanları... Popper'ın bir filozof olarak kavgası onlarlaydı. 
   Filozoflar siyasetle uğraşmalı mı 
   Bu soruya Russell'ın, Popper'ın yanıtı evetti. Çünkü gerçek zaferler en iyi 'silah'la değil, 'kalem'le kazanılıyordu. Wittgenstein aynı kanıda değildi. Ayrıca Popper'la felsefe konusunda anlaşamıyorlardı. Popper felsefenin daha ciddiye alınmasını savunuyordu. Wittgenstein ise felsefede gerçek problemlerin değil, sadece dile ilişkin bilmecelerin varlığından söz ediyordu. Bu iki büyük filozof, çevrelerinde müritleriyle, hayatın bütün sırlarına vakıf olduklarını sanan entelektüellerin cirit attıkları mekanlarda birbirlerine açtıkları fikir savaşları içinde yaşıyorlardı. Her ikisi de birbirini felsefenin düşmanları olarak görüyordu. 
   Kar güzel yağıyor, tül perde gibi. 
   Örsan Öymen'le Moskova'da kurduğumuz sofrayı anımsıyorum. 1979 yılı olmalı. Dolarları karaborsada bozdurunca, hacıağalar gibi donatmıştık sofrayı kaç çeşit votka, kaç çeşit havyarla. Yüksük gibi kristal kadehlerde buz gibi votkaları birbiri ardından yuvarlarken, ne kadar neşeli, ne kadar kaygısızdık hayata karşı... 
   Gün geliyor ve hatıralar dipsiz bir kuyu gibi içine doğru daha çok çekiyor insanı. O kuyunun bir yerlerinden sevgili Örsan'ın cigaradan kısık ve neşeli sesi kulağıma çalınıyor 
   "Ula Haso, atlatirsin beni " 
   Cambridge'de, King's College'de o gece... Şöminenin başında oturan Wittgenstein elindeki şömine maşasıyla ateşi karıştırmakta, ara sıra da kendi görüşlerini desteklercesine maşayı sinirli sinirli sallamaktadır. Bir an durur, Popper'dan ahlak konusunda bir kural örneği vermesini ister. Popper'ın yanıtı, "Konuk profesörleri şömine maşasıyla tehdit etmemek" diye gelince, Wittgenstein maşayı elinden fırlatır, çeker gider. Felsefe tarihine geçen on dakikalık tartışma ve elimdeki kitap böyle noktalanır. 
   Moskova'da kar çok güzel yağıyor. 
   İçim sıcacık. Kardan mı, votkadan mı, kitaptan mı .. Bu kitap Amerika'da uzun süre en çok satanların listesinde kalmış... Darısı başımıza. Filizofların sesinin çok çıktığı, filozoflarının sesine çok kulak verildiği, filozofların hakkında çok satan kitapların yazıldığı bir Türkiye'de yaşamak umut ve özlemiyle... 
   İyi pazarlar 
   - 
   Wittgenstein's Poker, The Story of a Ten - Minute Argument Between Two Great Philosophers, David Edmonds John Eidinow, Ecco - HarperCollins, 2002. 
   
      
   
   
</TEXT>
</DOC>
