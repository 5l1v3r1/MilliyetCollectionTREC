<DOC>
<DOCNO> 201895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/14/ekonomi/eko01.html </URL>
<DATE> 2003/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Citibank, Türkiye'de banka kurma izni aldı 
</HEADLINE>
<TEXT>

   Bugüne kadar bir çok bankanın talipleri arasında adı geçen Citibank, BDDK'dan Türkiye'de banka kurmak için izin aldı 
      ANKARA ANKA 
   
   Türkiye'de 1975 yılından bu yana, merkezi New York'taki Citibank N.A'nın İstanbul Türkiye Merkez Şubesi statüsüyle faaliyet gösteren Citibank, Bankacılık Düzenleme ve Denetleme Kurumu'ndan BDDK Türkiye'de Citibank A.Ş adıyla bir banka kurmak amacıyla izin aldı. 
   Citibank AŞ, Citibank N.A., Citibank Overseas Investment Corporation, Foremost Investment Corporation, Centaur Investment Corporation, Nostro Investment Corporation ve Yonder Investment Corporation'ın ortaklığıyla kurulacak. Böylece şimdiye kadar "Türkiye'de şube açan yabancı banka" statüsünde faaliyet gösteren Citibank, bundan sonra "Türkiye'de kurulmuş yabancı banka" statüsüne kavuşacak. 
   
   Şubesi vardı 
   Citibank N.A İstanbul Türkiye Merkez Şubesi 1975 yılında kuruldu. Türkiye'de başlangıçta kurumsal ve yatırım bankacılık hizmetleri veren Citibank N.A 1996 yılında bireysel bankacılık hizmeti de vermeye başladı. Citibank N.A'nın İstanbul'daki Merkez Şubesiyle birlikte Türkiye'de toplam 24 şubesi bulunuyor ve bin 138 kişi çalışıyor. Citibank, 1.2 katrilyon liralık aktif toplamıyla aktif büyüklük açısından Türkiye'de 21'inci sırada bulunuyor. 
   Citibank'ın ismi son üç yıldır birçok bankada 'talip' olarak geçti. 2000 yılında Türk Ekonomi Bankası TEB ile ilgilendi. Ancak bu bankayı almaktan vazgeçti. Daha sonra Fon'daki İnterbank ve Pamukbank için de adı 'talip' olarak duyuldu. Ancak bu iki banka için de teklif vermedi. Citibank'ın en son Halkbank ile ilgilendiği konuşuluyordu. 
   Bireysel ve küçük firmalara bankacılık hizmeti veren Citibank'in yıllık geliri 8 milyar 425 milyon dolar. 100'ün üzerinde ülkede faaliyet gösteren Citibank'ın bağlı bulunduğu Citigroup'un toplam geliri 902.2 milyar dolar. 
   
   1.5 ay önce Tayyip Erdoğan'ı ziyaret etti    Citigroup International Yönetim Kurulu Başkanı ve CEO su Deryck Maughan, kasım ayı başında Ankara'da Başbakan Tayyip Erdoğan'ı ziyaret etti. Maliye Bakanı Kemal Unakıtan, İstanbul Milletvekili ve Erdoğan'ın dış ilişkiler danışmanı Egemen Bağış, Citigroup Global Kurumsal ve Yatırım Bankacılık Grubu Başkanı ve CEO su Robert Druskin ile Citibank N.A. Türkiye Genel Müdürü Mark Robinson'ın da katıldığı görüşmede, Maughan, Erdoğan'a Türkiye'nin ekonomik gidişatından memnun olduklarını söylemişti. Erdoğan ve Unakıtan, heyete, "Sizin yatırım yapmanız için her türlü şart Türkiye'de var. Biz de gerekli kolaylıkları size sağlarız" demişti. 
   
   
</TEXT>
</DOC>
