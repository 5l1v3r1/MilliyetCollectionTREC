<DOC>
<DOCNO> 232940 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/19/son/sontur37.html </URL>
<DATE> 2004/04/19/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Bolu Valisi "Bolu'da yaşayan herkes soğukkanlı davranmalı" 
</HEADLINE>
<TEXT>

     Bolu Valisi Mehmet Ali Türker, ''Bolu'da yaşayan herkes soğukkanlı davranmalı, basın halkı deprem konusunda doğru bilgilendirmeli'' dedi. 
     Bolu Valisi Mehmet Ali Türker, yeni seçilen Belediye Başkanı Alaaddin Yılmaz'ı ziyaret ederek ''hayırlı olsun'' dileğinde bulundu. 
     Türker, Bolu'da yaşanan 12 Kasım ve 17 Ağustos deprem felaketlerinden sonra insanların tedirgin olduklarını belirterek, ''Merkez üssü Bolu olan ve 4.6 şiddetindeki sarsıntı vatandaşlarımızda tedirginliğe neden oldu. İnsanlar korkmakta haklı olabilirler ama deprem felaketinin verebileceği zararlardan çok panik esnasında olacak zararlar daha etkili olacaktır'' dedi. 
     Basın mensuplarının olayları sıcağı sıcağına yaşadığını anlatan Türker, ''Toplumu bilgilendiren ve yönlendiren kişiler basın mensuplarıdır. Deprem konusunda yapılan bir açıklamanın yanlış yansıtılması toplumda kaosa neden olur. Deprem esnasında yaşanan onca kargaşa içerisinde yapılacak olan yanlış bir haber toplumun, kentin huzurunu kaçırır. Bu yüzden böyle zamanlarda en büyük görev basın mensuplarına düşmektedir. Bu konuda yerel basına büyük görev düşüyor'' diye konuştu. 
     Bolu Belediye Başkanı Alaaddin Yılmaz da kentteki hasarlı yapılara yönelik inceleme çalışmalarının sürdüğünü ifade ederek ''Bolu'nun depremselliği göz önünde bulundurularak, yeni yapılan yapılara bu doğrultuda imar izni verilecek'' dedi. 
     
</TEXT>
</DOC>
