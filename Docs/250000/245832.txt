<DOC>
<DOCNO> 245832 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/06/son/sonyas11.html </URL>
<DATE> 2004/06/06/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Karapınarlı çoban, hafızasıyla şaşırtıyor... 
</HEADLINE>
<TEXT>

     Konya'nın Karapınar İlçesi'nde çobanlık yapan ve hafızasının güçlü olması nedeniyle ''Bilgisayar Çoban'' diye anılan ilkokul mezunu Tahir Alkış, Birinci Futbol Ligi'ndeki son 12 sezonda oynanan maçların sonucunu anımsadığını söyledi. 
     Sazlıpınar Köyü'nde çobanlık yapan 2 çocuk babası Tahir Alkış 39 , maddi olanaksızlıklar nedeniyle çok istemesine rağmen ilkokuldan sonra okula gidemediğini belirtti. 
     Yıllarca evinin geçimini çobanlık yaparak sağladığını ve zekası nedeniyle çevresindekilerin şaşırdığını anlatan Alkış, Birinci Futbol Ligi'ndeki son 12 sezonda oynanan maçların sonucunu, atılan gol sayılarıyla birlikte söyleyebildiğini ifade etti. 
     Bu süre içinde İkinci Lig A Kategorisi'nde oynanan ve o yıl şampiyonluk mücadelesi veren takımların aldığı sonuçları da bildiğini kaydeden Alkış, sezonlar içindeki en gollü maçları, şampiyon olan takımı ve 12 sezon boyunca ligde yer alan tüm takımların teknik direktörlerini sayabildiğini belirtti. 
     Hafızasının güçlü olması nedeniyle köyünde ve ilçede ''Bilgisayar Çoban'' diye anıldığını söyleyen Alkış, Türkiye'deki 878 ilçeyi, bağlı olduğu illeriyle birlikte alfabetik sıraya göre saydığını bildirdi. 
     İlkokulu bitirdikten sonra maddi imkansızlıklar nedeniyle okula gidemediğini, ancak okumayı çok sevdiğini belirten Alkış, ''Elime geçirdiğim tüm kitap ve gazeteleri okudum. Okuduklarım hafızamda kalıyor. Bunları ezberlemek için bir çabam olmadı. 12 yıl önce oynanan bir maçın sonucunu verdiğimde kimse benim ilkokul mezunu olduğuma inanmıyor'' dedi. 
     
</TEXT>
</DOC>
