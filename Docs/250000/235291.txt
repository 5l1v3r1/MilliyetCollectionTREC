<DOC>
<DOCNO> 235291 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/son/sonspo18.html </URL>
<DATE> 2004/04/27/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Aktuğ Trabzonspor'un temiz mazisi vardır, kimse leke süremez... 
</HEADLINE>
<TEXT>

     Trabzonspor Kulübü Başkanı Atay Aktuğ, bordo-mavili kulübün temiz bir mazisinin olduğunu ve kimsenin bu kulübe leke süremeyeceğini söyledi. 
     Aktuğ, Mehmet Ali Yılmaz Tesisleri'nde düzenlediği basın toplantısında, lig bitimine yaklaşırken ortamın gerginleştiğini ve bu nedenle toplantı düzenleme ihtiyacı duyduğunu belirtti. 
     Ligin bitimine 3 hafta kala 3 takımın şampiyonluk mücadelesi verdiğini dile getiren Aktuğ, ''Beşiktaş'ın Fenerbahçe karşısında aldığı yenilgiyle şansı azaldı ancak Şampiyonlar Ligi'ne katılma şansı sürüyor. Gittikçe tansiyon artıyor, ortam gerginleşiyor. Bazı kulüp yöneticileri ile basın mensupları bunun içinde yer alıyor. Bu da Türk futbolu açısından uygun olmuyor'' dedi. 
     Diyarbakırspor maçında iyi mücadele ettiklerini ve sahadan galibiyetle ayrılmayı başardıklarını kaydeden Aktuğ, ''Ligin üstünde şampiyonluk olduğu gibi altında da düşmeme mücadelesi var. Sahada herkesin gözü önünde maçlar oynanacak. Biz sahada mücadele eder ve sonuç alırız. Kapalı kapılar ardında, masa başı oyunlarına girmedik ve girmeyiz de. Trabzonspor'un temiz mazisi vardır ve kimse leke süremez'' ifadelerini kullandı. 
     Trabzonspor'un ligde karşılaşacağı rakiplerin kışkırtıldığını iddia eden Aktuğ, şöyle konuştu 
     ''Gaziantepspor, Galatasaray ve Gençlerbirliği kulüpleri şerefli kulüplerdir. Bu kulüplerin yöneticileri de öyledir ve takımların başarısını herkesten çok isterler. Ama nedense oynayacağımız takımlar bize karşı kıştırtılıyor. Diyarbakırspor agresifti ve 4 oyuncumuz sakatlandı. Fenerbahçe Ankaragücü, Malatyaspor ve Denizlispor ile karşılaşacak. Onlar da şerefli kulüplerdir. Denizlispor'un sahasında oynaması bile günah gibi gösteriliyor. Fenerbahçe bizden şampiyonluk yolunda daha şanslı. Onlar da onurlu takımlarla, biz de onurlu takımlarla karşılaşacağız. Kim az hata yaparsa o mücadeleden galip çıkacak.'' AK Parti Trabzon Milletvekili Faruk Özak'ın Gençlerbirliği'ndeki hemşerileri ile yediği yemek hakkında senaryo yazıldığını savunan Aktuğ, ''Maalesef bir milletvekili söylentileri ile böyle bir durum oluştu. Amaç Trabzonspor'un engelenemez yükselişini engelmektir'' dedi. 
     Aktuğ, herkesin gönlündekini söylemekte serbest olduğunu da ifade ederek, ''Gönlünden geçenleri söyleyenleri kınamıyorum. Bir Hakan Şükür veya sayın bakanımızın bu konuda söyledikleri var. Gönülden söylemek ile eylemler farklıdır. Asıl oyunu gönlündekileri söylemeyenler, masa başı oyunlarıyla yapanlardır'' diye konuştu. 
     
     YENİÇERİ OCAĞI BENZETMESİ 

     Başkan Atay Aktuğ, Beşiktaş Kulübü Başkanı Serdar Bilgili'nin istifasına çok üzüldüğünü belirterek, şöyle devam etti 
     ''Kendisinin yaptığı hareket çok doğru bir harekettir. Ama ilk hareket eski başkan Özkan Sümer tarafından yapılmıştır. Sümer, Fenerbahçe seyircisini protesto etmek için istifa etmişti. Futbol kamuoyunu uyarmak istemiştir. Maalesef futbol kamuoyu uyarılamamıştır. İstanbul gibi çok büyük bir yerde, üstelik kendi stadında, çok önemli bir Fenerbahçe maçında kulüp başkanına kendi taraftarları tarafından yapılan küfürler futbol ve spor ahlakına sığmaz. Trabzonspor Kulübü Başkanı olarak yönetim adına göreve geldiğimiz günden bugüne kadar hep barışı sağlamak, stat anarşisini önlemek istedik. Ancak Yeniçeri Ocağı'na dönüşmüş küçük gruplar tarafından statlarda bir takım olaylar yapılmaktadır. 
     Bunu engellemek Türkiye ligi kulüp yöneticilerinin görevidir. Bu görevi yapmak için tüm lig başkanlarını kulüpler birliği toplantısına çağırıyorum. Cemal Aydın başkanlığında kulüpler birliği toplanıp, bu konudaki kararını açıklamalıdır.'' 
     
     SAHAYA GİREN TARAFTARA BÜYÜK TEPKİ 

     Trabzonspor Kulübü Başkanı Akuğ, Diyarbakırspor maçında sahaya giren taraftara büyük tepki gösterdi. 
     Aktuğ, taraftara maddi ve manevi tazminat açmak için gerekli yasal girişimlere başladıklarını kaydederek, şöyle devam etti 
     ''Biz dava açıyoruz gerisi makamların işidir. Kişinin orada keyif yapması uğruna milyonlarca Trabzonsporlu'nun ne günahı var Her kulüp bunu yapmalı. Trabzonspor, sahasına bir manyak girmiş. Birşey de yapmadı. Şampiyonluğa giden Trabzonspor'un sahasının kapatılması veya maçın seyircisiz oynatılmasında milyonlarca Trabzonsporlu'nun günahı yok. Cezalar, hiçbir yaptırımı olmayan futbol kulüplerine yükleniyor. Kulüplerdeki özel güvenlik güçlerinin yasal yaptırımları yok, yasal olsa da şiddet yasasında taraftar dernekleri temsilcileri görevlendirilmektedir. Tüm kulüpler taraftar derneklerinden şikayetçidir. Bir ikinci Mahmut çıkacak bunları bitirecek.'' Aktuğ, Hüseyin Avni Aker Stadı tribünlerinden tel örgülerin kaldırılmasının iyi bir karar olduğunu belirterek, ''Biz olduğumuz dönemde kimse tekrar tel örgüleri koyamayacaktır. Biz taraftarlarımızla bir ileşitim kurarak, eğitimle bu işi halletmeye çalışacağız'' diye konuştu. 

     
</TEXT>
</DOC>
