<DOC>
<DOCNO> 209211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/17/siyaset/siy01.html </URL>
<DATE> 2004/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Dinçer'in, MGK'da kendisine soru yöneltilmesi ihtimaline karşı hazırlık yaptığı belirtildi 
</HEADLINE>
<TEXT>
   MGK'ya irtica sunumu tartışılan müsteşardan 
   Toplum kurallarının İslamla bütünleşmesini savunan Başbakanlık Müsteşarı Ömer Dinçer, 23 Ocak'taki Milli Güvenlik Kurulu'na "irtica raporu" sunacak 
      Önder Yılmaz 

   
   Laikliğin İslamla bütünleşmesi gerektiği yönündeki makalesiyle büyük tepki çeken Başbakanlık Müsteşarı Ömer Dinçer, irticai faaliyetlerin takibi için kurulan Başbakanlık Takip Kurulu'nun başkanı sıfatıyla, 23 Ocak'taki Milli Güvenlik Kurulu'nda "irtica raporu" sunacak. Dinçer, asker üyelerin kendisiyle ilgili tartışmayı gündeme getirmeleri durumunda vereceği yanıtı da hazırladı. 
   Bakanlıkların irticai faaliyetlere karşı aldığı tedbirler ve yaptığı yasal düzenlemelere yer verilen raporun genel değerlendirme bölümünde, "Kamu kurum ve kuruluşlarında irticai faaliyetlerin tavizsiz izlendiği ve irticai faaliyetlerde gerileme yaşandığı" ifade ediliyor. 
   Raporun yeşil sermayeye ilişkin bölümünde de 94 finans kuruluşu, holding ve şirketin incelendiği, Maliye Bakanlığı'nın bazılarına vergi uygulamaları ve mevzuata uygun olmayan işlemlerinden dolayı ceza verdiği, yasalara aykırı durumların da yargıya intikal ettirildiği vurgulanıyor. 
   Raporda cemaatlerin propaganda yaptığı okul, dershane ve yurtlarda denetimlerin artırıldığı, Milli Eğitim Bakanlığı'nın yeni müfredatlar çıkardığı ve okul, yurt yönetimlerinde etkin olduğu belirtiliyor. 
   Raporda, Diyanet'in aldığı önlemler sayesinde Kuran kursları ve camilerin devlet kontrolüne girdiği de ifade ediliyor. Cami ve mescit açılmasına ilişkin kriterlerin İçişleri Bakanlığı'nın sıkı gözetiminde uygulandığına dikkat çekilen raporda, apartman altındaki birçok mescidin kapatıldığı vurgulanıyor. Raporda, irtica denetimindeki 348 vakfın kontrol altına alındığı kaydediliyor. İstanbul'daki saldırılara da değinilen raporda, patlamaların toplumda terör örgütlerine karşı nefret duygusu uyandırdığı, irticai örgütlere yönelimin azaldığına dikkat çekiliyor. Dinçer'in komutanların tartışma yaratan sözleri hakkında sorular yöneltmesi halinde, neler söyleyeceği konusunda da arkadaşlarıyla birlikte yanıtlar hazırladığı kaydedildi. 
   
   
</TEXT>
</DOC>
