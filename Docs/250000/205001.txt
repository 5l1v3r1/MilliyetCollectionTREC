<DOC>
<DOCNO> 205001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/29/ekonomi/aeko.html </URL>
<DATE> 2003/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Asgari ücret tartışması 
</HEADLINE>
<TEXT>
   270 milyon üzeri programı deler peki ya geçim şartları 
   IMF ile ipleri geren asgari ücret konusunda hükümet her fırsatta 'çok düşük kaldı' mesajı veriyor. Siyasi risk alan hükümeti programla vicdan arasında zor seçim bekliyor 
      Ahmet Erhan Çelik 
   
   Asgari ücret rakamı, hükümet - IMF ilişkilerinin geleceğinde "kırılma noktası" haline geldi. Hükümetteki eğilimin net asgari ücret rakamının 270 - 300 milyon lira arasına çekilmesi yönünde olunca hesaplar karıştı. Oluşan tablo asgari ücrette geriye endeksleme ve yüzde 20 artış olacağını gösterince hükümet programla vicdan arasına sıkışıp kaldı. Bürokrasiye düşen ise yüksek oranlı asgari ücreti makyajlayarak IMF'ye anlatmak olacak. 
   Hazine, Merkez Bankası, Maliye ve Devlet Planlama Teşkilatı DPT geçen hafta asgari ücret için seferber oldu. Hesaplar Başbakan Recep Tayyip Erdoğan'ın kabaca "işveren maliyeti yüzde 20, net asgari ücret yüzde 35 civarında artırılsın" şeklinde formüle edilen talimatına uygun hale getirilmeye çalışıldı. Ancak Başbakan'ın talimatı teknik olarak hiçbir şekilde IMF stand - by şartlarına uymadı. 
   
   Müsteşara eleştiri 
   Merkez Bankası'nda yapılan para kurulu toplantısında, yüksek oranlı asgari ücretin enflasyonist beklentileri nasıl etkileyeceği üzerinde duruldu. Kurul üyelerinin sert eleştirileriyle karşılaşan Hazine Müsteşarı İbrahim Çanakçı hiçbir şekilde bütçeye ek yük getirmeyecek bir formül üzerinde çalıştıklarını söyledi. Ekonomi bürokratları, geçen cuma yine Merkez Bankası'nda biraraya gelerek Hazine Müsteşarı Çanakçı'nın sözünü ettiği formülü bulabilmek için çaba harcadı. Ulaşılan sonuçlar hakkında bilgi veren bürokratlar hükümete sunulan seçenekler ve karar ortamını şöyle değerlendirdi 
   
   'Ek yük kaçınılmaz' 
   "Net asgari ücret yüzde 20 artışla 270 milyon liranın üzerine çıktığında ne yaparsanız yapın 2004 bütçesine öngörülmeyen ek yük gelecek. Bu yük ya ek tedbirle karşılanacak ya da hükümet, IMF'ye milli gelire oranla yüzde 6.5'lik kamu faiz dışı fazla hedefinden vazgeçtiğini açıklayacak. 
   Vergide matrah indirimi gibi bir yolun doğru olmayacağı anlaşıldı. SSK primleriyle oynanarak asgari ücret belirlenecek. Ancak oluşan rakamlarla hükümeti tatmin etmek sorun. IMF ilişkilerini ise konuşmaya gerek yok. Nasıl anlatılacak bilmiyoruz. Asgari ücretin talep tarafında meydana getireceği etki ise henüz bilinemiyor." 
   
   Prim farkı devlete kalabilir    Mevzuata göre, asgari ücreti işçi, işveren ve kamuyu ortak ve eşit temsil edildiği Asgari Ücret Tespit Komisyonu belirliyor. Ancak Başbakan'ın asgari ücretle ilgili açıklamaları asgari ücret tespitinde bürokrasinin detay hesaplara girmesini gerektirdi. Teknik hesaplamalarda özetle şu sonuçlara ulaşıldı 
   
   Üç seçenek de uygulanamaz 
   Net asgari ücret 226 milyon lira. Yüzde 20 artış rakamı 270 milyona getiriyor. Artışın tamamı işverene yüklenemeyeceği için vergi dilimleriyle oynamak, matrah indirimine gitmek ya da SSK primine esas kazanç alt sınırını düşürmek gerekiyor. Üç seçenek de teknik olarak uygulanabilir bulunmadı. 
   
   İşveren farkını devlet üstlenebilir 
   Brüt asgari ücret prim alt sınırı olan 458 milyona eşitlendiğinde bugüne kadar işverenlerce ödenen 152 milyonluk farkı devlet üstlenmek durumunda kalabilecek. Ancak fazla ödemenin 2004 bütçesinden nasıl karşılanacağı henüz bilinmiyor. Teorik olarak prim alt sınırı brüt asgari ücrete eşitlenmesi gerekiyor ancak bu 2004 için yapılamayacak. 
   
   Vergi indirimine gidilmeyecek 
   Gelir Vergisi sistemi artan oranlı olduğu için matrahtan indirim üst gelir gruplarına yarıyor. Asgari ücretteki çıplak yük yüzde 15, işveren payı dikkate alındığında yüzde 12 kadar. Ayrıca Gelir Vergisi hedefleri yüzde 12.8'lik deflatöre göre belirlendiği için vergi tavizi bütçe dengelerini sarsacak. 
   
   Enflasyon hedefinin çok üzerinde 
   Asgari ücretin yüzde 12'lik enflasyon hedefinin çok üzerinde olacağı kesinleşti. IMF'nin "geriye endeksleme yapmayın" şartının ihlali "yüksek verimlilik artışıyla" gerekçelendirilecek. Enflasyon hedefinin üzerine yüzde 5'lik büyüme hedefi eklendiğinde oran yüzde 17.6'ya çıkıyor. Verimlilik artışı en az yüzde 5 - 6 civarında olacak. Çünkü bu sene verimliliğin yüzde 8 artış gösterdiği düşünülüyor. Verimlilik artışıyla birlikte işverenin toplam geliri yüzde 23 - 24'e çıkıyor. Böylece işverenler yüzde 20'lik maliyet artışını k rdan kısarak karşılayabilecek hale geliyor. 
   
   
</TEXT>
</DOC>
