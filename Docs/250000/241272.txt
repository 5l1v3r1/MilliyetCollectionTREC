<DOC>
<DOCNO> 241272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/20/ekonomi/eko01.html </URL>
<DATE> 2004/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Formula 1 pisti fuarla açılacak 
</HEADLINE>
<TEXT>


İTO Başkanı Yıldırım, yılbaşında bitirmeyi amaçladıkları Formula 1 pistinde yarıştan önce 2005 Haziran'ında otomobil fuarı açacaklarını söyledi 


İstanbul Ticaret Odası İTO Yönetim Kurulu Başkanı Mehmet Yıldırım, İstanbul Kurtköy'de yapımı süren 'Formula 1' yarışlarının yapılacağı pisti yılbaşında bitirmeyi amaçladıklarını belirtti. 
Yıldırım pisti 2005 yılı Haziran ayında, yarıştan önce ''Türkiye Otomobil Fuarı'' olarak kullanıma açmak istediklerini bildirdi. 
Bahreyn'in başkenti Manama'da düzenlenen Türk İhraç Ürünleri Fuarı'nın açılışına katılan Yıldırım, yaklaşık 160 milyon dolar harcanarak tamamlanan ve geçtiğimiz nisan ayında ilk yarışın gerçekleştirildiği ''Sakhir Formula 1 Pisti''nde incelemelerde bulundu. Yıldırım, İstanbul'daki tesislerin maliyetinin 60 - 80 milyon dolar arasında gerçekleşeceğini söyledi. 
İTO heyeti, Bahreyn Sanayi ve Ticaret Odası'nı da ziyaret ederek, görüş alışverişinde bulundu. Oda yetkilileri Yıldırım'a gemi maketi bulunan bir plaket hediye etti. 


</TEXT>
</DOC>
