<DOC>
<DOCNO> 239703 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/13/son/sonsiy14.html </URL>
<DATE> 2004/05/13/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Şener "Bilgi toplumuna dönüşüm siyasetin de gündemine girdi" 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, bilgi toplumuna dönüşüm sürecinde Türkiye'de yaşanan gelişmelerin dikkat çekici olduğunu belirterek, ''Bilgi toplumuna dönüşüm, ülkemizde siyasetin gündemine de girmiş bulunmaktadır'' dedi. 
     e-Dönüşüm Türkiye İcra Kurulu, Şener'in başkanlığında Başbakanlık Merkez Binası'nda toplandı. 
     Şener, toplantının başında yaptığı açıklamada, Türkiye'de bilgi toplumuna dönüşüm konusunda dikkat çekici gelişmeler yaşandığını, sadece kamu kuruluşlarında değil, özel sektör, sivil toplum kuruluşları ve vatandaşlarda giderek artan ilgi ve seferberlik ruhunu müşahede etmekten mutlu olduklarını kaydetti. Şener, ''Bunun da ötesinde, bilgi toplumuna dönüşüm ülkemizde siyasetin gündemine de girmiş bulunmaktadır. Türkiye'nin bu dönüşüm sürecinde gelişmiş ülkelerin gerisinde kalmaması, 59. Hükümet'in en önemli öncelikleri arasındadır'' diye konuştu. 
     Türkiye'nin bir değişimin eşiğinde olduğunu vurgulayan Şener, e-Dönüşüm Türkiye Projesi'nin ekonomik ve sosyal alanda ülke tarihindeki en büyük ve geniş kapsamlı proje olma unvanını taşıdığını, bu projenin değer ve anlamının gelecek nesiller tarafından daha da iyi anlaşılacağını ifade etti. 
     Hükümet olarak Türkiye'nin bilgi toplumuna dönüşümünü salt teknik açılımları olan bir konu olarak ele almadıklarını vurgulayan Şener, eğitim, sağlık gibi sosyal altyapıların oluşturulması, hukuk ve ticari alanlarda düzenleme yapılması, kamu hizmetlerinin sunumunun vatandaşların ihtiyaçları doğrultusunda yeniden tanımlanması ve yeni iş süreçlerinin geliştirilmesi ihtiyacının da e-Dönüşüm Türkiye Projesi çerçevesinde geliştirilen Kısa Dönem Eylem Planı'nda gereği gibi vurgulandığını dile getirdi. 
     Bu yöndeki çalışmaların geniş katılım ve destek ile sürdürüldüğünü anlatan Şener, e-Dönüşüm Türkiye İcra Kurulu'nun her şeyden önce üzerinde uzlaşı sağlanmış bir ulusal bilgi toplumu stratejisi hazırlama arzusunda olduğunu bildirdi. Şener, ''Bu amaçla oluşturulan çalışma grubu, bugünkü toplantımızın da gündeminde bulunan ve söz konusu stratejiye temel teşkil edecek Bilgi Toplumu Polita Belgesi Taslağı'nı hazırlamıştır'' dedi. 
     Şener, Bilgi Toplumu Stratejisi'nin, Türkiye'nin bilgi toplumuna dönüşümünde ulaşması gereken temel hedef ve politikaları ortaya koyacağını ve bu hedeflere ulaşmak için izlenmesi gereken yöntem, araç ve gerekli kaynakları içereceğini de belirtti. 
     
     KISA DÖNEM EYLEM PLANI 
     Toplantıda daha önce alınan karar gereği hazırlanan Kısa Dönem Eylem Planı birinci dönem değerlendirmesinin de yapılacağını, bu değerlendirmelerin çalışmaların gidişatı ve problemleri görebilmek açısından faydalı olacağını dile getiren Şener, şöyle devam etti 
     ''Kısa Dönem Eylem Planı birinci dönem değerlendirme raporu sonuçlarına bakılacak olursa, bazı temel alanlarda düzenlemelerin gerçekleştirilmiş olduğu, bazılarında ise çalışmaların devam ettiği görülmektedir. 
     Tamamlanmış eylemler arasında, Elektronik İmza ve Bilgi Edinme Kanunları ile Fikri Mülkiyete ilişkin düzenlemeler sayılabilir. Bunun dışında, Kişisel Bilgilerin Korunması ile ilgili Kanun Tasarısı Taslağı Başbakanlığa gönderilmiştir. İletişim hizmetleri alanında öngörülen serbestleşme, 2004 yılı başından itibaren sağlanmış bulunmaktadır. Bu çerçevede, bazı hizmet alanlarında lisanslar verilmiş, diğer alanlarda da lisansların verilmesine ilişkin çalışmalar tamamlanmak üzeredir.'' Şener, Kısa Dönem Eylem Planı kapsamında başlatılan projelerden eğitim kurumlarının internete bağlanmasıyla ilgili bölümünün 2005 yılında tamamlandığında 42 binden fazla eğitim kurumunun geniş bant internet erişimine kavuşacağını, eğitim kurumlarındaki bu imkandan yörede yaşayan vatandaşların da yararlanacağını ifade etti. 
     
     HEDEF TEK NOKTADAN ERİŞİLEN E-DEVLET KAPISI 
     Abdüllatif Şener, vatandaşların ve iş aleminin, kamu kurum ve kuruluşlarıyla olan ilişkilerini kolaylaştıracak elektronik devlete e-devlet geçiş konusunda ise kurumların birlikte çalışabilirliği, numara birleştirme, web standartlarının hazırlanması, kamu internet erişim noktaları gibi temel konularda çalışmaların sürdüğünü kaydetti. 
     Şener, ''Bu alandaki nihai hedefimiz, herkesin kamu hizmetlerine tek bir noktadan erişebileceği e-devlet kapısının en kısa zamanda gerçekleştirilmesidir'' dedi. 
     Devlet Bakanı ve Başbakan Yardımcısı Şener, Dünya Bankası ile yürütülecek Bilgi Ekonomisi ve İnovasyon Projesi çerçevesinde sağlanacak 100 milyon dolar kaynakla firmaların yurtiçi ve yurtdışı bilgi kaynaklarına erişimlerinin geliştirileceğini, bu sayede Türkiye'nin rekabet gücünün artacağını sözlerine ekledi. 
     
</TEXT>
</DOC>
