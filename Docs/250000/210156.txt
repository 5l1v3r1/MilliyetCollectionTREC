<DOC>
<DOCNO> 210156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/21/son/soneko29.html </URL>
<DATE> 2004/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Finansbank Genel Müdürü 6 ay sonra olacakları yapıyoruz 
</HEADLINE>
<TEXT>

     Finansbank Genel Müdürü Sinan Şahinbaş, faiz inişinin çok süratli olduğuna inandığını belirterek, ''2000 yıllarına biraz döndük gibi, müthiş yarış vardı bankalar arasında. Şu anda biz 6 ay sonra olacakları yapıyoruz. Bu da piyasada çok büyük iyimserlik olduğu anlamına geliyor'' dedi. 
     Şahinbaş, bankanın hedeflerinin açıklandığı basın toplantısında yaptığı konuşmada, geçen yıl dünyadaki gelişmelere bakınca her şeyin Türkiye'nin lehine gittiğini ifade ederek, faiz oranlarının düşük olmasının Türkiye'nin borçlanma oranı düşürdüğünü ve ekonomiyi olumlu etkilediğini vurguladı. 
     Şahinbaş, dolar-euro paritesinin de özellikle ihracata büyük katkısı olduğunu kaydetti. 
     Finansbank'ın 2003 yılını başarılı geçirdiğini, özkaynaklarının 9. ay itibariyle dolar bazında yüzde 52 büyüdüğünü ve bunun sermayesine de yansıdığını belirten Şahinbaş, ''2004 hedefimiz, 2003 gibi başarılı bir yıl geçirmek. Rakamsal olarak çok ciddi hedeflerimiz var. Çok rahatlıkla ulaşacağımıza inanıyorum. Gerek kart, gerekse kurumsal, ticari bankacılıkta payımız artacak. Şu anda Finansbank Türkiye'de 4 bin 100 kişi çalışıyor, yıl sonunda 5 binlere yaklaşacak. 30 şube açmayı düşünüyoruz.'' 
     
     ''FAİZ İNİŞİ ÇOK SÜRATLİ OLDU'' 
     Bu yıl yüzde 25 ile 30 arasında büyümeyi hedeflediklerini bildiren Şahinbaş, dolar kuruna ilişkin, ''Dolar paritesini tahmin etmek şu anda mümkün değil, bankacı olmamıza rağmen'' ifadesini kullandı. 
     Finansbank'ın 2003 bilançosunda kredi payının 48'lere ulaştığını, reel ekonomiye ciddi şekilde katkı sağladıklarını belirten Şahinbaş, bankanın 30 Eylül 2003 itibariyle verdiği kredilerin 2.2 katrilyon liraya çıktığını bildirdi. 
     Bir gazetecinin, ''Tüketici kredilerinde yarış var, faizler aşağıya indi, bunun sonucu nereye varacak '' demesi üzerine Şahinbaş, şu görüşleri dile getirdi 
     ''Faizlerin inmesi ile ilgili tüketici olarak seviniyoruz, fakat bu faiz inişinin çok süratli olduğuna inanıyorum. 
     2000 yıllarına biraz döndük gibi, müthiş yarış vardı bankalar arasında... Şu anda biz 6 ay sonra olacakları yapıyoruz. Bu da piyasada çok büyük iyimserlik olduğu anlamına geliyor. Bankacılıkta daha zor bir döneme giriyoruz, 2005'ten itibaren bankacılıkta rekabet artacak. Rekabetin, artık bankacılığın zorlaştığı bir dönemde sektöre faydası yok.'' 
     Şahinbaş, faizlerin çok düşmesinde, iç piyasaya yönelik çalışan firmaların talep yetersizliği nedeniyle fazla kredi almamasının da etkisi bulunduğunu kaydetti. 
     
     ''PAMUKBANK BU ŞEKİLDE BIRAKILAMAZ'' 
     Bir soru üzerine Şahinbaş, yeni ülkelere girmek istediklerini belirterek, ''Son IMF toplantısında, Irak ile ilgili bizim çok ciddi girişimlerimiz oldu. Ancak, şu anda Irak'ı rafa kaldırdık. İleride olabilir. Irak dışında ise fizibilitesi yapılan bir iki yer var. Öncelik yine Avrupa ülkeleri olacak'' dedi. 
     Pamukbank'a ilişkin soru üzerine Şahinbaş, ''Pamukbank'a çok ciddi şekilde ilgimiz vardı, teklif vermiştik, ama olmadı. Ancak, Pamukbank bu şekilde bırakılamaz. Halkbankası ya da Ziraat Bankası ile birleştirilebilir veya satılabilir. Pamukbank'ın şubelerinin satışı durumunda ilgilenebiliriz'' diye konuştu. 
     Finansbank Murahhas Üyesi Onur Umut da Pamukbank'ın satılmasının, birleşmesinden daha hayırlı olacağını kaydetti. 
     Genel Müdür Şahinbaş, bir soru üzerine, bankacılık sektöründe çalışanların ücretinin enflasyon kadar arttığını, henüz 2000'lerdeki iyi düzeye gelmediğini söyledi. 
     Bankacılık sektörünün şu anda çok sağlam temellere oturduğunu kaydeden Şahinbaş, ''Ancak reel sektör biraz daha kendisine çeki düzen vermeli. Vadeli kurlar verdik, talep olmadı. 3 ay sonra gelip keşke vadeli işlemler yapsaydık dediler. Belki, 2001 krizinde, bankacılardan çok reel sektörün açık pozisyonu vardı'' dedi. 
     
</TEXT>
</DOC>
