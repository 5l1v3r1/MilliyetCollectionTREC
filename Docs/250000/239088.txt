<DOC>
<DOCNO> 239088 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/11/son/sonsiy19.html </URL>
<DATE> 2004/05/11/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
CHP Grubu'nda YÖK tasarısı değerlendirildi... 
</HEADLINE>
<TEXT>

     CHP Yalova Milletvekili Muharrem İnce, YÖK Tasarısı ile ilgili eleştirilerde bulunurken, ''Bu tasarı, imam hatipler için bir hayat öpücüğü. Asıl nefes alma bu tasarı yasalaştıktan sonra yapılacaklarla başlayacak'' dedi. 
     CHP Grubu'nun basına kapalı bölümünde YÖK Tasarısı değerlendirildi. Alınan bilgiye göre, tasarıyla ilgili görüşlerini açıklayan Muharrem İnce, özellikle katsayı düzenlemesinin sakıncalarına dikkat çekti. 
     Kamuoyunda yaratılmak istenen havanın tersine imam hatip lisesi mezunlarının mağdur olmadıklarını, asıl meslek lisesi mezunlarının mağduriyetleri bulunduğunu anlatan İnce, katsayı düzenlemesini milletvekillerinin değil, uzmanların yapması gerektiğini kaydetti. 
     İktidarın asıl amacının imam hatip mezunlarının kamu yönetimi, hukuk ve siyasal gibi okullar ile öğretmen yetiştiren bölümlere girişini sağlamak olduğunu belirten İnce, ''Bu tasarı, imam hatipler için bir hayat öpücüğü. Asıl nefes alma bu tasarı yasalaştıktan sonra yapılacaklarla başlayacak. Anadolu imam hatip liselerini eşit ağırlıklı okullar statüsüne getirecekler, hatta bu okullar bünyesinde sayısal bölüm açarak, tıp fakültelerine de öğrenci göndermenin yolunu yapacaklar'' diye konuştu. 
     
     ''İKTİDAR KADROLAŞMA PEŞİNDE'' 
     Gaziantep Milletvekili Abdülkadir Ateş de YÖK Yasası'nda bugüne kadar 35 kez değişiklik yapıldığına dikkat çekerek, her iktidarın ''reform'' adı altında kendi anlayışı doğrultusunda değişiklik gerçekleştirdiğini söyledi. 
     Ateş, ''Kimi üniversitelere Türk-İslam sentezi, kimi radikal sağ, kimi de dinsel cemaatlerin etkisine sokmaya yönelik düzenlemeler gerçekleştirmişlerdir. Bu iktidar da kendi arka bahçesi olarak gördüğü imam hatipleri öne çıkarmak amacını taşıyor'' dedi. 
     Tasarı ile YÖK'ün tamamen Milli Eğitim Bakanlığı'na bağlı hale getirileceğini kaydeden Ateş, yapılacak değişiklikle üniversite yönetimlerinin tümüyle siyasallaştırılmak istendiğini söyledi. Ateş, ''iktidarın üniversitelerde muhafazakar demokrat kadrolaşma peşinde olduğunu'' savundu. 
     
</TEXT>
</DOC>
