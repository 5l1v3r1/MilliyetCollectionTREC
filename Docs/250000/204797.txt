<DOC>
<DOCNO> 204797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/27/son/sonspo07.html </URL>
<DATE> 2003/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçeli Yusuf Büyük olasılıkla Bursaspor'a gidiyorum 
</HEADLINE>
<TEXT>

     Fenerbahçe Teknik Direktörü Christoph Daum'un gözden çıkarttığı Yusuf Şimşek, ''Büyük olasılıkla Bursaspor'a transferim gerçekleşecek'' dedi. 
     Isparta'da bugün nişanlanacak olan Yusuf, AA muhabirine yaptığı açıklamada, menajerinin görüşmelere devam ettiğini belirterek, ''Henüz anlaşma sağlanmadı. Görüşmeler sürüyor, büyük olasılıkla da Bursaspor'a transferim gerçekleşecek. Anlaşma sağlandıktan sonra bir basın toplantısı düzenleyeceğim'' diye konuştu. 
     Bursaspor Kulübü Başkanı Fikret Üstenci de Yusuf'un çok iyi bir futbolcu olduğunu kaydetti. 
     Okan'ın Fenerbahçe'ye transferiyle ilgili sorulara, ''Şu anda bu konuyla ilgili haber yapılacak bir durum yok'' yanıtını veren Üstenci, ''Okan Fenerbahçe'ye gitmese de Yusuf Bursaspor'a alınacak mı'' sorusunu, ''Yusuf çok iyi bir futbolcu, kadromuzda görmek isteriz'' diye yanıtladı. 
     
</TEXT>
</DOC>
