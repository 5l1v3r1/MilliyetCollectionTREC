<DOC>
<DOCNO> 236203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/30/son/sonsiy01.html </URL>
<DATE> 2004/04/30/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Sezer meraklandırdı 
</HEADLINE>
<TEXT>

     ANKARA Milliyet 

Cumhurbaşkanı Ahmet Necdet Sezer'in, Moğolistan Cumhurbaşkanı Natsagiin Bagabandi ve eşi Azadsurengin Oyunbileg onuruna Çankaya Köşkü'nde verdiği yemeğe geç katılması merak uyandırdı. 
     Cumhurbaşkanları ve eşleri bundan önce aynı nitelikteki yemeklere birlikte gelirken, dün akşam önce cumhurbaşkanı eşleri salondaki yerlerini aldı. Aradan beş dakika geçmesine rağmen, Sezer ve Bagabandi salona gelmedi. Bu sırada Köşk doktorlarından biri dışarı çıktı. Ardından, Sezer ve Bagabandi salona girdi. Konukları teker teker selamlayan Sezer ve beraberindekiler daha sonra yemek masasındaki yerlerini aldı. Bu sırada Sezer'in garsonlardan birini yanına çağırması dikkat çekti. Basın mensupları salondan çıkarılırken yaveri Sezer'in yanına giderek kısa bir konuşma yaptı. Ancak Sezer, kendisine söylenenleri reddettiğini gösteren bir el hareketi yaptı. Cumhurbaşkanlığı yetkilileri, "Cumhurbaşkanı'na bir şey mi oldu " şeklindeki soruları, "Bir şey olmadığını siz de görüyorsunuz" diyerek yanıtladı. Sezer'in araçtan inerken belindeki rahatsızlığının nüksetmiş olabileceği yorumu yapıldı. Yemeğe Başbakan Recep Tayyip Erdoğan ve Genelkurmay Başkanı Orgeneral Hilmi Özkök de katıldı. 
     
</TEXT>
</DOC>
