<DOC>
<DOCNO> 225974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/26/son/sonyas22.html </URL>
<DATE> 2004/03/26/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Kızını öldüren sevgilisiyle evlenmek istiyor 
</HEADLINE>
<TEXT>

     Almanya'nın Bremen kentinde yaşayan bir kamyon sürücüsü, kızını öldüren sevgilisiyle evlenmek istiyor. 
     Bild gazetesi, kamyon sürücüsü Helmut Binder 38 ile Barbara B'nin 35 5 yıl önce birlikte yaşamaya başladıklarını, Barbara B'nin Helmut'un önceki beraberliğinden olan kızı Nathalie'yi çok kıskandığını ve öldürmeden önce de 5 yaşındaki kıza sık sık işkence yaptığını yazdı. 
     Gazeteye konuşan Barbara B'nin bir kız arkadaşı, ''Barbara küçük kızdan ilk andan itibaren nefret etti. Çocuk korkudan altına kaçırdığında kendisini şiddetli şekilde dövüyordu. Kızı buz gibi suyun altına sokuyor ve mor oluncaya kadar yıkıyordu. Ne yaptığını sorduğumda da ceza verdiğini söylüyordu. Bir gün Nathalie'yi aradım. Bulamayınca odasına çıktım ve yatağına bağlanmış olarak buldum'' dedi. 
     Nathalie'nin sıcak bir yaz günü üzerine buzlu çay döktüğü, buna çok sinirlenen Barbara'nın ise küçük kızı küvetin içindeki suda boğarak öldürdüğü belirtildi. 
     Barbara B'nin, bunun bir kaza olduğunu söylemesine rağmen adli tıp doktorunun Natahalie'nin özellikle boğularak öldürüldüğü sonucuna vardığı, mahkemenin de Barbara'yı 10 yıl hapis cezasına çarptırdığı kaydedildi. 
     Helmut'un da sevgilisini savunduğu ifade edilen haberde, ''Cezaevinde evleneceğiz ve her şey iyi olacak'' şeklinde konuştuğu bildirildi. 
     
</TEXT>
</DOC>
