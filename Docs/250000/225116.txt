<DOC>
<DOCNO> 225116 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/24/son/sondun39.html </URL>
<DATE> 2004/03/24/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Hamas'tan İsrail liderlerine tehdit 
</HEADLINE>
<TEXT>

     Hamas lideri Halid Meşal, örgütün kurucusu ve ruhani lideri Şeyh Ahmed Yasin'in öldürülmesinin intikamı olarak, Hamas üyelerinin İsrail Başbakanı Ariel Şaron dahil ''Siyonist liderleri yakalayıncaya kadar peşlerini bırakmayacaklarını umduğunu'' söyledi. 
     Meşal, El Hayat gazetesine verdiği demeçte, Hamas'ın mücadelesini İsrail-Filistin topraklarında sınırlı tutacağını kaydetti. Halid Meşal, ''Düşman, liderliğimizi ve Şeyh Ahmed Yasin gibi büyük bir sembolü hedef aldığından beri büyük Siyonist kafalara yanıt verecek direniş hakkımız vardır'' dedi. 
     Hamas'ın dün Gazze Şeridi'ndeki liderliğine getirilen Abdülaziz Rantisi de örgütün Filistin topraklarındaki İsrail işgaline karşı savaşacağını, Amerikan hedeflerine saldırma planları bulunmadığını açıklamıştı. 
     Felç nedeniyle tekerlekli sandalyeye mahkum olan Şeyh Yasin, pazartesi sabah namazı çıkışında, İsrail askeri helikopterinin attığı 3 füzeyle hayatını kaybetmişti. Suikastın ardından Hamas, Hizbullah ve El Aksa Şehitleri Tugayı intikam alacakları tehdidinde bulunmuştu. 
     Şeyh Yasin'in ölümünün ardından, örgütün merkezi Gazze'de dün yapılan seçimde Rantisi, Hamas'ın yerel liderliğine getirilmişti. 
     Suriye'de sürgünde bulunan Halid Meşal ise uzun adı İslami Direniş Hareketi olan Hamas'ın politbüro şefi olarak tüm örgütün liderliğini yapıyor. 
     Rantisi de dün Hamas liderliğine getirilmesinin ardından, Şeyh Yasin'den Gazze Şeridi'ndeki siyasi liderliği devraldığını, Meşal'ın örgütün en üst lideri olmaya devam ettiğini hatırlattı. 

     
</TEXT>
</DOC>
