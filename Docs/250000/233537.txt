<DOC>
<DOCNO> 233537 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/son/sonsiy21.html </URL>
<DATE> 2004/04/21/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Milli Eğitim Bakanı Üniversite hocası kalkıp siyasi beyanat vermeyecek 
</HEADLINE>
<TEXT>

     Milli Eğitim Bakanı Hüseyin Çelik, ülkenin birlik ve beraberlik ruhu içinde kalkınabileceğini ifade ederek, ''Ama herkes kendi işini bilecek. Üniversite hocası kalkıp siyasi beyanat vermeyecek'' dedi. 
     Çelik, Van 100. Yıl Üniversitesi Fen-Edebiyat Fakültesi'ndeki öğretim üyeliği sırasında birlikte çalıştığı dönemin rektörü Prof. Dr. Nihat Bayşu'nun Ankara Üniversitesi Veterinerlik Fakültesi'ndeki emeklilik törenine katıldı. 
     Törenin açılışında konuşan Bayşu, eğitim ve çalışma hayatına ilişkin bazı anılarını anlattı. Van 100. Yıl Üniversitesi'ndeki rektörlük görevi sırasında siyasilerle yaşadığı bazı gerginlikleri de aktaran Bayşu, Çelik'i tenzih ettiğini söyledi. 
     Daha sonra konuşan Bakan Çelik, kariyer basamaklarında yükselmenin insanı ''önemli adam'' yapabileceğini ancak bunun ''bir bahar yeli'' gibi geçici olduğunu kaydederek, Bayşu'nun ''değerli insanlar'' arasında yer aldığını söyledi. Böyle insanların bir maden gibi toprak altında bile değerlerini yitirmediklerini dile getiren Çelik, ''Onlar ölmez, emekli olmaz, hep güzellikle yad edilirler'' dedi. 
     
     ''BEN, ÜNİVERSİTEDEKİ HOCANIN İŞİNE KARIŞMAM'' 
     Bayşu'nun yalnız ihtisas alanı üzerine yoğunlaşan bir bilim adamı olmadığını, sosyal ve kültürel olaylara karşı da duyarlı, entelektüel bir insan olduğunu kaydeden Çelik, bu anlamda bütünlüğün sağladığı öneme vurgu yaptı. 
     Ülkenin gelişimi için de kurumlar arasındaki işbirliğinin önemine dikkati çeken Çelik, şöyle konuştu 
     ''Bu ülke yargısıyla yürütmesiyle yasamasıyla, polisiyle, askeriyle, üniversitesiyle, iş dünyasıyla bir bütün olmak, bu bütünlüğü oluşturmak zorundadır. Eğer biz bu bütünlüğü oluşturursak bakın birbirimizi görmezlikten gelip rekabet içine girersek alt alta yazılan birler oluşur, hiçbir şey ifade etmez. Ama yan yana, birlik beraberlik ruhu içinde olursanız, yan yana yazılan birler gibi büyür, 1 olur, 11, 111 olur. 
     Bu ülke ancak bu şekilde kalkınır. Ama herkes kendi işini bilecek. Üniversite hocası kalkıp siyasi beyanat vermeyecek. Eğer bir rektör, bir dekan, bir bölüm başkanı, bir öğretim üyesi, siyasi polemik yapmak istiyorsa benim gibi üniversiteden istifa eder, sırtındaki cüppeyi çıkarır, gider halkın karşısına geçer, oy alır, gelir ve bunu yapar. Ben üniversitedeki hocanın işine, akademik işine karışmam. Asker askerin işini, polis polisin işini yapacak, iş dünyası iş dünyasının işini yapacak, yargı yargının işini yapacak. Ama bunlar bir armoni içinde çalıştığı zaman, bu orkestradan gayet güzel nameler çıkacak. Olması gereken budur.'' 
     
</TEXT>
</DOC>
