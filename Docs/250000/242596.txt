<DOC>
<DOCNO> 242596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/25/son/sondun06.html </URL>
<DATE> 2004/05/25/ </DATE>
<TIME> 07.05 </TIME>
<AUTHOR>  </AUTHOR>
<HEADLINE>
İngiltere'den, General Franks'e şövalye unvanı 
</HEADLINE>
<TEXT>

     İngiltere, Irak'ın koalisyon güçlerince işgal edilmesinin arkasındaki emekli Amerikalı general Tommy Franks'e şövalye unvanı verecek. 
     Savunma Bakanlığı sözcüsü, Bakan Geoff Hoon'un, bugün yapılacak özel bir törende, Franks'e kraliyetin şövalye unvanını sunacağını söyledi. 
     Sözcü, general Franks'in dünya ilişkilerinin büyük çalkantıya girdiği bir dönemde İngiltere'nin gerçek bir dostu olduğunu ifade etti. 
     Başbakan Tony Blair'in İşçi Partisi'nin önde gelen savaş karşıtı üyesi Alice Mahon ise Franks'a verilen ödülü eleştirerek, Iraklılara kötü muamelenin insanları çok rahatsız ettiği bu dönemde Amerikalı askeri bir kişiliği onurlandırmanın zamanı olmadığını kaydetti. 
     Amerikan ordusunda 36 yıl görev yapan Franks, Afganistan'da Taliban yönetiminin ve Irak'ta Saddam Hüseyin rejiminin yıkılmasına öncülük etmişti. Franks, geçen yaz emekli olmuştu. 
     İngiliz Guardian gazetesi için yapılan bir araştırmada, İngilizlerin yüzde 66'sının Irak'ta 9 bin askerine 3 bin asker daha takviye yapılmasına karşı çıktığı ortaya çıkmıştı. 
     
</TEXT>
</DOC>
