<DOC>
<DOCNO> 234788 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/spor/ydemirkol.html </URL>
<DATE> 2004/04/26/ </DATE>
<TIME>  </TIME>
<AUTHOR> Mehmet DEMİRKOL  </AUTHOR>
<HEADLINE>
Sahadaki teknik direktör 
</HEADLINE>
<TEXT>



Maçın göze batan adamını yazma göreviyle İnönü'ye gittim. Belki benden iki gol atan Serhat'ı, ikinci yarıda iyi kontratakçı olan, gol bulan Tuncay'ı yazmamı bekleyebilirsiniz. Ama dün sahada seyredilmesi gereken öncelikli futbolcu başkaydı. Daum'un takımının orta sahasındaki sayısal ve kalite eksikliğini, forvetten bir oyuncu çıkarıp, bu alanı kalabalıklaştırarak gidermesini bekliyordum. 
Bir bakıma öyle de yaptı. Ama klasik 11'ini bozmadan... Aziz Pierre'i orta sahaya çekti. Van Hooijdonk dün sadece sıradan bir orta saha oyuncusu olmadı. Hem savunma, hem de hücum yönünde bu bölgede takımının sayısal üstünlük sağlamasına yardımcı oldu. Oyun kuruculuğu üstlenerek, Ümit ve Aurelio'nun üzerindeki baskıyı büyük ölçüde azalttı. Fenerbahçe böylece oyunu basite indirgemeyi başardı. Ancak Van Hooijdonk'un asıl parladığı yön, saha içinde bütün arkadaşlarını uyarıp, kimin nerede durması gerektiğini söyleyerek saha içindeki teknik direktör oluşuydu. 
İlk yarıda sol kanatta Tuncay ve Ali Güneş'in arasına girip servis yaptı. Özellikle duran toplarda savunmanın bir numaralı adamı oldu. Üç kez son derece tehlikeli ortaları kafayla uzaklaştırdı. Onun çabası Fenerbahçe'yi muhteşem bir takım yapmadı ama, yapısal sorunları halledilmiş sıkı bir ekip oldular. Van Hooijdonk, orta saha servisçiliğiyle ilk yarıda iki kez Serhat'ı, bir kez de Tuncay'ı rakip kaleye yolladı. Bunlarda sayı bulamasalar da 32'de Luciano'yu kaçırışı birinci golün ilk hamlesi oldu. Belki Cordoba'ya faul vardı, ya da top dışarıdan çevrildi. Ancak bunlar Hollandalı'nın şık hareketini gölgelemiyor. 
Van Hooijdonk'un ikinci yarıdaki futbolculuk görevi, orta sahada sağ kanatta durup, tersten Tuncay'ı kaçırabileceği uzun paslar bulmaktı. Ama bu işin yanı sıra baraj organize etmekten, kapalı savunmanın nasıl duracağını arkadaşlarına söylemeye kadar ki tüm teknik direktörlük görevlerini de yapmaya devam etti. İnanılmazdı. 34 yaşına rağmen 90. dakikada altı pastan top çıkarmaya devam etti. Onu izlerken, sezon başında hakkında yaptığım bir yorum aklıma geldi onun büyük bir yıldız olduğunu, ama Fenerbahçe'yi sırtlamasının beklenmemesi gerektiğini söylemiştim. Doğrusu ya, o takımını sırtlamanın da ötesine geçti. 



</TEXT>
</DOC>
