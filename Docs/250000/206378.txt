<DOC>
<DOCNO> 206378 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/04/son/soneko02.html </URL>
<DATE> 2004/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Motorlu taşıtlarda "silindir hacmine göre vergi"ye destek 
</HEADLINE>
<TEXT>

     Vergi Konseyi Başkanı Mustafa Uysal, ''silindir hacmi esası, Motorlu Taşıtlar Vergisi MTV vergileme ilkelerine uygun, Avrupa Birliği AB ülkelerinde yaygın olan uygulamadır'' dedi. 
     Uysal, yaptığı değerlendirmede, eski motorlu taşıtlar vergisi sisteminin, ''ağırlık esası'' nedeniyle son derece adaletsiz uygulamalara yol açtığını, yaş grupları ve silindir hacimlerine göre tanımlanan lüks derecelerinin ise bu adaletsizliği gidermede yeterli olmadığını söyledi. 
     AB ülkelerinde otomobillerde motor gücü, emisyon ve yakıt tüketiminin ölçü olarak kullanılmasının giderek yaygınlaştığını kaydeden Uysal, Avusturya ve Belçika'da motor gücü ve yakıt cinsi, Almanya'da silindir hacmi, yakıt cinsi ve emisyon düzeyi, İspanya, Yunanistan ve İtalya'da motor gücü, Fransa'da motor gücü ve yaş, İrlanda, Lüksemburg ve Portekiz'de silindir hacmi, Danimarka ve İngiltere'de yakıt tüketimi esasına göre vergilendirme yapıldığını bildirdi. 
     Motorlu Taşıtlar Vergisi'nin sadece servet vergisi olarak değerlendirilmemesi gerektiğini vurgulayan Uysal, şöyle devam etti 
     ''Esasen sistemde yer alan ve taşıt alım sırasında ödenen özel tüketim vergisi değer esasına göre alınan ve mali gücü yansıtan bir vergi olmaktadır. Motorlu Taşıtlar Vergisi'nde ise mali gücü yansıtması yanında, yakıt tüketimi unsurunun dahil edilmesi, kaynak tüketimi ve çevre koruma açısından da dikkate alınması gereken bir faktördür. Bu iki faktörü yansıtan en iyi ölçü ise motor silindir hacmidir.'' 
     
     EN DÜŞÜK 250 MİLYON, EN YÜKSEK 9 MİLYAR LİRA 
     Vergide yeni düzenlemeleri içeren yasada, Motorlu Taşıtlar Vergisi'nin yaş ve motor silindir hacmi esasına göre alınması öngörülüyor. 
     Buna göre, 2004 yılında 1-3 yaş arası otomobillerde en düşük Motorlu Taşıtlar Vergisi MTV 250 milyon, en yüksek vergi de 9 milyar lira olacak. 
     
</TEXT>
</DOC>
