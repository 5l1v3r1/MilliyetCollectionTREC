<DOC>
<DOCNO> 213072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/04/son/sondun24.html </URL>
<DATE> 2004/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam'ın rüşvet belgeleri gizli tutulacak 
</HEADLINE>
<TEXT>

     Irak Geçici Yönetim Konseyi GYK , Irak'ın devrik lideri Saddam Hüseyin'in yabancı politikacılara rüşvet verme girişimiyle ilgili belgeleri, uluslararası skandala yol açabileceği endişesiyle şimdilik gizli tutma kararı aldı. 
     GYK üyesi Muvaffak El Rubei, Kuveyt'te yayımlanan Siyaset gazetesine verdiği demeçte, GYK'nın elindeki belgelerin tüm Arap dünyasında ve ötesinde şok dalgalarına yol açabileceğini söyledi. 
     Kendisinin de bazı belgeleri bizzat gördüğünü belirten Rubei, belgelerde Saddam'ın irtibata geçtiği ve rüşvet vermeye çalıştığı bazı Arap ve yabancı politikacılarla İslam'ın bazı önde gelen isimlerinin yer aldığını, para transferleriyle ilgili bilgilerin bulunduğunu kaydetti. 
     El Rubei, belgelerin ancak diğer ''çok tehlikeli belgeler''le birlikte ifşa edileceğini ifade etti. 
     Bağdat'ta yayımlanan El Meda gazetesi, Petrol Bakanlığı belgelerine dayandırdığı haberinde, Irak içinde ve dışında 46 kişi, şirket ve örgütün Saddam'dan milyonlarca varil petrol aldığını yazmıştı. 
     Muvaffak El Rubei, yazılanları görmediğini ve doğru olup olmadığını söyleyemeyeceğini kaydetti. 
     GYK, Adalet Bakanlığı'ndan iddiaların soruşturulmasını istemişti. 
     
</TEXT>
</DOC>
