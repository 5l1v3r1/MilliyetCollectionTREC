<DOC>
<DOCNO> 237738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/son/sondun21.html </URL>
<DATE> 2004/05/06/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Ercan Havaalanı 10 Mayıs'ta açılıyor... 
</HEADLINE>
<TEXT>

     Tamamen yenilenerek çağdaş bir havaalanı niteliği kazandırılan KKTC Ercan Havaalanı, 10 Mayıs Pazartesi günü yeniden hava ulaşımına açılıyor. 
     KKTC Bayındırlık ve Ulaştırma Bakanlığı'ndan verilen bilgiye göre, daha önce 11 Mayıs Salı günü açılacağı duyurulan Ercan Havaalanı'nın açılış töreni 10 Mayıs Pazartesi günü saat 16.00'da yapılacak. 
     Türkiye Cumhuriyeti'nin katkılarıyla genişletilip çağdaş standartlara kavuşturulan Ercan Havaalanı'nın açılış törenine Türkiye'den de üst düzeyde yetkililer katılacak. Törene kimlerin katılacağı daha sonra netlik kazanacak. 
     10 Eylül 2002'de kapatılan Ercan Havaalanı'nda, terminal binası, pist, apron yenilendi ve ek binalarla alan iki katına çıkarıldı. Yeni Ercan Havaalanı'nın geliş ve gidiş terminalleri, aynı anda 4 uçağın yolcusuna her türlü hizmeti verecek şekilde donatıldı. 
     Ercan Havaalanı'nın yenilenmesi için yapılan çalışmalara 18 trilyon TL harcandı. 
     KKTC'nin hava ulaşımı 10 Eylül 2002'den beri Geçitkale Havaalanı'ndan sağlanıyor. 
     
</TEXT>
</DOC>
