<DOC>
<DOCNO> 224097 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/20/son/sonyas06.html </URL>
<DATE> 2004/03/20/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Hareketli yaşa, hipertansiyonu yen... 
</HEADLINE>
<TEXT>

     Kalp ve damar hastalıkları açısından önemli risk faktörünü oluşturan hipertansiyon, Türkiye için önemli bir sorun... Uzmanlara göre, hipertansiyondan korunmak için hareketli bir yaşam tarzı seçilmesi gerekiyor. 
     Sağlık Bakanlığı kayıtlarına göre, Türkiye'de 5 milyon erkek, 6.5 milyon kadın hipertansiyon hastası. Ayrıca yapılan araştırmalar, yetişkinlerde son 10 yılda kan basıncında artma olduğunu gösteriyor. 
     Sağlık Bakanlığı Temel Sağlık Hizmetleri Genel Müdürlüğü uzmanları, hipertansiyondan korunma yollarını sıraladı. 
     Buna göre, kan basıncının normal kabul edilen değerlerden yüksek olması anlamına gelen hipertansiyon, birçok hastalık için de risk faktörü olarak kabul ediliyor. 
     Hipertansiyon tedavi edilmediğinde kalp yetmezliği, kalp krizi, böbrek yetmezliği, damarların daralması, beyin kanaması, felç ve görme kaybına neden oluyor. 
     Uzmanlar, şişmanlığın hipertansiyon için önemli bir risk faktörü olduğunu belirterek, hipertansiyondan korunmak için öncelikle ideal ağırlığın korunmasını öneriyor. 
     Hipertansiyondan korunmak için hareketli bir yaşam tarzı seçilmesi gerekiyor. Düzenli fiziksel aktivite, yaşın ve kronik hastalıkların olumsuz etkisini azaltıyor, kan basıncını düzenliyor, ani ölüm riskini azaltıyor. 
     Hastalıktan korunmak için sigara içilmemesi, beslenmeye dikkat edilmesi gerekiyor. 
     Uzmanlar, vücut ağırlığını dengede tutmak ve kilo almamak için az şekerli besinlerin tercih edilmesini, çay şekeri gibi rafine şekerlerin mümkün olduğunca az tüketilmesini, tatlılar ve şekerli içeceklerin tüketiminin sınırlandırılmasını istiyor. 
     Tuz ve sodyum alımının da kısıtlanması gerektiğini vurgulayan uzmanlara göre, sodyum alımının 1.5 -2.5 gram 4-6 gr tuz olması, ayrıca yoğurt, peynir gibi tuz oranı düşük yağsız veya az yağlı süt ve süt ürünlerini tüketilmesi gerekiyor. 
     Kullanılan yağın türüne dikkat edilmesini ve zeytinyağı, ayçiçeği, mısırözü yağı gibi yağların tercih edilmesini tavsiye eden uzmanlar, şu uyarılarda bulunuyor 
     ''Posa tüketimini arttırın. Haftada her gün 4-6 porsiyon 400-500 gr çeşitli taze sebze ve meyve yiyin. 
     Kuru fasulye, nohut, mercimek gibi kuru baklagillerin tüketimine özen gösterin. 
     Alkol tüketimini azaltın. Alkol alımı kan basıncının yükselmesine neden olur. 
     Stresten mümkün olduğunca uzak durun. 
     Düzenli sağlık kontrolünüzü yaptırın.'' 
     
</TEXT>
</DOC>
