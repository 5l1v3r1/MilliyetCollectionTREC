<DOC>
<DOCNO> 227370 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/son/sonyas11.html </URL>
<DATE> 2004/03/31/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
''Örümcek'' tırmanacak, ''King Kong'' dirilecek... 
</HEADLINE>
<TEXT>

     Sinemanın iki dev aksiyon filmi için çalışmalar tüm hızıyla sürüyor. ''Örümcek Adam-Spider Man'' serisinin ikincisi için gösterim tarihi 30 Haziran olarak kararlaştırılırken, ''King Kong'' filminin oyuncuları da belirlendi. 
     Internetteki ''eonline'' sitesinin haberine göre, Sony şirketinin merakla beklenen ''örümceği'' tırmanmak için gün sayıyor. ''Yeni örümceğin'' gösterim tarihi ABD sinemalarında 30 Haziran. Filmin 2 Haziran olan gösterim tarihini 30 Haziran'a erteleyen stüdyo, Tobey Maguire ve Kirsten Dunst'un rol aldığı, Sam Raimi'nin yönettiği yapımın yeni bir gişe rekoru daha kırmasını bekliyor. 
     Sony Pictures Entertainment Başkanı Jeff Blake, filmin büyük bir gişe başarısına ulaşmasını beklediklerini belirterek, bu yüzden sinema sektörünün canlı olduğu yaz sezonunda gösterime koyacaklarını kaydetti. Filmin yapımı için 200 milyon dolar harcandığını belirten Blake, üçüncü filmin ise 2007'de seyirci karşısına çıkacağını ifade etti. 
     Stüdyonun üçüncü film için tarihi belirlemesine karşın oyuncular henüz rol almak için kesin kararı vermiş değil. ''Örümcek Adam'' Tobey Maguire, bu yapımda rol almaktan mutlu olduğunu belirterek, ''Ama ben şimdi yaptığım işe bakarım. Henüz o kadar ileriyi düşünemiyorum. Zaman gösterir'' dedi. 
     Ünlü çizgi seriden sinemaya aktarılan ''Örümcek Adam'', Mayıs 2002'de izleyiciyle buluşmuş ve ABD'de gişe rekoru için önemli bir veri kabul edilen ''En İyi Haftasonu İzlenme Rekoru''nu elde etmişti. Film, tüm dünyada 800 milyon doların üzerinde hasılat yapmıştı. 
     
     ''KING KONG'' DA YOLDA 

     Kocaman binaları pençesiyle yerle bir eden, ağaçları söken, insanları avucunun içine alacak kadar iri olan dev goril ''King Kong'' ise Yeni Zelanda'da dirilecek. 
     ''Yüzüklerin Efendisi'' filminin yönetmeni Peter Jackson'ın projesiyle 28 yıl aradan sonra yeniden hayata dönecek ''King Kong'', filmde gönlünü Oscar adayı güzel aktris Naomi Watts'a kaptıracak. Avustralyalı güzel, filmde King Kong'un aşık olduğu Ann Darrw'u canlandıracak. 
     Para kazanmak için dev maymunu şehre getiren açıkgöz Carl Denham rolünde ise şu günlerde Türkiye'de de gösterilen ''Hababam Rock'' filminin komik yıldızı Jack Black kamera karşısına geçecek. 
     Filmin çekimlerine önümüzdeki aylarda başlanması ve 2005'te gösterime girmesi planlanıyor. 
     1950'li yıllardan bu yana defalarca beyazperdeye aktarılan ''King Kong'', son olarak 1976'da izleyiciyle buluşmuştu. Yönetmenliğini John Guillermin'in üstlendiği filmde Jeff Bridges, Charles Grodin, Jessica Lange, John Randolph, Rene Auberjonois ve Julius Harris başlıca rolleri üstlenmişti. 
     
</TEXT>
</DOC>
