<DOC>
<DOCNO> 213916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/08/son/sonspo21.html </URL>
<DATE> 2004/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray-Bursaspor maçından notlar... 
</HEADLINE>
<TEXT>

     Galatasaray'ın Bursaspor ile yaptığı lig maçına sarı-kırmızılı taraftarlar büyük ilgi gösterince, yollarda yine araç kuyrukları oluştu. 
     Başarısız sonuçlar ve soğuk hava nedeniyle son haftalarda çok az sayıda seyirciyle oynayan Galatasaray'ın, geçen hafta Gaziantepspor'u 3-0 yenmesi ve İstanbul'daki güzel hava nedeniyle sarı-kırmızılı taraftarlar maça büyük ilgi gösterdi. 
     Atatürk Olimpiyat Stadı yollarında yine trafik sıkışıklığı yaşanırken, uzun araç kuyrukları oluştu. Maç saatinde de araç kuyrukları bitmeyince, yollarda kalan taraftarlar maç başladıktan sonra da stada girebildi. 
     Karşılaşmayı, yaklaşık 40 bin taraftar izledi. 
     
     DÜRÜST'DEN AÇIKLAMA 
     Galatasaray Kulübü İkinci Başkanı ve Basın Sözcüsü Ali Dürüst, Ümit Karan, Berkant ve Volkan'ın kadro dışı kalmasıyla ilgili olarak, ''Bu oyuncuların profesyonelce davranmadığı bize bildirildi. Disiplin yönetmenliğimiz bellidir, oyuncunun maliyetine göre maddi olarak cezalandırılır'' dedi. 
     Dürüst, karşılaşmayı naklen yayınlayan Digitürk Lig TV'de yaptığı açıklamada, ''Bu oyuncular gece hayatı yüzünden mi kadro dışı kaldı '' biçimindeki soru üzerine, ''Evet, bu olay teknik kadro tarafından bize bildirildi. Bütün oyuncuların profesyonelce davranması lazım. Her takımda zaman zaman böyle şeyler olur. Disiplin yönetmenliğimize göre bir ceza verilecek'' diye konuştu. 
     Dürüst, ''Berkant ve Ümit Karan'ın sözleşme imzalamamasıyla bu olayın yaşanması tesadüf mü '' biçimindeki bir soru üzerine de ''Her profesyonel oyuncunun uyması gereken kurallar var. Oyuncunun belli bir saatte yatakta olması gerekir. Bu davranışları uygun değil. Teknik açıdan kararı teknik direktörümüz verir. Geriye dönüş diye birşey yok. Yapılan bir suç varsa, bunun cezası olur. Her oyuncu zaman zaman bunu yapmıştır. Bunlar tolere edilmiştir. Ama çok tekrar olunca tolere edilemez'' diye konuştu. 
     
     TERİM, KADROYU BOZMADI 
     Galatasaray Teknik Direktörü Fatih Terim, Bursaspor maçında geçen haftaki Gaziantepspor karşısında mücadele eden kadroyu bozmadı. 
     Terim yalnızca, kadro dışı kalan Volkan'ın yerine Cihan'a ilk 11'de görev verdi. 
     Kadro dışı bırakılan oyuncular Ümit Karan, Berkant, Volkan'ın yanısıra kart cezalısı Mondragon, sakatlıkları bulunan Hasan ve Batista, Bursaspor karşısında forma giyemedi. Kaburgasındaki ağrıları süren Bratu ise yedekler arasında yer aldı. 
     Bu arada Galatasaray'ın Brezilyalı futbolcusu Prates, 29 yaşına bastı. 
     Öte yandan kadro dışı bırakılan oyuncular Bülent Korkmaz, Hakan Ünsal, Arif ve Volkan, ikinci başkan Ali Dürüst'ün isteği üzerine soyunma odasına giderek, arkadaşlarına başarılar diledi. 
     Diğer yandan Galatasaray ile Bursaspor arasında PAF Ligi'nde yapılan maç 0-0 berabere sona erdi. 
     
</TEXT>
</DOC>
