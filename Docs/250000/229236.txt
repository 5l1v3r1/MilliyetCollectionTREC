<DOC>
<DOCNO> 229236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/son/sondun24.html </URL>
<DATE> 2004/04/07/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
KKTC'de çiftçiler Annan Planı'nı protesto etti 
</HEADLINE>
<TEXT>

     Kıbrıs Türk Çiftçiler Birliği KTÇB , 24 Nisan'da referanduma sunulacak Annan planını protesto etti. 
     Lefkoşa'daki Gönyeli çemberinde, ''Topraksız Vatan Olmaz, Türkiye'siz Kıbrıs Türkü Var Olamaz'' sloganıyla düzenlenen eylemde, ''Vatan, hürriyet, ekmek'', ''Toprak en değerli varlığımızdır'' ve ''Uğrunda ölünür, asla satılmaz'' yazılı pankartlar taşındı. 
     Yaklaşık 10 biçerdöver ve çok sayıda traktörün aralarında bulunduğu tarım araçlarıyla düzenlenen eyleme katılanlar, Güney Kıbrıs'a araçla giriş ve çıkışların yapıldığı Metehan Sınır Kapısı'na doğru hareket etti. 
     Göstericiler Metehan Sınır Kapısı'na giden yol üzerindeki Sosyal Konutlar çemberine ulaşınca, polis barikatıyla karşılaştı ve daha ileriye gidemedi. 
     Bölgede geniş tedbirler alan polis, güvenlik amacıyla Metehan Sınır Kapısı'ndaki giriş ve çıkışları kapattı. Burada, polis ile eylemciler arasında kısa süreli gerginlik yaşandı. 
     Bu arada, eyleme destek veren Milliyetçi Adalet Partisi MAP Genel Başkanı Ali Rıza Görgün, kalabalığa yaptığı konuşmada, Cumhurbaşkanı Rauf Denktaş'a, ''oğluna sahip çık'' çağrısı yaparak, hükümetin istifa etmesini ve yerine partiler üstü milli mutabakat hükümeti kurulmasını istedi. 
     Kıbrıs Adalet Partisi KAP Genel Başkanı Oğuz Kalelioğlu da, ''Avrupa Birliği'nin hiçbir ülkesinde toprakların satılmadığını ve verilmediğini'' dile getirerek, ''Biz de vermeyiz'' dedi. 
     Batı Trakya'yı örnek göstererek birlik ve beraberlik çağrısında bulunan Kalelioğlu, Türk hükümetinin tutumunu eleştirdi. 
     Kıbrıs Türk Çiftçiler Birliği'nin eylemi devam ediyor. 
     
</TEXT>
</DOC>
