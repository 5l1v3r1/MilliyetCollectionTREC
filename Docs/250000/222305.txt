<DOC>
<DOCNO> 222305 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/15/ekonomi/eko02.html </URL>
<DATE> 2004/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Bütün yollar faiz indirimine çıktı 
</HEADLINE>
<TEXT>

   IMF ile yedinci gözden geçirmenin tamamlandığı konusunda mutabakat sağlanması ve enflasyon bekleyişlerindeki iyileşme yeni bir kotasyon indiriminin önündeki engellerin kalktığı izlenimini veriyor 
      Songül Hatısaru 
   
   Geçen hafta bono ve döviz piyasasında faiz ve kur çok büyük oynaklık göstermezken Madrid'deki terör eylemlerinden dünya borsaları gibi İMKB de nasibini aldı. Fakat haftalık bazda endekste çok büyük farklılık gözlenmedi. Geçen hafta piyasalar açısından S P, JCR'nin Türkiye'nin görünümü değiştirmesi ise sürpriz bir gelişme oldu. 
   
   Not artmadı 
   Yurtdışı yatırımcılar için derecelendirmede ülke görümünün pozitif olması önemli olmakla birlikte asıl belirleyici olan notun artması. İlk bakışta S P'nin açıklaması bir not artırımı gibi görünse de bu iki derecelendirme kuruluşu da sadece görünüm değişikliği yaptı. S P'nin Türkiye'nin uzun vadeli TL notunu B 'dan BB'ye yükseltmesi lokal para cinsinde gerçekleştiği için Türkiye'nin yurtdışı borçlanma maliyetleri üzerinde bir etki yaratmayacaktır. 
   Ancak her iki derecelendirme kuruluşunun da yaptığı açıklamalarda görünüm değişikliğinin ardından reform sürecinin sürdürülmesi halinde Türkiye'nin notunun kısa sürede yükseltileceğinin sinyali verildi. Bu gerçekleştiği taktirde Türkiye'nin yurtdışı itibarı gerçek anlamda artmış olacak. 
   Öte yandan, beklentilerin çok altında gerçekleşen şubat enflasyonunun ardından Merkez Bankası'nın geçen hafta açıkladığı beklenti anketinde yıl sonu ve 12 aylık TÜFE enflasyonu bekleyişlerinde hatırı sayılır iyileşmeler gözlendi. Bu anketin ardından piyasada kotasyon indirimi beklentileri daha belirginleşti. 
   Fakat Merkez Bankası üç günlük süreçte kısa vadeli gecelik faizi indirmedi. Bu paralelde yurtdışı ve yurtiçindeki olumlu veya olumsuz gelişmelere karşın bir ay önceki yazılarımızda da bahsettiğimiz gibi piyasalar yatay trendini sürdürüyor. Kanımızca bono piyasasında yeni bir hareket olabilmesi için kısa sürede piyasalarca yapılması beklenen kotasyon indirimi ateşleyici olabilir. IMF ile 7. gözden geçirmenin tamamlandığı konusunda mutabakat sağlanması ve aynı zamanda enflasyon bekleyişlerindeki iyilişme yeni bir kotasyon indiriminin önündeki engelleri kaldırdı gibi görünüyor. 
   
   Bono - tahvil piyasasında dalgalanma beklenmiyor    Devlet Bakanı Ali Babacan'nın, IMF Heyeti temsilcileriyle yaptığı toplantıda niyet mektubunun büyük ölçüde tamamlandığı, 7 katrilyon liralık tedbir paketi üzerinde anlaşıldığı ve yedinci gözden geçirmeyi onaylamak üzere IMF İcra Direktörleri Kurulu'nun nisan ayında toplanarak yaklaşık 500 milyon dolara çıkan kredi dilimini serbest bırakılacağının işaretini vermesi piyasaların haftaya olumlu başlamasına neden olacak. 
   Hafta içinde Hazine 3.8 katrilyon liralık iç borç servisi gerçekleştirecek, 91 gün vadeli referans bono ve iki yıl vadeli üç ayda bir kupon ödemeli değişken faizli tahvil ihalesi düzenleyecek. Piyasaların beklediği bir borçlanma stratejisi olduğundan dolayı ihalelerin etkisinin sınırlı olması bekleniyor. Dolayısıyla kotasyon indirimi bu hafta içinde gerçekleşmediği sürece bono piyasasında büyük çaplı dalgalanmalar beklenmiyor. 
   
   
</TEXT>
</DOC>
