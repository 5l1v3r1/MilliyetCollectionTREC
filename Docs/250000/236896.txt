<DOC>
<DOCNO> 236896 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/03/son/soneko33.html </URL>
<DATE> 2004/05/03/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Yaman Törüner BDDK, bankaların denetimini yapamıyor 
</HEADLINE>
<TEXT>

     Merkez Bankası eski başkanlarından Yaman Törüner, BDDK'nın bankaların denetimini yapamadığını, bankaları denetleyecek objektif unsurları geliştiremediğini savundu. 
     İstanbul Barosu Tüketici Hakları ve Rekabet Hukuku Merkezi'nin düzenlediği ''Bankalar, Borsa ve Yatırımcı Hakları'' konulu panelde konuşan Törüner, özellikle son yıllarda Türkiye'de küçük yatırımcıların kötü duruma düşmesinin nedenlerinin İcra-İflas Yasası, BDDK sistemi ile IMF'nin yaklaşımı olduğunu söyledi. 
     Yaman Törüner, İcra-İflas hukukunun devleti kayıran bir sistemi bulunduğunu, herhangi bir durumda öncelikle devletin alacağını temin ettiğini ifade ederken, şöyle konuştu 
     ''Diğer taraftan bir de BDDK var. BDDK, sistemini bir türlü yerleştiremedi. Yeni bir kurum... Türkiye'de bankacılık da beklenenden daha süratli gelişti. Yasalar da bu gelişmeye, uluslararası açılıma ayak uyduramadı. BDDK, bankaların denetimini yapamıyor. Neden yapamıyor Çünkü bankaları denetleyecek objektif unsurları geliştirememiş. Bütün teftiş unsurları, subjektif esaslara dayanıyor. Raporlar, tamamen kişilere bağlı ve subjektif yazılmış. BDDK'nın bu yapısı geçmişten alınan bir mirastır. Hala da öyle devam ediyor.'' Türkiye-IMF ilişkilerine de işaret eden Törüner, ''IMF ile öyle bir anlaşma yapılmış ki, BDDK'daki atamalara bile karışıyor'' dedi. 
     
     "BDDK, ŞEFFAF OLMALI'' 
     Yaman Törüner, BDDK'nın küçük yatırımcılar açısından hiç üzerinde düşünülmeden, soru sorulmadan bankalara el koyduğunu ve sonra da işin içinden çıkmakta zorlandığını savunurken, kurumun özellikle küçük yatırımcıları sistemden soğutmayacak önlemler alması gerektiğini söyledi. 
     Türkiye'de mutlak surette denetim sisteminin elden geçirilmesi gerektiğini dile getiren Törüner, raporların objektif hale getirilmesi, BDDK'nın bankalara ilişkin aldığı bilgileri mutlaka kamuoyuna açıklaması gerektiğini ifade etti. 
     Törüner, ''BDDK şeffaf olmalıdır. Bankaların durumunu bütün yatırımcılar açık seçik bir şekilde bilmelidir'' dedi. 
     İMKB Başkanı Osman Birsen de, yatırımcı haklarının uygulanma konusunun yalnızca Türkiye'de değil, ABD dahil dünyanın birçok gelişmiş ülkesinde hala tartışılan bir konu olduğuna işaret ederek, yatırımcıların daha güvenli bir şekilde yatırım yapmalarına olanak tanınması gerektiğini kaydetti. 
     Yatırımcı haklarına ilişkin yasalar hakkında bilgi veren İMKB Disiplin Komitesi Başkanı Bedii Ensari ise, Türkiye'de yatırımcı zararlarının büyük kısmının para piyasaları, bankalar ve bankalarla ilgili operasyonlardan kaynaklandığını söyledi. 
     Ensari, Türkiye'de yasaların uygulanmasında eksiklikler bulunduğunu ifade ederek, ''Eğer bu yasalar uygulansaydı, yatırımcıların başına olumsuzluklar gelmezdi'' dedi. 
     
</TEXT>
</DOC>
