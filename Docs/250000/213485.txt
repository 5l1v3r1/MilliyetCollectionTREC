<DOC>
<DOCNO> 213485 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/06/son/sondun08.html </URL>
<DATE> 2004/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Tacize uğradığı iddia edilen Peru güzeli Yanlış anlama var 
</HEADLINE>
<TEXT>

     Peru güzeli Ivette Santa Maria, Gabon Devlet Başkanı Ömer Bongo ile adının karıştığı olayla ilgili olarak ortada bir yanlış anlaşma olduğunu açıkladı. 
     Peru gazetesi El Comercio'ya demeç veren Peru güzeli, Bongo ve kendisinin, Libreville'deki ''Miss Humanity'' güzellik yarışması organizatörleri tarafından istismar edildiğini ileri sürdü ve ''Olayla ilgili doğru olmayan ve zarar veren çok şey söylendi'' dedi. 
     Santa Maria, bütün bu olanların kendisini ''sosyete fahişeliği'' yapmakla suçlamaya yönelik olduğunu ileri sürdü. 
     Bu arada, Peru Dışişleri Bakanlığı'ndan adının açıklanmasını istemeyen bir yetkili, diplomatik bir yanlış anlama olduğunu da söyledi. 
     Aynı yetkili, Peru güzelinin ailesinin Santa Maria'ya ''tecavüze yeltenen'' Bongo'yu reddetmesi üzerine 12 gün boyunca Libreville'de bir otelde tutulduğunu iddia ettiğini ve Bakanlığın ''insan kaçırma'' şüphesiyle bu olayla ilgili Gabon'un BM'deki ticari ataşeliğine protesto göndererek açıklama istediğini belirtti. 
     Peru basını, güzellik yarışması için 17 Ocak'ta Gabon'un başkenti Libreville'e ulaşan Santa Maria'nın devlet başkanlığı sarayına götürüldüğünü, Bongo'nun burada Peru güzelini yatak odasına götürmeye ve tecavüz etmeye çalıştığını yazmıştı. 
     Peru güzelinin Bongo'nun elinden kurtularak saraydan kaçmayı başardığı, ancak otelinde 12 gün alıkonulduğu öne sürülmüştü. 
     Santa Maria'nın, Interpol ve Fransız fuhuşla mücadele insani yardım örgütü olaya müdahale ettikten sonra Gabon'dan ayrılabildiği iddia edilmişti. 
     
</TEXT>
</DOC>
