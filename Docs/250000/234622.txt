<DOC>
<DOCNO> 234622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/25/son/sondun23.html </URL>
<DATE> 2004/04/25/ </DATE>
<TIME> 13.45 </TIME>
<AUTHOR> Yorum Oku nbsp nbsp Yorum Yaz  </AUTHOR>
<HEADLINE>
Endonezya'da din çatışması 10 ölü 
</HEADLINE>
<TEXT>

     Endonezya'nın doğusundaki Moluk adalarının başkenti Ambon sokaklarında, Hıristiyanlar ile Müslümanlar arasında çıkan çatışmada 10 kişi öldü, 60'tan fazla kişi yaralandı. 
     Görgü tanıkları ve bir BM çalışanına göre, olaylar sırasında aralarında BM binasının da bulunduğu birçok bina yakıldı. 
     Sağlık kaynaklarına göre, olaylarda en az 5 kişi vurularak, bir kişi de kalp krizi geçirerek hayatını kaybetti. 2 gencin kılıçlı kişilerce öldürüldüğü, ölenlerden 8'inin Müslüman olduğu belirtildi. 
     Ambon Valiliği yakınlarında da çatışmalar çıktığı ve Hıristiyan mahallelerine yakın mahallelerde oturan Müslümanların yaşadıkları bölgeyi terk ettiği bildirildi. 
     Kentten hala silah ve patlama sesleri duyulduğu belirtiliyor. 
     Çatışmaların, Güney Moluk Cumhuriyeti'nin, bağımsızlık yanlılarınca kuruluşunun 54. yıldönümünü kutlamak isteyen Hıristiyan göstericilerin araçlarla kentte gösteri yapmak istemesi üzerine patlak verdiği ifade ediliyor. Müslümanlarla Hıristiyanların birbirlerine taş attığı, bunun üzerine polisin müdahale ettiği kaydedildi. 
     Polisin daha önce kutlama gösterilerine izin vermeyeceğini açıkladığı belirtiliyor. 
     Endonezya'nın başkenti Cakarta'nın 2400 kilometre doğusundaki Moluk adalarında Hıristiyanlarla Müslümanlar arasında 1999'da başlayan çatışmalarda 5 binden fazla kişi ölmüş, taraflar 2002'de barış yapmışlardı. 
     
</TEXT>
</DOC>
