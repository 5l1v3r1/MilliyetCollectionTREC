<DOC>
<DOCNO> 209179 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/17/ekonomi/eko05.html </URL>
<DATE> 2004/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF'ye 'Seçim ekonomisi uygulamayacağız' sözü 
</HEADLINE>
<TEXT>

   Başbakan Yardımcısı Şahin, IMF heyetinin 'Seçime giderken bütün dengeleri sarsacak adımlar atılabilir mi ' sorusuna 'Buna ihtiyacımız yok' yanıtını verdi 
      ANKARA Milliyet 
   
   Başbakan Yardımcısı Mehmet Ali Şahin, IMF ile görüşmesinde hükümet olarak popülizm yapmadıkları mesajını verdi. 
   IMF Türkiye Masası Şefi Rıza Moghadam, dün Şahin ile Başbakanlık'ta bir araya geldi. Şahin, IMF'nin yerel seçimler yaklaşırken bütçe dengelerini sarsıcı adımlar atılıp atılmayacağını kendilerine sorduğunu söyledi. 
   
   Zam sorusu 
   AKP olarak böyle bir şeyi düşünmediklerini ve ihtiyaçları olmadığını ifade eden Şahin, "Bizim mali disipline önem veren bir hükümet olduğumuzu kendilerine aktardım" dedi. Asgari ücretteki artış ile SSK ve Bağ - Kur emeklilerine yapılan zammın görüşmede gündeme geldiğini söyleyen Şahin, "Zamların bütçeye ek yük getireceği endişesini dile getirdiler" diye konuştu. Kamudaki atıl istihdamın arındırılması çalışmalarıyla ilgili soru üzerine de Şahin, "Hedef, 45 bin 800'dü. Biz 56 bin 12'ye ulaştık. Atıl istihdam artık IMF ile olan gündemden düştü" dedi. 
   Şahin 2003 yılında da emeklilere zam yapıldığını ancak bütçe dengeleri sarsılmadan herşeyin düzeltildiğini vurguladı. 
   
   Vakıfbank düzeldi 
   Şahin, Vakıfbank ile ilgili bir soruya karşılık, bankanın finansman durumunun önemli ölçüde düzeldiğini, 2004'te yapılacak incelemelerden sonra banka hakkında yeniden bir değerlendirme yapacaklarını kaydetti. 
   
   Yük, yıla yayılacak    IMF'ye yükün bir seferde karşılanmayacağını anlattıklarını belirten Şahin, "Yükü bir yıla yayacağız. Bu konuyu Bakanlar Kurulu'nda uzun uzun tartıştığımı söyledim. Türkiye bu yükü karşılayacak tedbirleri alabilir. Hepimizin kendi bakanlıklarının ödeneklerinden fedak rlık yapacağımızı anlattım" dedi. 
   Bir gazetecinin 4 katrilyon lira olan yükün IMF tarafından 6 katrilyon lira olarak hesaplandığı yönündeki haberleri hatırlatması üzerine Şahin, "IMF heyeti yükün 3 - 3.5 katrilyon olarak hesapladığını söylüyor" yanıtını verdi. 
   
   
</TEXT>
</DOC>
