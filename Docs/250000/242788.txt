<DOC>
<DOCNO> 242788 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/25/son/sonyas07.html </URL>
<DATE> 2004/05/25/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Halle Berry evliliğe 'tövbe' etti 
</HEADLINE>
<TEXT>

     Beyazperdenin güzel ama ''bahtsız'' güzeli Halle Berry, bir daha asla evlenmeyeceğini açıkladı. 
     Internetteki ''imdb'' sitesinin haberine göre, Oprah Winfrey'nin programına katılan Berry, iki evliliği de kötü bittiği için evlilik müessesesine ''isyan bayrağını'' çektiğini belirtti. 
     ''Catwoman'' filminin çekimleri başladığında bunalımda olduğunu ve terapiye ihtiyaç duyduğunu itiraf eden Berry, eşi Eric Benet'ın ihanetinin kendisini çok sarstığını söyledi. 
     Filmdeki rolün ''kalp acısını'' dindirdiğini anlatan güzel yıldız, ''İşte tam bu noktada Catwoman'a ihtiyacım oldu. Çok radikal kararlar vermem lazımdı ve bunu kolaylaştırdı'' dedi. 
     İki kötü evlilikten sonra artık tövbe ettiğini dile getiren talihsiz oyuncu, ''Hayatta asla 'asla' demeyi sevmem. Ama bu kez söylüyorum. Bir daha asla evlenmeyeceğim. Hayatımda ilk defa dedikodu gazeteleri doğruyu bulmama yardımcı oldu, teşekkür ediyorum'' açıklamasında bulundu. 
     Halle Berry, ilk evliliğini beyzbol oyuncusu David Justice, ikinci evliliğini şarkıcı Eric Benet ile yapmıştı. 
     Halle Berry ile Eric Benet'ın boşanma davaları devam ediyor. 
     
</TEXT>
</DOC>
