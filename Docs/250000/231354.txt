<DOC>
<DOCNO> 231354 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/son/sonsiy34.html </URL>
<DATE> 2004/04/14/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Sezer Türkiye, BOP'un hedef aldığı ülkeler arasında olamaz 
</HEADLINE>
<TEXT>

     Cumhurbaşkanı Ahmet Necdet Sezer, ''Türkiye'nin Büyük Ortadoğu tasarısının hedef aldığı ülkeler arasında olamayacağını'' belirterek, ''Laik Türkiye'ye sözde 'İslam Cumhuriyeti' tanımlaması getirmek ya da 'Ilımlı İslam' gibi anlamsız nitelemelerle kimi modelleri bilinç altından benimsetmeye çalışmak, yersizdir ve kabul edilemez'' dedi. 
     Cumhurbaşkanı Sezer, Harp Akademileri Komutanlığı'nda verdiği konferansta, ''Büyük Ortadoğu tasarısı bağlamında 'Türkiye'nin konumu ve oynayabileceği rol' konusunda son günlerde çeşitli yorumlar yapıldığına'' işaret ederek, şunları söyledi 
     ''Türkiye, Büyük Ortadoğu tasarısının hedef aldığı ülkeler arasında olamaz. Bunun tersini düşünenler varsa, onlara bu anlayışlarını değiştirmelerini öneririm. Laik Türkiye'ye sözde 'İslam Cumhuriyeti' tanımlaması getirmek, ya da 'Ilımlı İslam' gibi anlamsız nitelemelerle kimi modelleri bilinç altından benimsetmeye çalışmak, yersizdir ve kabul edilemez. Bu öngörünün ardındaki gerçeği saptayabilmek için, yüce Atatürk'ün söylemiyle 'ufku görmek yetmez, ufkun ötesini görebilmek gerekir'. 
     'Ilımlı İslam' Türkiye Cumhuriyeti Devleti'nin rejimi olmadığına göre, önce devletimiz için yeni bir rejim öngörüldüğü anlaşılmaktadır. 'Ilımlı İslam' modeli, İslam dinini kabul eden diğer ülkeler için bir ilerleme sayılsa da, Türkiye Cumhuriyeti yönünden büyük bir geriye gidiş, daha açık söylemiyle 'irticai' bir modeldir. İşin ilginç yanı, bu modelin toplumları demokratikleştirmek için öngörüldüğünün ileri sürülmesidir. İster 'ılımlı', ister 'köktendinci' olsun, din devleti ile demokrasinin yan yana getirilmesi, tarihe ve bilime ters düşen bir yaklaşımdır.'' 
     
     ''TÜRKİYE REJİMİNİ 81 YIL ÖNCE SEÇTİ'' 
     Sezer, Türkiye'nin rejim seçimini Cumhuriyet'in kuruluşu ile birlikte 81 yıl önce yaptığını, bu rejimin ''Atatürk ilke ve devrimleriyle Atatürk Milliyetçiliği'ne bağlı, laik, demokratik, sosyal bir hukuk devleti temelinde biçimlenen, aydınlanmacı ve çağdaş bir rejim'' olduğunu vurguladı. 
     ''Türkiye Cumhuriyeti'nin kuruluş felsefesi, coğrafi yönden üniter devlet yapısını, yönetsel yönden laik, demokratik, sosyal, hukuk devletini, siyasal yönden tam bağımsızlık ilkesini, ekonomik, toplumsal, kültürel, sanatsal yönden de çağdaş bir Türkiye'yi hedeflemektedir'' diyen Sezer, Türk devriminin genel amacının aydınlanma çağını yakalamak ve Türk toplumunu çağdaşlaştırmak olduğunu kaydetti. 
     
     ''LAİKLİK, TÜRKİYE CUMHURİYETİ'NİN TEMEL TAŞIDIR'' 
     Cumhurbaşkanı Sezer, devrimin temelinin amacına bağlı olarak laiklik ilkesi olduğunu dile getirerek, ''Laiklik ilkesi, Türkiye Cumhuriyeti'ni oluşturan tüm değerlerin temel taşıdır. Cumhuriyete temel oluşturan laikliğin, kavram kargaşası yaratmadan, Türkiye için ne anlama geldiğinin doğru biçimde ortaya konulması gerekir'' dedi. 
     Bunun yolunun bu kavramın öznel ve kuramsal görüş ve önerilerle değil, anayasal değişmez kurallar ve yetkili organ kararları ile açıklanması olduğunu ifade eden Sezer, sözlerini şöyle sürdürdü 
     ''Laiklik kavramının Türkiye yönünden ne anlama geldiğinin doğru algılanabilmesi için, 3 konunun önemle vurgulanması gerekiyor. 
     Birincisi Anayasa Mahkemesi'nin çeşitli kararlarında da belirtildiği gibi laiklik, ülkelerin içinde bulunduğu tarihsel, siyasal, toplumsal koşullara ve her dinin bünyesinin gerektirdiği istemlere bağlı olarak ülkeden ülkeye farklılık göstermektedir. Dini ve anlayışı tümüyle farklı ülkelerde, laikliğin aynı anlam ve düzeyde benimsenip uygulanması beklenemez. 
     İkincisi Anayasa Mahkemesi'nce de belirtildiği gibi, Türkiye için özellik taşıyan laiklik, içeriğini Anayasa'nın başlangıcı, 24. ve 174. maddelerdeki kurallarla doldurulan ve bu kurallarla anlamlandırılan laikliktir. 
     Üçüncüsü Anayasa'yı resmen yorumlamaya yetkili tek organ olan ve kararları yasama, yürütme, yargı organları ile yönetimi, gerçek ve tüzel kişileri bağlayan Anayasa Mahkemesi'nin laiklikle ilgili yorumları, Türkiye yönünden laikliğin anlamının ortaya konulmasında vazgeçilmez kaynaktır.'' 
     
     ''ORTADOĞU'NUN DEMOKRATİKLEŞMESİNE KATKI'' 
     Cumhurbaşkanı Ahmet Necdet Sezer, Türkiye Cumhuriyeti'ne ''Ilımlı İslam'' modelini uygun görenler ile başkalarına bu izlenimi veren ya da vermeye çalışanların, içeriği Anayasa Mahkemesi kararları ile belirginleşmiş, Anayasa'daki değiştirilmez laik devlet niteliğini görmezden geldiklerine dikkat çekti. 
     Sezer, Türkiye Cumhuriyeti'nin çağdaş nitelikleriyle sonsuza kadar yaşayacağını, onu yaşatma görev ve sorumluluğunun da vatandaşlara düştüğünü vurguladı. 
     NATO'nun en eski üyelerinden biri olan, Avrupa Birliği AB üyeliğine hazırlanan ve aynı zamanda Ortadoğu'ya komşu olan Türkiye'nin, eğer amaç Ortadoğu'da demokratikleşmenin özendirilmesi ise bu konuda kendi payına düşeni yapmaya ve amaçlanan tarihsel dönüşümü kolaylaştırıcı katkıda bulunmaya hazır olduğunu ifade eden Sezer, Türkiye'nin yapabileceği en önemli katkının kendi deneyimini paylaşmak olduğunu bildirdi. 
     Cumhurbaşkanı Sezer, Türk demokrasisinin, Avrupa ile Ortadoğu'nun kesiştiği noktada olgunluğunu kanıtlamış ileri bir demokrasi örneği olduğuna da işaret ederek, şunları kaydetti 
     ''AB'nin Türkiye ile üyelik müzakerelerine başlaması ve bu sürecin sonunda Türkiye'nin üyeliği, Ortadoğu bölgesine ve geniş anlamda İslam Dünyası'na verilebilecek en önemli iletidir. Bu ileti, demokrasi, insan hakları, hukukun üstünlüğü gibi değerlerin evrensel olduğunu, günümüzde toplumları ayıran fay hattının uygarlıklar ve dinler arasından değil, bu değerleri benimseyenler ile benimsemeyenler arasından geçtiğini, Batı ile İslam Dünyası'nın bu değerler temel alınarak kucaklaşabileceğini ortaya koyacaktır.'' 
     
     TÜRKİYE'NİN AB ÜYELİĞİ 
     Türkiye'nin AB ile ilişkilerinin önemli bir döneme girdiğini anlatan Sezer, şöyle devam etti 
     ''Bu süreçte Türkiye'nin önceliği, bu yılın sonunda üyelik müzakerelerinin başlatılmasına ilişkin kararın alınmasını sağlamaktır. Dayanak noktamızı, ülkemizin tarihsel gelişimi, laik ve demokratik kuruluş felsefesi ve temel yönelimleri oluşturmaktadır. 
     AB üyeliği, evrensel değerleri ve yüksek yaşam standartlarını simgelemekte Atatürk'ün amaçladığı 'çağdaş uygarlık düzeyi'ne varma doğrultusundaki en önemli toplumsal tasarıyı gerçekleştirme anlamını taşımaktadır. AB'ye üyeliğin, aynı zamanda ülkemizin çok partili, laik ve demokratik siyasal yapısının ek güvencesi olacağını ve ülkemizin her türlü aşırılığa karşı korunmasını güçlendireceğini düşünüyoruz.'' Cumhurbaşkanı Sezer, Türkiye'de son dönemde temel hak ve özgürlükler, demokrasi, hukukun üstünlüğü ve insan hakları alanlarındaki düzenlemeleri güçlendiren ve güvence altına alan kapsamlı anayasa ve yasa değişiklikleri gerçekleştirildiğini, çeşitli uluslararası sözleşmelerin imzalanarak onaylandığını belirtti. 
     Bu kapsamlı değişiklik sürecinde bir yandan Türkiye'nin öncelikli hedefi olan AB ile üyelik görüşmelerinin başlaması için gerekli siyasal ölçütler yerine getirilirken, öte yandan Türk ulusunun çağdaş ve modern bir toplum olma yolundaki beklentisinin temel hareket noktası olduğunu dile getiren Sezer, şöyle dedi 
     ''Türk ulusunun büyük çoğunluğu AB'ye üyelikten yanadır. Bu, aynı zamanda insan haklarına ve hukuk devleti ilkesine dayalı çağdaş demokrasiye tüm kurum ve kurallarıyla sahip olma isteğini de ortaya koymaktadır. Ülkemizle görüşmelere başlanması, AB'nin gerçek niyetinin algılanabilmesi yönünden belirleyici bir öge olacaktır.'' 
     
     ''AB'NİN İÇTENLİĞİNİN SINANMASI'' 
     Cumhurbaşkanı Sezer, Kopenhag siyasal ölçütleri yerine getirildiğinde Türkiye ile görüşmelerin başlaması kararının alınmaması için geçerli bir neden kalmayacağının AB yetkilileri ve Avrupalı yöneticiler tarafından da her fırsatta vurgulandığını ifade ederek, şunları kaydetti 
     ''Türkiye, 40 yılı aşkın bir süredir tünelin ucundaki ışık doğrultusunda AB üyeliği yönünde ilerlemektedir. Bu tünel, bizim için diğer adaylarla karşılaştırıldığında daha uzun ve yorucu olmuştur. Bu nedenle Aralık 2004, Türk ulusu için Avrupa Birliği'nin içtenliğinin sınanması anlamına gelmektedir. AB'nin de, aralık ayında atacağı ters yönde bir adımın birlikte getireceği siyasal ve stratejik kimi sonuçları kapsamlı biçimde değerlendireceğine inanıyoruz.'' Görüşmelerin başlaması için gerekli bir ölçüt olmamakla birlikte Türkiye'nin ekonomi alanında da çabalarının sürdüğünü anlatan Sezer, ''Ülkemize AB ile bütünleşme yönünde net bir işaret verilmesi, ekonomi alanındaki ilerlemeleri daha da güçlendirebilir'' dedi. 
     
     ''TÜRKİYE'NİN AB'YE SAĞLAYACAĞI YARARLAR'' 
     Türkiye ile ilgili tartışmalarda din ve kültür farklılığı, coğrafi konum, büyüklük, nüfus, ekonomik sorunlar ve göç olasılığı gibi siyasal ölçütlerle ilgili olmayan kimi ögelerin zaman zaman ön plana çıktığını, bu tartışmalarda Türkiye'nin AB'ye sağlayacağı yarar ve katkılara ağırlık verilmesinin daha uygun olacağı düşüncesinde olduklarını da vurgulayan Sezer, ''Bunlar Türkiye'nin önünde bir engel durumuna getirilirse, her şeyden önce Türkiye'ye diğer adaylarla eşit davranma ilkesi öngörülen Helsinki kararlarıyla çelişecektir'' diye konuştu. 
     Cumhurbaşkanı Sezer, Türkiye'nin, 11 Eylül 2001'de ABD'de, geçtiğimiz Kasım ayında İstanbul'da ve son olarak 11 Mart 2004'te İspanya'da gerçekleşen terörist saldırılarla ortaya çıkan tehdide karşın, başta insan hakları olmak üzere temel hak ve özgürlükler ile hukukun üstünlüğü ilkelerinden ve demokrasisinden vazgeçmeksizin AB yolunda hızla ilerlemeyi sürdürdüğünü bildirdi. 
     Türkiye'nin AB üyeliğinin farklı kültürlerin AB çatısı altında, ortak değerler ve yararlar temelinde birlikte yaşayabileceklerini anlamlı bir biçimde ortaya koyacağını belirten Sezer, bunu, ''dinler arasında yaratılmaya çalışılan yeni bir soğuk savaşın daha doğmadan önlenmesi'' bakımından çok önemli gördüklerini söyledi. 
     
     ''AB'NİN YENİ GENİŞLEME DALGASI'' 
     Cumhurbaşkanı Ahmet Necdet Sezer, 2 hafta sonra tanık olunacak ''AB'nin son genişlemesi'' konusuna da değinmek istediğini ifade ederek, eski Doğu Bloku ülkelerini de içeren genişleme dalgasının, Avrupa'da İkinci Dünya Savaşı sonrasında oluşan ayrım çizgilerinin ortadan kaldırılması yönünden tarihsel bir adım olduğunu dile getirdi. 
     AB'nin genişleme ve derinleşme süreciyle, Roma İmparatorluğu'nun dağılmasından beri Avrupa kıtasındaki en büyük siyasal ve ekonomik oluşumun gerçekleştiğini, bunun da ilk kez barışçı ve katılımcı bir biçimde olduğunun öneminin unutulmaması gerektiğini anlatan Sezer, şöyle dedi 
     ''Geçtiğimiz yüzyılda yaşanan iki dünya savaşının yaralarının sarılması yönünden kömür-çelik alanında başlayan işbirliği ve karşılıklı bağımlılık süreci, ekonomik işbirliği ve pazar aşamalarından geçerek bugünkü siyasal yönden derinleşmeyi ve ortak dış politika ve savunma kimliğini geliştirmeyi öngören 25 üyeli bir Avrupa Birliği'ne dönüşmüştür. Sırada Bulgaristan, Romanya ve Türkiye vardır. 
     Türkiye olarak, daha güçlü, siyasal ve güvenlik alanlarında da bütünleşmiş ve uluslararası gelişmeleri biçimlendirebilecek yeteneğe kavuşmuş bir Avrupa Birliği'nden yanayız. Bu yönde ilerlenmesini sağlayacak kurumsal yapılanmanın bir an önce yaşama geçirilmesini destekliyoruz.'' 
     
</TEXT>
</DOC>
