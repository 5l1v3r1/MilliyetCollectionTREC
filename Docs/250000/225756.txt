<DOC>
<DOCNO> 225756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/26/son/sondun13.html </URL>
<DATE> 2004/03/26/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Demokratlar Washington'da gövde gösterisi yaptı 
</HEADLINE>
<TEXT>

     ABD'nin Demokrat Partili eski başkanları Bill Clinton ve Jimmy Carter ile eski başkan yardımcısı Al Gore, parti için bir gövde gösterisi olarak nitelendirilen Washington'daki yemekli toplantıda, Demokratların 2 Kasım seçimindeki başkan adayı Senatör John Kerry'ye büyük destek verirken, Cumhuriyetçi Başkan George Bush'u da sert dille eleştirdiler. 
     Yemekte Kerry için 11 milyon dolarlık bağış toplanırken, gecenin yıldız ismi, şimdiki başkan adayından çok Clinton oldu. Bill Clinton, esprilerle süslediği konuşmasında Bush'u, isim vermeden ''hovarda bir mirasyedi''ye benzeterek, ''Cumhuriyetçiler güce tapar, daima beyaz gömlek giyer, kravat takar. Onlar olgun partidir, baba partisidir. Cumhuriyetçilere baktığımda, babasından kalan mirası bir an önce yemek için acele eden genç mirasyediler aklıma geliyor'' dedi. Clinton, bu sözleriyle George W. Bush'a başkanlığın, babası eski baskan George Bush'tan miras kaldığını ima etti. 
     Clinton, Kerry'nin savaş gazisi olarak geçmişini överken, kendisinin ve Başkan Bush'un Vietnam'dan kaçtığını kabul etti. Eski Başkan Clinton, ''Vietnam döneminde birçok genç adam, ki buna şimdiki başkan, yardımcısı ve ben de dahilim, savaşa gidebilecekken, gitmedik. John Kerry ise beni savaşa gönderin diye atıldı. Amerikan halkı, Kerry'nin vizyonunu anlarsa onu seçecek. İşte bunun için Cumhuriyetçiler, Kerry'yi kötü göstermeye çalışacak'' dedi. 
     Bir diğer eski başkan Jimmy Carter da konuşmasında ağırlığı, Başkan Bush'un ''ABD'yi zora sokan'' dış politikalarına verdi. 
     
     ABD, EVRENSEL KINANMA ODAĞI 
     Carter, ''Bugün, mevcut hükümetimizin temel ilkeler olan gerçek, barış ve insan haklarına bağlılığına ilişkin oluşan küresel kuşkulardan dolayı çok kaygılıyım. ABD'ye duyulan güven ve dostluk, tarihin en düşük düzeyinde bulunuyor. Saygın insan hakları liderleri, artık ülkemizi örnek alınacak bir yer değil, evrensel olarak kınanan bir odak şeklinde görüyor'' dedi. Carter, Bush yonetiminin Amerikan halkını derinden ikiye böldüğünü de savundu. 
     Kerry de yaptığı teşekkür konuşmasında, ''Demokrat Parti hiçbir zaman bugün olduğu kadar birleşmedi, kasımdaki başkanlık seçimini kazanmak için çok kararlıyız'' dedi. 
     Geceye, Kerry'nin Demokrat Parti önseçiminde yendiği önemli rakipleri de katılırken, özellikle sol kanadın adayı Howard Dean büyük alkış aldı. Dean, ''Benim bir numaralı amacım, kasımdaki seçimde Bush'tan kurtulmaktı. Bunu gerçekleştirebilecek tek kişi konumunda olan Kerry'yi selamlıyorum'' dedi. 
     Kerry'ye yenilen diğer bir aday Senator John Edwards da Kerry'ye her türlü desteği vaat etti. 
     Washington'daki gözlemciler, terörle mücadelede ihmalle suçlandığı için Başkan Bush'un zor günler geçirdiği bir dönemde Demokratların yaptığı birlik gösterisinin, kamuoyunda Kerry lehinde hava oluşturabileceğini belirttiler. 
     
</TEXT>
</DOC>
