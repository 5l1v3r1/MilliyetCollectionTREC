<DOC>
<DOCNO> 235592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/28/son/soneko50.html </URL>
<DATE> 2004/04/28/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Unakıtan KDV indirimi konusunda iyi hesap yapmalıyız 
</HEADLINE>
<TEXT>

     Dilek Kocabaş 

Maliye Bakanı Kemal Unakıtan, başta tekstil sektörü olmak üzere çeşitli sektörlerdeki sanayiciler tarafından beklenen KDV oranlarındaki indirim konusunda, dikkatli davranmak zorunda olduklarını bildirdi. 
     Londra'da öğleden sonraya kadar yatırımcılarla toplantılar gerçekleştirdiği, Merrill Lynch adlı uluslararası finans kuruluşundan ayrılışı sırasında AA'nın sorularını yanıtlayan Bakan Unakıtan, KDV indirimi konusunda çalışmalarının sürdüğünü, ihracatçılar Meclisi'nin konuyla ilgili raporunun ardından, şimdi de Odalar Birliği'nden bir rapor beklediklerini hatırlattı. 
     Maliye Bakanlığı'nda da konuyla ilgili dikkatli çalışmaların sürdüğünü belirten bakan Unakıtan, KDV indirimine sıcak baktıklarını, ancak böyle bir adımın ne getirip ne götüreceğini iyi hesaplamak durumunda olduklarını anlattı. 
     Bütçe hassasiyeti nedeniyle çok iyi hesap yapıp, ayaklarını sağlam basmak istediklerini belirten Bakan Unakıtan, herkes için olumlu olan bir çözüme ulaşmaya çalıştıklarını vurguladı. 
     
     ÖZELLEŞTİRMEYE İLGİ 
     İki gündür sürdürdüğü Londra'daki temaslarında, hep büyük yatırımcılarla biraraya geldiğini, bu büyük yatırımcıların özelleştirmelere ilgi duyduklarını belirten Bakan Unakıtan, ''bütün yatırımcılar, Türkiye'nin makroekonomik dengelerinde meydana gelen gelişmeleri olumlu karşıladıklarını bize söylüyor. Türkiye'de beklentilerinin üzerinde bir performans gördüklerinden bahsederken, bunun sürekli hale getirilmesini istiyorlar'' dedi. 
     Yatırımcıların, Türk ekonomisinin yanı sıra dünyadaki konjonktürü de dikkatle izlediğini, özellikle ABD'deki faizlerin artışı üzerinde durduklarını belirten bakan Unakıtan, ''bunu Türk ekonomisini nasıl etkileyeceğine dair bir merak var'' diye konuştu. 
     
     TÜRKİYE'NİN AB'YE ÜYELİĞİ 
     Türkiye'nin AB'ye giriş süreci konusuna da yatırımcıların büyük bir ilgisi bulunduğunu belirten Unakıtan, ''her türlü alternatifi gözönünde tutuyorlar. Ancak kendi şahsi görüşleri Türkiye'nin AB üyeliğini hak ettiği Birlik'e girmesi gerektiği üzerinde yoğunlaşıyor'' dedi. 
     Unakıtan, yatırımcıların kendilerinden, Türkiye'nin AB'ye girmesine karşı olan devlet ve kuruluşlara karşı, daha etkin çalışmalar yapılmasını istediklerini de bildirdi. 
     Bakan Unakıtan, Morgan Stanley adlı yatırım kuruluşunun düzenlediği toplantılara da katılarak, yatırımcıların Türkiye ile ilgili sorularını yanıtlamayı sürdürecek. Bakan Unakıtan yarın Türkiye'ye dönecek. 
     
</TEXT>
</DOC>
