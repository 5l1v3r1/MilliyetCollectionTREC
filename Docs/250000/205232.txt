<DOC>
<DOCNO> 205232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/30/dunya/dun02b.html </URL>
<DATE> 2003/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Muhammed Atta belgesi sahte çıktı 
</HEADLINE>
<TEXT>

      
   ABD'deki 11 Eylül saldırılarının elebaşısı Muhammed Atta'nın 2001'in yazında Bağdat'ı ziyaret ettiğini "gösteren" belgenin sahte olduğu ortaya çıktı. Söz konusu belgeyle ilgili haber, Saddam Hüseyin'in yakalanmasından birkaç saat önce İngiliz Sunday Telegraph gazetesinin manşetindeydi. Newsweek dergisi, dün piyasaya çıkan sayısında "FBI ve Amerikan istihbarat örgütlerinin, Atta'nın, ziyaretin gerçekleştiği öne sürülen tarihlerde ABD'de olduğunu kanıtladıklarını" yazdı. Newsweek'teki yazıda, "açıklamada bulunan yetkililer ve belge uzmanlarının, belgenin büyük olasılıkla sahte olduğunu söyledikleri" belirtildi. 
   Dönemin istihbarat servisleri şefi olan Iraklı Tahir Celil Habbush El Tikriti'nin kaleme aldığı öne sürülen el yazısı sahte belgenin Saddam'a gönderildiği öne sürülmüştü. Belgede, "Atta'nın Bağdat'a üç günlük bir çalışma programı çerçevesinde geldiği ve gezinin Filistinli terörist Ebu Nidal tarafından organize edildiği" belirtiliyor, "Atta, imha edilmelerine onay verdiğimiz hedeflere saldıracak ekibi yönetme konusunda olağanüstü çaba gösteriyor" deniyordu. 
   
   
   
</TEXT>
</DOC>
