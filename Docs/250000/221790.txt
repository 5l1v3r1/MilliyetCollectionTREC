<DOC>
<DOCNO> 221790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/12/son/soneko25.html </URL>
<DATE> 2004/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
ASO Başkanı Madem vergiyle alacaksın niye veriyorsun 
</HEADLINE>
<TEXT>

     Ankara Sanayi Odası ASO Başkanı Zafer Çağlayan, ''Ben, IMF'yi sevmiyorum ama IMF'ye karşı çıkmak hedef saptırmaktır'' dedi. 
     Çağlayan, ASO'da düzenlediği toplantıda, ''Düşen Enflasyon Ortamında Yaşamak'' konulu raporu basına sundu ve soruları yanıtladı. 
     Bir gazetecinin 2004'den sonra Uluslararası Para Fonu IMF ile anlaşmayı sürdürmeye ilişkin bir soruya Çağlayan, ''IMF bir sonuç. Keşke IMF'den kurtulsak. Keşke Avrupa Birliği, IMF ve Dünya Bankası, Türkiye'den istemeden yapısal reformları yapsak'' diye konuştu. 
     Dünya Bankası'nın proje kredileri verdiğini hatırlatan Çağlayan, bu kurum ile ilişkilerin geliştirilmesi gerektiğini söyledi. Çağlayan, sosyal güvenlik kurumlarının yarattığı açığın Dünya Bankası kredileriyle azaltılabileceğini kaydetti. 
     
     ''SİGARA ZAMMI VE ÖTV ARTIŞI 
     Bir gazetecinin, ek kaynak gereksinimini karşılamak için sigara zammına yansıyan vergi artışı konusundaki sorusu üzerine Çağlayan, şunları söyledi 
     ''Bunu yanlış buluyorum. Kaynağı olmadan bir harcama yapılmamalı. Madem ki vergiyle alacaksınız neden veriyorsunuz. Hem emeklilere hem de asgari ücrete yapılan ücret artışı. Yanlış anlaşılmasın. Bu iş ne İsa'ya ne de Musa'ya yaradı. Bir taraftan vergi diğer taraftan sigara vergisi... Atarsın elini kümese ilk yakaladığın tavuğu yolarsın. Bu mantıkla bu işi çözemesin ondan sonra çıkarsın IMF'nin karşısında terlersin.'' 
     
     KREDİ KARTI VE HARCAMA UYARISI 
     Bir gazetecinin kredi kartı harcamasındaki artışın ileriye yönelik bir risk taşıyıp taşımadığına ilişkin bir soruya, geçmişte bankaların bir işadamının 10 milyar liralık kredi isteğine karşılık ''Azı dişini'' bile teminat olarak istediğini, buna karşılık 1.5-2 milyar liralık kredi kartı verdiğini ve kriz ortamında sorunlar yaşandığını hatırlattı. 
     Çağlayan, kredi kartlarında 8 aya varan vadeler yapıldığına dikkat çekerek, kredi kartı sahiplerinin ayakların yorganlarına göre uzatmaları uyarısında bulundu. Zafer Çağlayan, ''Geliri 500 milyon lira olan biri kredi kartıyla 5 milyar liralık harcama yapmamalı'' dedi. 
     
</TEXT>
</DOC>
