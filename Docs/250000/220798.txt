<DOC>
<DOCNO> 220798 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/08/son/sontur09.html </URL>
<DATE> 2004/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeniden yağmur ve kar geliyor... 
</HEADLINE>
<TEXT>

     Hüseyin NARİN 

Hafta sonunu yağmur, sel ve karla geçiren Türkiye, yarından itibaren yeni bir yağışlı havanın etkisine giriyor. Yağmur yarın batıdan yurda giriş yapıyor, Çarşamba tüm bölgelerimize yayılıyor. Perşembe ise iç bölgelerde kar yağışı bekleniyor. 
     Hava sıcaklığı ise bugünden itibaren tüm yurtta artacak. Çarşamba gününden itibaren ise kuzeybatı kesimlerden başlayarak tekrar azalacak. 
     Türkiye, bu gece Orta Akdeniz üzerinden gelen yağışlı havanın etkisine girecek. 
     Meteoroloji İşleri Genel Müdürlüğü'nden yapılan Meteorolojik Uyarı'ya göre, bu gece Kıyı Ege'de yağmur ve sağanak şeklinde başlayacak yağışlar yarın Kıyı Ege'de etkili olmak üzere Marmara, Ege ve Batı Akdeniz'de görülecek. 
     Yağışlı hava Çarşamba günü Marmara'nın doğusu, Batı ve Orta Karadeniz, İç Anadolu, İç Ege ile Akdeniz bölgelerinde devam edecek. Yağışların yağmur ve sağanak, Batı Karadeniz'in iç kesimleri ile İç Ege'de karla karışık yağmur şeklinde olması tahmin ediliyor. 
     Perşembe günü Marmara'nın doğusu, Karadeniz, İç Anadolu'nun kuzey ve doğusu, Doğu Akdeniz ile Doğu ve Güneydoğu Anadolu bölgeleri yağışlı geçecek. Yağışlar Batı Karadeniz'in iç kesimleri, İç Anadolu'nun kuzeyi ile Doğu Anadolu'nun kuzey ve batısında karla karışık yağmur ve kar şeklinde olacak. 
     Hafta ortasına kadar mevsim normalleri civarında seyredecek olan hava sıcaklığı, Çarşamba günü kuzeybatı bölgelerden başlamak üzere biraz azalacak. 
     Yarın Kıyı Ege'de beklenen etkili yağışların oluşturacağı olumsuz şartlara karşı, vatandaşların ve ilgililerin tedbirli olmaları istendi. 
     Meteoroloji Genel Müdürlüğü’nden alınan bilgiye göre, bugün akşama kadar Trakya ve Ege parçalı bulutlu, diğer bölgelerimizin tamamı az bulutlu ve açık bir gün geçirecek. Marmara ve iç bölgelerde sis etkili. 
     Önümüzdeki 3 günün hava raporu ise şöyle 
     
     SALI 

     Marmara, Ege ve Batı Akdeniz yağmurlu, özellikle Kıyı Ege'de etkili yağış bekleniyor. Diğer bölgelerimiz parçalı ve çok bulutlu. İç bölgelerde sis görülebilir. 
     
     ÇARŞAMBA 

     Marmara'nın doğusu ve güneyi, İç Ege, Akdeniz, Batı ve Orta Karadeniz ile İç Anadolu yağmurlu bir gün geçirecek. Batı Karadeniz ve İç Ege'nin yüksek kesimlerinde yağışlar yer yer karla karışık yağmur şeklinde görülecek. Diğer bölgelerimiz parçalı ve çok bulutlu. 
     
     PERŞEMBE 

     Yağışlar doğuya kayıyor... Marmara'nın doğusu karla karışık yağmurlu, kar yağışı İç Anadolu'nun kuzeyi, Batı ve Orta Karadeniz'in iç kesimleri ile Doğu Anadolu'nun kuzeyinde etkili olacak. Batı ve Orta Karadeniz'in kıyısı, Doğu Karadeniz, Doğu Anadolu, Doğu Akdeniz ve Güneydoğu Anadolu ise yağmurlu.Diğer bölgelerimiz parçalı ve çok bulutlu. 

     
</TEXT>
</DOC>
