<DOC>
<DOCNO> 234312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/24/spor/spo04.html </URL>
<DATE> 2004/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Aktuğ'dan garanti 
</HEADLINE>
<TEXT>

   Trabzonspor Başkanı futbolcularıyla biraraya geldi, "Kaybetseniz bile size yakışır bir futbol oynayın. Sonuç ne olursa olsun ben ve yönetimim arkanızda olacağız" diye konuştu 
      
   Kampı ziyaret etti 
   TRABZONSPOR Başkanı Atay Aktuğ, son dört maç için kolları sıvadı. Görevde bulunduğu süre içerisinde başarılı bir görünüm sergileyen Aktuğ, şimdi de futbolcuların moral motivasyonunu en üst düzeye getirmek için yöneticileriyle birlikte çalışmalara başladı. Diyarbakırspor maçı için kampa giren oyuncularla görüşen Bordo - Mavili ekibin başkanı, futbolcuları hem övdü, hem de uyardı. 
   
   'Göreceksiniz, şampiyonuz' 
   AKTUĞ, sonuç ne olursa olsun her zaman futbolcuların yanında olacaklarını ifade etti. Trabzonspor Başkanı şöyle devam etti "Sizler Türkiye'yi kendinize hayran bıraktınız. Takımınızı gönüllerin şampiyonu haline getirdiniz. Ama daha göreviniz bitmedi. Kaybetseniz bile Trabzonspor'a yakışır futbol oynayın. Kulaklarınızı tüm dedikodulara ve dış etkilere kapatın. Göreceksiniz, şampiyon olacağız." 
   
   Gökdeniz ve Fatih sahada    DİYARBAKIRSPOR maçı için üç gün önceden kampa giren Trabzonspor, dünkü taktik idmanıyla çalışmasını tamamladı. Bordo - Mavililer'de tedavi için Belçika'ya giden Somers dışında eksik bulunmadığı bildirildi. Takımın önceki günkü antrenmanında ayağına darbe alan Gökdeniz ile adalesinde çekme olan Fatih'in durumlarının iyi olduğu, bugün oynayabilecekleri açıklandı. 
   
   Paranın ne önemi var    Gurur tablosu 
   BORDO - Mavili futbolcuların, iki trilyon lira olarak belirlenen primi gözardı edip, "Bizim için para değil, şampiyonluk önemli" demesi yöneticileri duygulandırdı. İdarecilerden Süleyman Atal ve Erda Aygün ile görüşen Fatih ve Gökdeniz'in, "Şampiyon olursak, hepimiz tarihe geçeceğiz. Bu kadar büyük sorumluluk altında ve onur duyacağımız bir olayı gerçekleştirmek varken, parayı kim düşünür" demesi yönetimin göğsünü kabarttı. 
   
   'En önemli maçımız' 
   DİYARBAKIRSPOR ile bugün oynayacakları maçın kendileri için çok önemli olduğunu vurgulayan Teknik Direktör Ziya Doğan, "Bu maçı kazandığımız takdirde yolumuz daha da açılır" ifadesini kullandı. Rakiplerinin ligin en iyi mücadele eden takımı olduğuna dikkat çeken Doğan, "İşimiz hiç de kolay olmayacak. Futbolcularımız ise şu anda bulundukları konumun bilinci içindeler. Maça çok iyi konsantre olarak çıkacağız" diye konuştu. 
   
   Yemek tanığı Meclis'e gidiyor    CHP'li Doğan çıktı 
   GENÇLERBİRLİĞİ ve Trabzonsporlu yöneticilerin önceki akşam bir yemekte iki takım arasında oynanacak maçta şike yapılacağı yolundaki konuşmalarına, CHP Mardin Milletvekili Muharrem Doğan'ın tanık olduğu iddia edildi. Doğan'ın, söz konusu konuşmalardan sonra olayı hem Futbol Federasyonu'na, hem de Meclis'e taşıyacağını belirttiği, "Ancak maç 1 - 0 bitecek" şeklinde bir ifade duymadığını söylediği öğrenildi. 
   
   Özak tepki verdi 
   YEMEKTE bulunan AKP Trabzon Milletvekili Faruk Özak iddialara sert çıktı. Özak, "Bunlar komik ve ayıp şeyler. Dost toplantısında spor sohbeti yapılırken konuşulanları farkı amaçla yansıtmak hoş değil" dedi. Gençlerbirliği yöneticisi Muharrem Akyüz ise "Yönetici arkadaşlarla ayda bir toplanır, yemek yeriz. O akşam da sayın Özak ve bazı Trabzonsporlu yöneticilerle karşılaştık" diye konuştu. 
   
   
</TEXT>
</DOC>
