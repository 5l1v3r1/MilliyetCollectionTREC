<DOC>
<DOCNO> 249237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/19/son/soneko06.html </URL>
<DATE> 2004/06/19/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Trafik cezalarında artış yok... 
</HEADLINE>
<TEXT>

     Maliye Bakanlığı, trafik cezalarında herhangi bir artışın söz konusunu olmadığını bildirdi. 
     Maliye Bakanlığı tarafından, bazı basın yayın kuruluşlarında yayımlanan ''trafik cezalarında tahsilat oranının yükseltilmesi için uygulanan ceza artırıldı, bir ayda ödenmeyen ceza 3'e katlanacak'' şeklinde yer alan haberler üzerine yazılı bir açıklama yapıldı. 
     Açıklamada, belirtilen durumun Karayolları Trafik Kanunu'nun 115. maddesinde yapılması planlanan değişikliğin yanlış anlaşılmasından kaynaklandığı belirtildi. Bu maddedeki mevcut düzenlemeye göre, süresi içinde ödenmeyen cezaların, ilk 10 gün içinde ödendiğinde 1 kat, ikinci 10 gün içinde ödendiğinde 2 kat, üçüncü 10 gün içinde ödendiğinde ise 3 kat olarak tahsil edildiği bildirildi. 
     Yapılması planlanan değişiklikle, cezanın ödenmesi için bir aylık ödeme süresi verildiği ve bu suretle cezaya muhatap olan kişinin ''seyahatte olması, tatilde bulunması, ücretini veya maaşını henüz almamış olması'' gibi nedenlerle gecikmesi sonucu cezanın 3 katına çıkmasının yarattığı ödeme güçlüğünün sakıncalarının giderilmesinin amaçlandığı kaydedildi. 
     Açıklamada, bir aylık ödeme süresi içinde ödenmeyen cezaların 3 katına çıkması uygulamasının aynen korunduğu belirtildi. 
     
</TEXT>
</DOC>
