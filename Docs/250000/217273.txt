<DOC>
<DOCNO> 217273 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/23/son/sontur54.html </URL>
<DATE> 2004/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Çorum'da Başhekime bıçaklı saldırı 
</HEADLINE>
<TEXT>

     Çorum Devlet Hastanesi Başhekimi Uzman Doktor Aslan Erkan, hastane çıkışında bıçaklı saldırıya uğradı. 
     Edinilen bilgiye göre, akşam saatlerinde evine gitmek üzere hastaneden ayrılan Dr. Aslan Erkan'ın yanına gelen Erdal Taş, Başhekimi kalçasından 2 kez bıçakla yaraladıktan sonra olay yerinden kaçtı. 
     Dr. Aslan Erkan, acil serviste tedavi altına alındı. Olayı duyan Vali Erhan Tanju, Emniyet Müdürü İsmail Karaman, Cumhuriyet Savcısı İlmettin Köklü ve Sağlık İl Müdürü Fikret Purtul, hastaneye gelerek Erkan'a geçmiş olsun dileğinde bulundu. 
     Emniyet Müdürü İsmail Karaman, hastaneden ayrılırken yaptığı açıklamada, saldırıyı gerçekleştiren kişinin, 20 Şubat tarihinde uyumsuz ve psikopat tavırları nedeniyle işine son verilen hastanenin temizlik işçilerinden Erdal Taş 28 olduğunu söyledi. Karaman, Taş'ın, başhekimi, işten çıkarılmasına neden olduğu gerekçesiyle bıçaklamış olabileceğini belirtti. 
     Polis, saldırı sonrasında kaçan Erdal Taş'ın yakalanması için çalışmalarını sürdürüyor. 
     
</TEXT>
</DOC>
