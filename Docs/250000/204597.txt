<DOC>
<DOCNO> 204597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/26/son/soneko16.html </URL>
<DATE> 2003/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Genel Müdür Ensari TEKEL bu yılı 250 trilyon lira karla kapatacak 
</HEADLINE>
<TEXT>

     TEKEL Genel Müdürü Sezai Ensari, kurumun bu yılı 6 katrilyon lira civarında ciro ve 250 trilyon lira karla kapatacağını bildirdi. 
     Ensari, özelleştirme ihalesinde 292 milyon dolara satılan TEKEL'e bağlı Alkollü İçkiler Sanayii ve Ticaret A.Ş'nin, Nurol-Limak-Özaltın-Tütsab Ortak Girişim Grubu'na 20 Şubat tarihine kadar devrinin söz konusu olacağını belirtti. 
     Ensari, ''20 Şubat'tan sonra biz artık alkollü içeceklerin hiçbir dalı ile uğraşmayacağız. Yeni alan konsorsiyum, bu konuya artık hakim olacak. Üretim politikalarını kendileri belirleyecek, yenilikleri, yapacakları atakları kendileri tespit edecekler. Biz artık, sigarayla, tütünle, tuzla ve bunların pazarlamasıyla uğraşacağız'' dedi. 
     Hükümetin 2004 yılının ilk yarısında TEKEL'in sigara bölümünün özelleştirilmesini tamamlamayı beklediğinin anımsatılması üzerine Ensari, satışın Özelleştirme İdaresi'nin inisiyatifinde yürütülen bir çalışma olduğuna işaret ederek, şunları kaydetti 
     ''Özelleştirme yöntemleri birkaç türdür. Birisi birkaç ay önce denen blok satış yöntemiydi. Diğer satış yöntemi parça satış, bir diğeri halka arz yöntemidir. Şimdi bu yöntemlerin hepsi denenebilir. Bir defa denenmiş olan yöntem bir daha denenebilir. Burada tercih kullanacak olan özellikle siyasi otoritedir ve Özelleştirme İdaresi Başkanlığı'dır.'' 
     
     B PLANI 
     Sezai Ensari, TEKEL'in özelleştirilmesinde Genel Müdürlük olarak üzerilerine düşen görevi yaptıklarını, hiçbir hataları bulunmadığını belirterek, şunları kaydetti 
     ''Özelleştirme bir süreçtir, zaman alır. Özelleşeceğiz diye, artık TEKEL Genel Müdürlüğü'nü kendi haline bırakacak durumda değiliz. B planı şeklinde mi olur, bizim kafamızda bulunan diğer projeleri hayata geçirme anlamında mı olur, biz TEKEL Genel Müdürlüğü olarak önlemlerimizi alıyoruz. Sigara üretiminde ataklarımızı, adımlarımızı atacağız. Bundan hiçkimsenin kuşkusu olmasın. TEKEL'i kendi haline bırakmayacağız. Pazar payında özellikle düşüşlere sebep olacak engelleri aşacağız. TEKEL sahipsiz değil.'' B planının ne olduğunun sorulması üzerine Ensari, detay vermesinin mümkün olmadığını ifade ederek, çok hummalı bir çalışma içinde olduklarını, şu anda planların, projelerin takvimlendirildiğini, temasların devam ettiğini söyledi. 
     TEKEL Genel Müdürü Ensari, yeni markalar, varolan üretimi güçlendirmek, kalitesini artırmak, daha çok talep olan ürünler bazında piyasayı doyurmak anlamında daha fazla üretme, yeni ürünlerin de piyasaya sokulması bağlamında çalışmalar yaptıklarını aktararak, ''2004 yılı içinde yeni marka ve ürünleri mutlaka göreceğiz'' diye konuştu. 
     
     ''SİGARA BÖLÜMÜNÜN SATIŞI CANLANACAK'' 
     Sigara bölümünün, değerinde satışının gerçekleştirilebileceğini belirten Ensari, daha önce verilen değerlerin kendilerini tatmin etmediğini, fiyatın daha yükseklerde olması gerektiğini vurguladı. 
     Ensari, ''Şimdi bizim, malımız bir defasında değerini bulmadı diye, küsüp oturacak halimiz yok. Değerini bulduruncaya kadar uğraşacağız. Daha fazla rekabetin oluşacağı bir ortamda fiyat mutlaka yükseklere çıkacaktır'' dedi. 
     Sezai Ensari, sigara bölümünün özelleştirilmesine yabancıların ilgisinin artması için uğraşacaklarını, Özelleştirme İdaresi ve TEKEL olarak bu çabanın içinde olduklarını bildirdi. Ensari, ''Üretimlerimizi, hamlemizi yaparak ilginin artmasını sağlayacağımıza inanıyorum'' dedi. 
     
     ZORUNLU EMEKLİLİK 
     Ensari, TEKEL'in bu yılı 250 trilyon lira karla kapatacağını da açıklayarak, şunları söyledi 
     ''Bu çok önemli bir nokta. TEKEL, karını maksimize etmeye uğraşan bir kurum değil. Biz karımızı artıralım diye fiyat ayarlaması da yapmadık. Yaptığımız kar ayarlamalarının tümünde, konan vergileri karşılamaya yönelik bir çizgi izlemiştik. Buna rağmen karımız 250 trilyon lira civarında gerçekleşiyor. Önümüzdeki yıl hedeflerimiz çok daha büyük, kar hedefimizi yüzde 50 artırmayı düşünüyoruz.'' Cirolarının da 6 katrilyon lira civarında gerçekleşeceğini ifade eden Ensari, ''Bunu 2004 yılında 8 katrilyon liraya çıkarmayı düşünüyoruz. Bu rakamın içinde alkolü de hedeflemiştik, onu çıkarırsak 6.5-7 katrilyon lira civarında gerçekleştirebiliriz'' dedi. 
     Ensari, TEKEL'in vergi ve fon olarak 2002 yılında Hazine'ye katkısının 2 milyar dolar olduğuna işaret ederek, ''Bu katkılarımızı artırarak devam ettireceğiz. TEKEL bu anlamda çok önemli işlevler arz eden ve ekonomiye katkı yapan bir kuruluş. Artık, haraç mezat satılmasında, apar topar bu anlamda bir an önce elden çıkartalım diye bir endişe yok. Çünkü, karlı, verimli bir kuruluş'' dedi. 
     TEKEL'in çalışan sayısının son yapılan işçi çıkarmalar ile 26 binlere düştüğü bildiren Ensari, zorunlu emekliliğin de uygulandığını söyledi. Sezari Ensari, ''14 Aralık dahil son üç ayda, 4 bin 500'e yakın kişiyi emekli ettik. Bunların, yaklaşık 170 trilyon liraya yakın paralarını da ödedik'' dedi. 
     Satışı onaylanan alkollü içkiler bölümünün vergi ve işçi alacakları dahil sıfır borçla devredileceğini belirten Ensari, 3 bine yakın işçiye yapılacak kıdem ve ihbar ödemelerinin TEKEL'e maliyetinin 120 trilyon lira civarında olacağını kaydetti. 
     
</TEXT>
</DOC>
