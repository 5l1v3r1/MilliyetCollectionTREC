<DOC>
<DOCNO> 228619 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/05/son/sondun44.html </URL>
<DATE> 2004/04/05/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
Serdar Denktaş Bizim partide 'evet'çilerlerle 'hayır'cılar eşit 
</HEADLINE>
<TEXT>

     KKTC Dışişleri Bakanı ve Başbakan Yardımcısı Serdar Denktaş, 24 Nisan'da yapılacak referandumda herkesin kendi durumunu düşünerek oy vereceğini belirtti. Denktaş, her partide ''evet''çi de, ''hayır''cı da bulunduğunu, kendi partisinde ''evet''çilerle ''hayır''cıların yarı yarıya olduğunu söyledi. 
     Serdar Denktaş, mecliste yaptığı konuşmada, kimsenin olaya, ''Aman çözüm olmazsa şu olur, bu olur'' diye yaklaşmaması gerektiğini ifade etti ve vatandaşı bilinçlendirmek gerektiğini kaydetti. 
     ''Kuru gürültüyle, gözü kapalı ve partisel düşüncelerle oy verilmemesini'' isteyen Serdar Denktaş, ''Herkes kendi durumunu düşünerek kararını verecek. Bütün partilerde 'evet'çiler de vardır, 'hayır'cılar da vardır. Sakın bana biri çıkıp da, 'beni partim bütünüyle evet der veya bütünüyle hayır der' iddiasında bulunmasın'' diye konuştu. 
     Serdar Denktaş, kendi partisi Demokrat Parti'de DP , Annan planına ''evet'' ve ''hayır'' diyecek olanların yarı yarıya olduğunu beliterek, partide bir oylama yapılacağını ve sonuca göre, partinin referanduma yönelik tavrının belirleneceğini kaydetti. 
     Referandum sürecinde halkın ikiye bölünmesinden endişe duyduklarını ifade eden Denktaş, ''hayır'cılarla 'evet'cilerin birbirine girmesinin ve çok uç noktalarla halkı tahrik etmenin, halka en büyük tahrik olduğunu'' söyledi. 
     Başbakan Mehmet Ali Talat'ın, BM'ye verilmek üzere, 45 bin kişilik Türkiye kökenli KKTC vatandaşlarının listesinin hazırlandığı yönündeki açıklamasına da değinen Bakan Denktaş, kimsenin, bu listenin verilmesini engellemek için mahkemeye başvurmamasını istedi. Serdar Denktaş, dava açıp liste verme işi durdurulursa ve 1 Mayıs'tan sonra çözüm olursa, bu listedekilerin vatandaş olamayacağını kaydetti. 
     DP olarak çözüm vizyonlarında bir değişiklik olmadığını belirten Denktaş, ancak halkı, başına geleceklerin ne olacağı konusunda uyararak oyunu kullanmasını sağlamanın da görevleri olduğunu söyledi. 
     Planda geçiş döneminin kısalmasının sorunlara gebe bir dönem olduğuna işaret eden Denktaş, ilgili sektörlerin plana ilişkin görüş ve önerilerini beklediklerini belirtti. Denktaş, ortak devlette çalışanlarla kurucu devlette çalışanların maaşlarında farklılık olacağına işaret ederek, bu soruna sendikaların da katkısıyla çözüm bulunabileceğini ifade etti. 
     Annan planındaki mal-mülk rejiminin mükemmel noktaya gelmediğini, uygulamada sorunlarla karşılaşılacağını anlatan Serdar Denktaş, mal-mülk rejiminin uygulamasında Türkiye'nin de destek olması gerektiğini söyledi. 
     Serdar Denktaş, plana göre, Kuzey'de kalan Rum mallarının üçte ikisine parası ödenerek sahip olunacağını, bunun için 10 milyon dolara ihtiyaç olduğuna, yer değiştireceklerin rehabilitasyonu için de 3.8 milyon dolara ihtiyaç olduğuna işaret etti. 
     
</TEXT>
</DOC>
