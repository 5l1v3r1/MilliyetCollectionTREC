<DOC>
<DOCNO> 216469 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/20/son/sondun28.html </URL>
<DATE> 2004/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Şii Lider ABD'nin Irak'ta işi uzarsa intifada çağrısında bulunurum 
</HEADLINE>
<TEXT>

     Iraklı Şii lider Seyyid Ali El Sistani 73 , ABD askerlerinin, yönetimi Iraklılara devredecekleri 30 Haziran 2004 tarihinden daha uzun süre Irak'ta kalmaları durumunda ''intifada'' çağrısı yapacağı uyarısında bulundu. 
     Sistani, Alman Der Spiegel dergisine yaptığı açıklamada, ''ABD'nin Irak'taki taktikleri uzamamalı. Irak halkı nasıl davranacağını biliyor. Bu iş uzarsa intifada çağrısında bulunurum'' dedi. 
     Derginin haberinde, ''intifada'' için gerekli afişlerin çoktan basıldığı ve ülkenin her yerinde dağıtıma hazır şekilde bekletildiği kaydedildi. 
     Sistani, Saddam Hüseyin'in devrilmesinden sonra halkın çoğunluğunu oluşturan Şiilerin, ülkenin gelecekteki yönetiminde ağırlıklı rol oynamaları gerektiğini belirterek, tüm dini azınlıkların haklarının da korunacağını söyledi. 
     BM'nin ABD'yi, 30 Haziran 2004 tarihine kadar yönetmekle görevlendirdiğini hatırlatan Sistani, BM'nin, yönetimin Iraklılara devredilişini de kontrol etmesi gerektiğini ifade etti. 
     Irak'ta seçim hazırlıklarının en kısa sürede tamamlanması gerektiğini belirten Sistani, BM'nin, seçimler ile ilgili olarak erteleme olmayacağı konusunda güvence vermesini ve gelecekte Irak'ta hazırlanacak anayasanın temelinde de Şeriat kurallarının esas alınmasını istedi. 
     
</TEXT>
</DOC>
