<DOC>
<DOCNO> 237829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/son/sonsiy03.html </URL>
<DATE> 2004/05/06/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
CHP YÖK Yasası uzlaşma içinde hazırlanmalı 
</HEADLINE>
<TEXT>

     CHP İzmir milletvekili Erdal Karademir, YÖK Yasa Tasarısının "uzlaşma içinde" düzenlenmesi gerektiğini belirtti. 
     Karademir, TBMM Başkanlığı'na sunduğu önergesinde, hükümetin Meclis'e sunduğu YÖK Yasa Taslağı'na ilişkin endişelerini dile getirdi. Taslağın eğitim ile ilgili kuruluşlarca "reform" olarak nitelendirilmediğini belirten Karademir, "Çıkarılmak istenen yasanın, vurgulandığı gibi daha demokratik değil, bugünkü sistemden geriye giden bir merkezi örgütlenme ve işleyiş üzerine inşa edilmiş olduğu iddia edilmektedir" dedi. 
     Üniversitelerin, bilimsel, ekonomik, demokratik sorunların yanı sıra, teknoloji, insan kaynakları gibi pek çok sorunla karşı karşıya bulunduğunu vurgulayan Karademir, bu sorunları çözemeyen bir tasarının reform olarak değerlendirilemeyeceğini belirtti. 
     
     "AMAÇ ÜNİVERSİTELERİ BASKI ALTINA ALMA" 
     Tasarıyla, üniversitelerin baskı altına alınmaya çalışıldığını öne süren Karademir, "Yasanın amacı imam hatiplileri üniversiteye girişte avantajlı kılmak ve kadrolaşmak mıdır " diye sordu. 
     Hazırlanan tasarının üniversite öğrencilerine sorulup sorulmadığının da merak konusu olduğunu belirten Karademir, Bakan Çelik'ten şu sorulara yanıt istedi 
     "Dünyanın hangi ülkelerinde mesleki ve teknik okullardan mezun olanlar kendi alanlarının dışında bir yüksek öğrenime yerleştirilmektedir 
     Son beş yılda meslek ve teknik liselerden mezun olanları kendi branşlarında istihdam edilme durumları ile ilgili bir çalışma var mıdır " 
     
</TEXT>
</DOC>
