<DOC>
<DOCNO> 205340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/30/son/sondun17.html </URL>
<DATE> 2003/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk Kızılayı'ndan İran Kızılayı'na ilaç yardımı... 
</HEADLINE>
<TEXT>

     Türk Kızılayı, bu sabah İran Kızılayı'na 10 ton ilaç yardımı gönderdi. 
     Askeri bir uçakla dün gece depremin meydana geldiği Bem kentine ulaştırılan 20 tonluk Kızılay yardımının 10 tonu, İran Kızılayı'na iletildi. 
     Türk Kızılayı tarafından gönderilen ortopedik ve ameliyat malzemesi, tetanos aşıları, pansuman gereçleri ve serumlardan oluşan yardım, Bem'deki İran Kızılayı Genel Koordinatörü Ali Zamani ve Türkiye Başbakanlık Kriz Merkezi yöneticisi Selahattin Durmaz tarafından yapılan ikili görüşmeler sonucunda teslim edildi. 
     Yardımların küçük bir kısmının Bem'e ulaştığını belirten Durmaz, tırlarla Türkiye'den yola çıkan asıl insani yardım malzemesinin başkent Tahran'a ulaştığını, 1 veya 2 gün içinde Bem kentine sevk edilmesine çalışıldığını söyledi. 
     Gecikmeninse güvenlikten kaynaklandığı öğrenildi. 
     İlaç ve tıbbi malzemenin geri kalan 10 tonunun, Türkiye'nin Bem'de oluşturduğu 2 çadır polikliniğinde kullanılacağı belirtilirken, Acil Sağlık Hizmetleri yetkilisi Dr. Fazıl İnan, depremin meydana geldiği günden bugüne kadar polikliniklerde yüzlerce İranlının ayakta tedavi edildiğini ve 5 binin üzerinde depremzedeye tetanos aşısını yapıldığını belirtti. 
     
</TEXT>
</DOC>
