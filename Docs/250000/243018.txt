<DOC>
<DOCNO> 243018 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/26/son/sonspo18.html </URL>
<DATE> 2004/05/26/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Doğan Kimse alacağımız oyuncuları yabancı diye gözünde büyütmesin 
</HEADLINE>
<TEXT>

     Trabzonspor Teknik Direktörü Ziya Doğan, bu sezon transferde en az 5, en fazla 6 oyuncu almaları gerektiğini söyledi. 
     Doğan, transfer çalışmaları hakkında Trabzonspor Kulübü Binası'nda düzenlediği basın toplantısında, lig öncesinde ve bittikten sonra takip ettikleri oyuncular olduğunu anımsatarak, ''Zaman zaman arama tarama ekibinden hocalar, yardımcı hocalar ve benim de izlediğim oyuncular oldu. Bunları ve başka oyuncuları da izlemek için 1 hafta içinde Çek ve Polonya liglerinde 5-6 maç seyrettim'' dedi. 
     Seyrettiği maçların önemli maçlar olduğunu ifade eden Doğan, ''Belirlediğim oyuncuları ve Türkiye'den alınması gereken oyuncularla ilgili listemi, dün yönetim kuruluna verdim. Biz, önümüzdeki sezon Şampiyonlar Ligi, Türkiye Kupası ve Türkiye Ligi'nde 3 ayrı kulvarda yarış içinde olacağız. Bu doğrultuda geniş bir kadro oluşturmamız lazım. Geniş kadro derken, 30 kişilik kadrodan değil, 22-23 kişilik, ancak çok yönlü oyunculardan bahsediyorum'' diye konuştu. 
     Doğan, kulübün bütçesine uygun, fazla aşırı fiyatta oyuncular almayacaklarına dikkat çekerek, şöyle devam etti 
     ''Normal takım oyununa iyi uyum gösteren, takım düzenini bozmayacak oyuncular alacağız. Türkiye'de Avrupalı oyunculara ayrı bir gözle bakılıyor. Fakat, çıkıp Avrupa penceresinden bakıldığında, Türk futbolunun çok önemli bir yerde olduğunu göreceksiniz. Seyrettiğim kadarıyla, o oyuncular arasında bizim oyuncularımız çok daha yetenekli.'' Avrupalı futbolcuların oyun sistemine uyum sağlamada daha başarılı olduklarını vurgulayan Doğan, şunları söyledi 
     ''Kimse, bizim alacağımız oyuncuları, Avrupalı diye gözünde büyütüp, topla inanılmaz şeyler yapacak diye beklemesin. Normal takım oyununa uyum, takıma katkı sağlayacak ve oyun disiplini içerisinde oynayan oyuncular tercihimiz olacak. Bunun için de raporlarımızı verdik. Bu doğrultuda önümüzdeki haftadan itibaren atağa başlayacaklarını biliyorum.'' Doğan, yeni sezon çalışmalarına şampiyonlar ligi maçları nedeniyle iki hafta önce başlayacaklarını da belirterek, ''Milli takımdaki oyuncularımın sıkıntısını yaşayacağım. Bunun için de lige erken başlayacağız. Benim oyuncularım ne zaman dinlenecek, ne zaman onlara kondisyon yükleyeceğim. Milli takımdaki oyuncularım benim en büyük sıkıntım, ama milli takım her şeyin üzerinde. Zor bir dönemece girdik. Bu nedenle biran önce transferin belirlenmesi ve bitmesini yönetimden istedim. Onlarda en az benim kadar acele davranıyor'' dedi. 
     
     ''EN AZ 5, EN FAZLA 6 OYUNCU ALMAMIZ LAZIM'' 
     Defansa ve orta sahaya oyuncu alacaklarını belirten Doğan, ''Bu alanlarda bazı maçlarda sıkıntı yaşadık. Orta sahada alternatifli bir takım kurmamız lazım. Üst üste maçlar oynandığında oyuncuları dinlendirerek oynatabilmek için orta saha ağırlıklı oyuncular alacağız. Forvetimizde sıkıntı yok. Defansa alternatif bir kadro oluşturmamız lazım. 3 yabancı futbolcu almayı düşünüyoruz, ancak şartlar uygun olmazsa hiç de almayabiliriz. Belki Türkiye'den de yabancı futbolcu alabiliriz'' diye konuştu. 
     Doğan, bir gazetecinin izleme komitesiyle aranızda anlaşmazlık yaşandı mı sorusu üzerine, şunları söyledi 
     ''Ben, dedikoduyla vakit geçiremem. Ben bu takımın teknik direktörüyüm. Oynatacağım oyuncuyu ben seçerim. Başkası seyreder, son noktayı ben koyarım. Öbür türlü başkası seyredecek, ben alacağım, kelle benim. Böyle bir mantık yok dünyada. Biz huzur içinde çalışıyoruz. Başkaları başka şeyler konuşuyorsa o onların sorunu. Böyle basit dedikodularla uğraşmanın zamanı değil. Bu dedikoduları yapanlar Trabzonspor'a zarar verir.'' Transfer için bazı mevkilere 5, bazılarına ise 3 oyuncu belirlediğini ifade eden Doğan, ''Bir oyuncuya odaklanmıyoruz. En az 5, en fazla 6 oyuncu almamız lazım'' dedi. 
     Doğan, bir gazetecinin Gökdeniz'in durumunu sorması üzerine ise ''Gökdeniz konusu Trabzonspor'a o kadar yara veriyor ki. Bu takımda bir tek Gökdeniz yok. Gökdeniz bu ülkedeki önemli oyunculardan biri. Biz, Gökdeniz ve başkan açıklama yapıyoruz, ancak hala Gökdeniz soruluyor, bu çok komik'' diye konuştu. 
     
</TEXT>
</DOC>
