<DOC>
<DOCNO> 213896 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/08/son/sonspo01.html </URL>
<DATE> 2004/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Semih Saygıner, dünyanın en iyi bilardocusu seçildi... 
</HEADLINE>
<TEXT>

     Belçika'nın Anvers kentinde 2003 yılının Dünya'da En İyi Bilardocusu seçilen ve Portekiz'in Porto takımına transfer olan Dünya Şampiyonu Bilardocu Semih Saygıner, 600 VIP davetlisi tarafından ayakta alkışlandı. 
     Semih Saygıner'e, ödülünü Belçika güzeli Ann verdi. Bu yıl üçüncüsü yapılan ve 5 adayın katıldığı yarışmada Saygıner, 185 puanla birinci olurken, Belçikalı bilardocu Caudon 105 puanla ikinci ve İsveçli bilardocu Blondael 95 puanla üçüncü seçildi. 
     Yapılan yarışma öncesi Saygıner, dünyanın ikinci en iyi bilardocusu olarak tanınan Blondael ile yaptığı süper kupa müsabakasını da kazanarak, kupanın sahibi oldu. 
     Dünya'nın 50 ünlü bilardocusu ve 73 federasyonundan oluşan jüri tarafından birinciliğe layık görülen Semih Saygıner, tören sonrası AA muhabirine yaptığı açıklamada şöyle konuştu 
     ''Türk halkı ve kendim için büyük gurur duyuyorum. Bilardoda tarihi olay yarattım. Bir sporcu ülkesi için daha ne yapabilir. Ben dört dörtlük her şeyi yaptım. Çok hırslıyım. Dünya Şampiyonluğumu tekrarlayacağım'' dedi. 
     Saygıner, 1988 yılında yine Anvers kentinde düzenlenen Dünya Kupası'nda sonuncu olduğunu hatırlatarak, ''Çok büyük çaba ve çalışmanın ürünü ve sonucu olarak bu duruma geldim. Ancak Türkiye'de Bilardo Federasyonu'nda yeni bir düzenleme gerekir. Benim kanaatimce Türkiye Bilardo Federasyonu çok yetersiz ve ciddi çalışmıyor. Türkiye'ye dönünce federasyon başkanlığına adaylığımı koymayı düşünüyorum. Geçen sene İspanya'da Dünya Şampiyonu olduktan sonra, Başbakan Recep Tayyip Erdoğan, yerime genç bilardocuları yetiştirmemi istedi. Ancak elimizdeki imkanlar çok kısıtlı, örneğin basketbol, voleybol salonlarında çalışmalarımızı yapıyoruz. Bu dünyada görülmemiş bir olay. Ayrıca federasyonun hem iletişim, hem de basınla ilişkileri çok kötü gidiyor. Bunu da dönünce çözeceğim'' diye konuştu. 
     
     YURDIŞINA İLK BİLARDOCU TRANSFERİ 

     Semih Saygıner önümüzdeki Avrupa Bilardo Şampiyonası için Tayfun Taşdemir ile birlikte FC Porto'nun bilardo kulübüne transfer olduklarını ve iyi bir ücret karşılığı Avrupa Şampiyonası'nda Porto adına mücadele edeceklerini bildirdi. 
     Saygıner, 1-7 Mart tarihleri arasında Almanya'nın Viersen kentinde düzenlenen Dünya Milli Takımlar Şampiyonası'na 2 takım ile katılacaklarını da sözlerine ekledi. 
     
</TEXT>
</DOC>
