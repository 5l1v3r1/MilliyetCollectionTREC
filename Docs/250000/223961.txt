<DOC>
<DOCNO> 223961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/20/yazar/dundar.html </URL>
<DATE> 2004/03/20/ </DATE>
<TIME>  </TIME>
<AUTHOR> Can DÜNDAR  </AUTHOR>
<HEADLINE>
Denize ters giden parti... 
</HEADLINE>
<TEXT>

   Bir İzmirli "AKP, İzmir'de denize ters gidiyor" diye özetliyor durumu... Varlıklı sahil şeridinde CHP önde 
   
   Uzaktan göründüğünde "İzmir'in dağlarında betonlar açar" şarkısı geliyor insanın diline... 
   Eşsiz güneş, tembelliğe çağıran deniz, çiçek çiçek tomurcuklanan doğa ve uçsuz bucaksız bir beton ormanı... 
   Tepeden bakınca, varoşlar İzmir'i çepeçevre kuşatmış gibi... 
   Şimdi siyasi tablo da öyle görünüyor 
   Merkezde her görüşten kentlinin tam desteğini almış bir belediye başkanı ve kentin çeperlerinde, çoğu rakiplere gideceğine kesin gözüyle bakılan ilçe belediyeleri... 
   Köy Enstitülü bir İzmirli "AKP, İzmir'de denize ters gidiyor" diye özetliyor durumu... Kentin varlıklı sahil şeridinde CHP önde... Yoksul varoşları barındıran belediyelerde Çiğli'de, Buca'da, Konak'ta AKP şanslı... Belki diğerlerinde de... Yani Piriştina olmasa "CHP'nin son kalesi" de çökecek. 
   Heyetimizdeki Polonyalı gazeteciye "varoşlardan oy almayan sol parti" tuhaflığını anlatmakta zorlanıyoruz. Vatandaşın teşhisi her iki anlamda da doğru 
   "AKP, İzmir'de Deniz'e ters gidiyor." 
   
   Deniz çorbası 
   DSP'den CHP'ye geçen Başkan Ahmet Piriştina, Ecevit mavisi gömleği ve altı oklu rozeti ile geliyor öğle yemeğine... 
   Neşeli görünse de yüzünden endişe okunuyor. Önceki gece NTV'de Tarhan Erdem'in seçim anketi yayınlandıktan sonra konuştuğumuzda da keyifle karışık bir kaygı içindeydi. 
   Kendi ismi, partisinin oyunu neredeyse ikiye katlıyordu, ama bunun muhtemel risklerinin de farkındaydı elbet... Batmış bir gemiden kurtulan tek mürettebat, sevinir mi, üzülür müydü Kıyıya mı yüzerdi, dümene mi geçerdi 
   "Deniz çorbası" içerken bunu sorunca, - çorbanın biberinden olsa gerek - öksürüğe boğuldu Başkan... Seçim telaşı o kadar baskın ki, "ertesi gün"ü düşünmek zor. "Baykal'dan sonra" senaryolarına şimdiden dalmak ise insanı daha fazla öksürtebilir. 
   
   Sabah 9'da... 
   Peki bu anket seçimi nasıl etkiler Kararsızlar genel dalgaya kapılır mı 
   "Batıyoruz" korkusuyla sol oylar CHP'ye atılır mı Yoksa "Nasıl olsa onlar battı, bari sayımız belli olsun" diyen varoştaki "kerhen oyları" SHP'ye mi yönelir "İnanın ben de geceden beri bunu düşünüyorum" diyor Piriştina... AKP, şimdi "Son kale"yi de düşürmek için İzmir'de atağa kalkabilir. Erdoğan ve bakanlar İzmir'e geldiğinde "Bizim adayımız seçilirse bizi gecenin 3'ünde evden arayabilir" demişlerdi. Piriştina, "Ne olacak, ben de sabah 9'da ararım" diye gülümsüyor. 
   Korkarım, 29 Mart sabahı 9'da araması gereken başkaları olacak. 
   
      
   
   
</TEXT>
</DOC>
