<DOC>
<DOCNO> 247117 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/11/son/soneko10.html </URL>
<DATE> 2004/06/11/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
TOKİ, doğudaki konutlarına ilgi gelmeyince, strateji değiştirdi... 
</HEADLINE>
<TEXT>

     Yıl sonuna kadar 100 bin konutun projelendirilmesini hedefleyen Toplu Konut İdaresi TOKİ , Doğu ve Güneydoğu'da satışa çıkarılan konutlara yeterli talebin gelmemesi üzerine ''yön değiştirmeye'' karar verdi. 
     TOKİ'nin Şanlıurfa, Ardahan ve Erzurum'da satışa çıkardığı konutlara yeterli başvuru gelmemesi üzerine, Van'da yapılması planlanan 816, Gaziantep'te yapılması planlanan 922 konutun ihalesi iptal edildi. Yetkililer, Şanlıurfa, Ardahan ve Erzurum'da yaşanan talep sorunu üzerine Van ve Gaziantep'teki konut projelerinin yeniden değerlendirildiğini, yer tespitlerinin uygun bulunmaması ve yine talep sorunu yaşanacağının öngörülmesi üzerine ihalelerin iptal edildiğini söylediler. 
     Bu aşamadan sonra talep sorunu yaşanmayan, konut ihtiyacının fazla, talebin yüksek olduğu yerlere ağırlık verileceğini anlatan TOKİ'den bir yetkili, ''Doğu ve Güneydoğu'da modern konutlar yaparak buraların cazibe merkezi haline getirilmesine katkıda bulunmak istiyorduk. Ancak dereyi tersine akıtamayız. Biz de derenin akışına göre hareket edip, talep olan yerlere öncelik vereceğiz'' dedi. 
     Doğu ve Güneydoğu'da sağlıklı kentleşmeyi sağlamak, toplu konuta olan ilgiyi artırmak için de buralardaki projelerde sosyal donatılara öncelik verilmesinin, konut inşaatları ile birlikte ticaret merkezi, okul, sağlık ocağı gibi donatıların yapımının planlandığını anlatan TOKİ yetkilisi, ayrıca, ''ilk gelen seçtiği konutu alır'' esasına dayalı açık satış yöntemini uygulayacaklarını da bildirdi. 
     Konutlara yeterli başvurunun olmamasında, reklam ve tanıtım yapılmamasının da etkili olduğunu savunan yetkili, projelerin tanıtım faaliyetleri için bir ihale açılacağını ve bundan sonra tanıtıma da önem vereceklerini söyledi. 
     TOKİ'nin Ardahan, Kars ve Erzurum'da satışa çıkardığı konutlar için 17-28 Mayıs tarihleri arasında talep toplanmış, bu sürede Ardahan'da yaptırılan 192 konut için 36, Erzurum'da yaptırılan 240 konut için 1, Kars'ta yaptırılan 180 konut için de 551 başvuru gelmişti. TOKİ'nin 10-20 Mayıs günleri arasında talep toplamak suretiyle satışa çıkardığı Şanlıurfa'daki 648 konut için de sadece 32 başvuru olmuştu. 
     Başvuru süresi 4 Haziran'da sona eren Bilecik'teki 192 konuta da 204 talep geldi. 
     
</TEXT>
</DOC>
