<DOC>
<DOCNO> 206718 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/06/yasam/yas08.html </URL>
<DATE> 2004/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir aileden üç kuşak öldü 
</HEADLINE>
<TEXT>

   Kızıldeniz'e düşen uçakta aynı ailenin üç kuşağından 11 kişi yaşamını yitirdi 
      DIŞ HABERLER SERVİSİ 
   
   Kızıldeniz sularına gömülen ve 133'ü Fransız, 148 kişiye mezar olan Mısır uçağının enkazının yeri 'aşağı yukarı' belli oldu. Yetkililer, uçağın denizin 400 metre dibinde olduğunu tespit ederken, Fransa, cesetlerin teşhisi için DNA uzmanlarından oluşan bir ekibi Mısır'a gönderdi. 
   Bu arada, uçakta bulunan 12 Fransız ailenin, tüm fertleriyle hayatını kaybederken, uçaktaki bir ailenin, üç kuşaktan 11 ferdinin birden öldüğü de öğrenildi. Şarm El Şeyh'ten Paris'e giderken düşen uçağın yolcuları arasındaki yeni açıklanan akrabalık bağları, Fransa'da üzüntüyü bir kat daha artırdı. 
   Kazada ölenlerin ailelerine psikolojik destek vermek için özel bir birim oluşturulurken, kazanın meydana geldiği bölgeye gitmek isteyen akraba ve yakınlar için kiralanan özel bir uçağın da, yarın bölgeye gideceği öğrenildi. 
   
   
</TEXT>
</DOC>
