<DOC>
<DOCNO> 246479 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/09/son/sondun50.html </URL>
<DATE> 2004/06/09/ </DATE>
<TIME> 20.37 </TIME>
<AUTHOR>  </AUTHOR>
<HEADLINE>
İran, BM'nin kararı onaylamasından memnun 
</HEADLINE>
<TEXT>

     İran, BM Güvenlik Konseyi'nin Irak kararını onaylamasından memnuniyet duyduğunu bildirdi. 
     İran resmi haber ajansı İRNA'nın haberine göre, Dışişleri Bakanlığı Sözcüsü Hamid Rıza Asefi yaptığı açıklamada, bazı değişiklikler ve iyileştirmelerden sonra onaylanan kararın olumlu noktalar içerdiğini söyledi. 
     Asefi, şunları kaydetti 
     ''BM Güvenlik Konseyi'nin kararı, Irak halkının kendi kaderini belirlemede ve doğal kaynaklarını kontrol etmede tam egemenliğini sağlayan, ayrıca Irak hükümetinin bu ülkedeki yabancıların varlığına ve işgale tam olarak son verme yetkisini tanıyan ileri doğru atılmış bir adımdır.'' Sözcü, uluslararası kamuoyunun şimdi kararın uygulanmasını beklediğini de belirtti. 
     Konseyin 5'i daimi 15 üyesi, Irak'ta egemenliğin 30 Haziran'da Iraklılara devrini öngören ve barışın sağlanması için ABD önderliğindeki bir güce yetki veren tasarıyı oybirliğiyle onaylamıştı. 
     
</TEXT>
</DOC>
