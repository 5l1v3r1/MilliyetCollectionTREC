<DOC>
<DOCNO> 244967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/03/son/sondun45.html </URL>
<DATE> 2004/06/03/ </DATE>
<TIME> 20.16 </TIME>
<AUTHOR>  </AUTHOR>
<HEADLINE>
CIA Başkanı Tenet'in İstifası Washington'u sarstı 
</HEADLINE>
<TEXT>

     Irak'ta kitle imha silahları ve 11 Eylül terörist saldırılarıyla ilgili istihbarat hatalarıyla suçlanan Amerikan Merkezi Haberalma Teşkilatı CIA Başkanı George Tenet, 7 yıldır sürdürdüğü görevinden ''kişisel nedenleri'' gerekçe görerek istifa etti. 
     ABD'nin eski Başkanı Bill Clinton döneminde CIA'in başına getirilen Tenet, Cumhuriyetçi Parti yönetiminin Beyaz Saray'a gelmesine rağmen görevini koruyabilen tek yetkili olmuştu. 
     Teşkilat'ın 1997 yılından beri başkanlığını yürüten Tenet'ın yerine, CIA Başkan yardımcısı John McLaughlin'in vekalet etmesi bekleniyor. 
     Washington kulislerinde, Tenet'ın yerine, ABD Temsilciler Meclisi istihbarat komitesi başkanı ve CIA çalışanı Milletvekili Porter Goss'un getirilme ihtimalinin yüksek olduğundan bahsediliyor. 
     Bush ailesine yakınlığıyla bilinen Tenet, CIA Başkanı olmadan önce de 1995 ile 1997 yılları arasında, CIA başkan vekili olarak görev yapmıştı. Tenet, New York'a göçen bir Rum aileden geliyor. 
     ABD Senatosu'ndaki Demokrat Parti azınlık lideri Tom Daschle, Tenet'ın istifasının ABD Başkanı George Bush tarafından duyurulmasının ardından, ''Washington'da CIA başkanlığı, kızgın bir koltuk. Özellikle de son dönemdeki gelişmelerle öyle oldu. Tenet'a, ülkesine hizmetleri için teşekkür ediyorum'' dedi. 
     Daschle, istihbarat hatalarıyla ilgili suçlanan Bush yönetiminin, Tenet'ı istifaya zorlamış olabileceği yönündeki bir soruya karşılık, ''Bu konuda yorum yapamam. Nedenlerin neler olduğu ortaya çıkacaktır'' diye konuştu. 
     ABD Temsilciler Meclisi Başkanı Dennis Hastert ise Tenet'ı üstü kapalı eleştirdi. Hastert, ''Ülkeye uzun süre hizmet verdi. Ne kadar başarılı olduğuna tarih karar verecek. Bunu şimdi söylemek için çok erken'' dedi. 
     Bu arada, Tenet'ın istifasını dün akşam öğrenen Bush'un, Beyaz Saray'da sabah ilk görüşmesini Avustralya Başbakanı John Howard ile yaparken basına hiçbir açıklama yapmamasına da dikkat çekildi. 
     Bush, ilk görüşmesinde Tenet'ın istifasıyla ilgili hiçbir açıklama yapmazken, daha sonra İtalya ve Fransa'yı kapsayacak Avrupa seyahatine çıkmasından önce, Beyaz Saray'da gazetecilere bu açıklamayı yaptı. 
     Tenet, ABD'nin Irak Savaşı'ndaki istihbarat başarısızlıklarıyla bağlantılı olarak aylardır ateş altındaydı. ABD, Irak'ın eski lideri Saddam Hüseyin rejimini devirmek için, kitle imha silahlarını gerekçe göstererek bu ülkeye savaş başlatmıştı. Irak'ın kitle imha silahlarına ilişkin ''kanıtlar'' sunan CIA'in 51 yaşındaki başkanı Tenet, Saddam'ın devrilmesinden sonra kitle imha silahlarının bulunamamasıyla ağır eleştirilere hedef olmuştu. 
     ABD Dışişleri Bakanı Colin Powell da ısrarla CIA tarafından, kitle imha silahları konusunda neden yanıltıldığını soruyordu. 
     Powell, Irak Savaşı'na giden yolda BM'de, CIA'in hazırladığı kanıtlara dayalı bir konuşma yaparak dünya ülkelerini ikna etmeye çalışmıştı. 
     11 Eylül saldırılarının önlenmesinde yönetimin ihmalini araştıran ABD kongresi komisyonu Mayıs ayında, CIA'in, El Kaide örgütünün oluşturduğu tehdit konusunda başarısız olduğu yönünde eleştirel bir rapor hazırlamıştı. 
     11 Eylül saldırılarının ardından Tenet'ın kendiliğinden istifa edeceği veya istifa etmeye zorlanacağı yönünde söylentiler bulunuyordu. Ancak Washington'da ''kişisel ilişkilerin'' önemine inanan Tenet, baba Bush'a yakınlığı ve ABD Başkanı George Bush ile yakın kişisel ilişkileri sayesinde görevini korumayı başardı. Başkan Bush, bütün eleştirilerin ortasında Tenet'ın, ülkesine hizmet eden başarılı bir lider olduğunu sık sık tekrarlayarak CIA Başkanı'na destek verdi. 
     CIA Başkanı, El Kaide'nin başı Usame Bin Ladin'in halen bulunamamasından da sorumlu tutuluyordu. 
     Gazeteci Bob Woodward'ın, Irak Savaşı'na Amerikan yönetiminin hazırlığını anlatan ve büyük yankı uyandıran ''Saldırı Planı'' adlı kitabında, Tenet, Bush yönetimine ''korkunç sadık'' bir yetkili olarak nitelendiriliyordu. 
     Tenet'ın, Clinton yönetiminden beri kalp problemleri bulunduğu biliniyordu, ancak CIA yetkilileri, Tenet'ın istifasının sağlık nedenlerinden olmadığını söylüyor. 
     
     TENET İSTİFAYA ZORLANDI MI 
     Eski ABD Başkanı Jimmy Carter döneminde CIA Başkanlığı yapan Stansfield Turner, Tenet'ın resmi olarak açıklanan istifa gerekçesinin ''inandırıcı olmadığını'' söyledi. 
     Turner, ''Zannediyorum Tenet, dışarı atıldı. Başkan Bush kendisini, birisini suçlamak zorunda hissetti. Bence sadık Tenet, bu kritik seçim döneminde, Başkan Bush'u zor durumda bırakmamak için kendiliğinden istifa etmeye kalkmazdı'' dedi. 
     
</TEXT>
</DOC>
