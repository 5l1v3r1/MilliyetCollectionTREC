<DOC>
<DOCNO> 227871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/son/sondun28.html </URL>
<DATE> 2004/04/02/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Yeni NATO üyelerinden Irak'ta kalma garantisi 
</HEADLINE>
<TEXT>

     NATO'ya yeni üye olan eski Doğu bloku ülkeleri, Irak'ta asker bulundurmaya devam edeceklerini bildirdiler. 
     Romanya Dışişleri Bakanı Mircea Geoana, yeni üyelerin dışişleri bakanlarıyla birlikte düzenlediği basın toplantısında, ''Atlantik'in iki kıyısı arasındaki görüş ayrılıklarını bir kenara koymanın vakti gelmiştir'' dedi. 
     Rumen Bakan, yanındaki bakanlar adına da konuştuğunu belirterek, Irak'taki askerlerini çekmeye niyetleri olmadığını söyledi ve ''ortak bir diktatörden muzdarip olan bu ülkelerin, Irak'ın istikrara kavuşturulmasını ve belki de daha kötü bir diktatörlük altında inlemiş olan Irak'a yardım eli uzatmak istediklerini'' anlattı. 
     Geoana, Irak'a çok daha fazla uluslararası destek gerektiğini de söyledi ve hem NATO'nun, hem de BM'nin Irak'ta daha büyük yükümlülük altına girmesini istedi. 
     NATO'ya üye olan ve bugün bayrakları Brüksel'de göndere çekilen 7 ülkeden sadece Slovenya'nın Irak'ta askeri bulunmuyor. Diğer ülkeler şunlar Bulgaristan, Romanya, Slovakya, Estonya, Letonya, Litvanya. 
     
</TEXT>
</DOC>
