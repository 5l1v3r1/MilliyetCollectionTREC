<DOC>
<DOCNO> 236248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/30/son/sonspo14.html </URL>
<DATE> 2004/04/30/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Almanlar 5-1'lik hezimete çok kızgın Rudi'nin sosis takımı 
</HEADLINE>
<TEXT>

     Bild Gazetesi, Almanya Milli Takımı'nın özel maçta Romanya'ya 5-1 yenilmesini ''Rudi'nin sosis takımı her rakip için kolay yutulur lokma'' başlığıyla verdi. 
     Gazetede yayımlanan fotomontaj fotoğrafta, Almanya Milli Takımı futbolcularının bedenleri sosis biçiminmde gösterildi ve her birine tanınmış Alman sosislerinin isimleri verildi. 
     Olli ''Kochwurst'' adı altında kaleci Oliver Kahn'ın 4 gol yediği ve sinirden ''köpürdüğü'', Arne ''Bratwurst'' adı verilen Arne Friedrich'in kendisini sürekli bir biçimde ''kızarttırdığı'', Carsten ''Weisswurst'' adı verilen Carsten Ramelow'un savunma şefi olarak soluk ve renksiz göründüğü belirtildi. 
     Philipp ''Knackwurst'' adı verilen Philipp Lahm'ın, Romanya takımının kalesine ulaşmayı beceremediği kaydedilen, Bernd ''Thüringerwurst'' adı verilen Bernd Schneider için de ''ızgara gecesi yapsaydı daha iyi olurdu'' biçiminde ifadelere yer verilen haberde, Jens ''Jagdwurst'' adı verilen Jens Jeremies ile Fredi ''Streichwurst'' adı verilen Fredi Bobiç'in ise teknik direktör Rudi Völler tarafından oynatılmaması gerektiği belirtildi. 
     Torsten ''Brühwurst'' adı verilen Torsten Frings'in tüm rakipleri tarafından atlatıldığı, Fabian ''Bockwurst'' adı verilen Fabian Ernst'in her bir fırsatı kaçırdığı, Didi ''Null-Bock-Wurst'' adı verilen Didi Hamann'ın oyun sırasında neredeyse uyuduğu, Kevin ''Grützwurst'' adı verilen Kevin Kuranyi'nin de eline geçirdiği 2 önemli fırsatı çok kötü biçimde kaçırdığı ifade edildi. 
     Karşılaşmanın sonucundan dolayı öfkeli olan taraftarların mesajlarına da yer verilen haberde, Avrupa basınının Almanya Milli Takımı ile ilgili olumsuz yorumları da aktarıldı. 
     
</TEXT>
</DOC>
