<DOC>
<DOCNO> 214654 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/12/spor/spo02.html </URL>
<DATE> 2004/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Tam isabet 
</HEADLINE>
<TEXT>

   Christoph Daum, yaptığı üç değişiklikte de verim aldığını vurguladı, "Artık pes etmeyen bir takımımız var" diye konuştu 
      
   Ümit'e tebrik 
   TEKNİK Direktör Daum, oyun içinde yaptığı değişikliklerin kendilerini tura taşıdığını ima etti. Alman hoca, "İkinci yarıda geriye düştükten sonra oyunu çabuk okuyup, analiz yapmak gerekiyordu. Övgüm Ümit'edir. Mükemmel oynadı. Orta sahada ve sol tarafta görevini yaparak, takıma büyük katkı sağladı. Luciano'nun gol de atabileceğini düşünüp, Tomas'ı oyundan aldım. Bu konuda da hata yapmadım ve golü attı" dedi. 
   
   İlginç itiraf 
   69. dakikada üç değişikliğin birden yapılmasının risk olduğuna değinen Daum, "Bunu göze aldım. Kararlarım da doğru çıktı. Nitekim Rebrov golü attı" diye konuştu. Oyuncuları kutlayan tecrübeli çalıştırıcı, sözlerini şöyle sürdürdü "İnançları var, istekleri var, galibiyet arzuları var. Takım olarak iyi değiliz. Ama hırsları, hatalarını örtbas ediyor. Uzatmada galibiyete gitmeyi biliyoruz. Pes etmeyen bir takımımız var". 
   
   
</TEXT>
</DOC>
