<DOC>
<DOCNO> 228245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/03/son/sonsiy10.html </URL>
<DATE> 2004/04/03/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Çiçek "Teröre karşı kesin tavır koymak lazım" 
</HEADLINE>
<TEXT>

     Adalet Bakanı Cemil Çiçek, ''terörün bir insanlık suçu olduğunu ve hangi maksatla olursa olsun teröre karşı kesin tavır konulması gerektiğini'' vurgulayarak, ''Dünyada terörün 3 türlüsünü yaşayan tek ülke Türkiye'dir. Türkiye, etnik, marksist leninist ve din adına işlenen radikal terörü yaşadı'' dedi. 
     Bakan Çiçek, İstanbul Barosu'nun kuruluşunun 126. yılı kutlama programı kapsamında Lütfi Kırdar Uluslararası Kongre ve Sergi Sarayı'nda düzenlenen ''Uluslararası Terör ve Barış Hukuku Konferansı''na katıldı. 
     Toplantının açılışında konuşan Çiçek, terörün, Madrid'de yaşanan son patlamaların ardından yeniden Avrupa'da gündeme geldiğini anlatarak, terörün dünyanın, Türkiye'nin içinde olduğu bölgenin ve Avrupa'nın gündeminde bulunduğunu kaydetti. 
     Çiçek, terör konusunun bütün insanlığı ilgilendirdiğine dikkat çekerek, ''Terör bir insanlık suçudur. Hangi maksatla olursa olsun teröre karşı kesin tavır koymak gerekir'' dedi. 
     ''Geçmişte başka ülkelerin hukukçularının 'tuzlarının kuru' olduğunu ve terörü anlamadıklarını'' ifade eden Bakan Çiçek, Türkiye'nin 20 yıldır terörle mücadele ettiğini ve 30 binden fazla insanının hayatını kaybettiğini dile getirdi. 
     ''Terörün bir vahşet, hak ve insan hakkı ihlali olduğunu'' da anlatan Çiçek, ''terörün hayat hakkının da ihlali olduğunu ve hayat hakkının devam etmesi gerektiğini'' bildirdi. 
     Bakan Çiçek, ''geçmişte Türkiye'nin en yakın dostlarının bile 'bana dokunmayan yılan bin yıl yaşasın' mantığıyla bu tür olaylara seyirci kaldığına'' işaret ederek, Türkiye'nin bu tür konularda haklı çıktığını kaydetti. 
     Türkiye'nin terörle samimi mücadele etmek isteyen ülkelere örnek olduğunu belirten Cemil Çiçek, sözlerini şöyle sürdürdü 
     ''Dünyada terörün 3 türlüsünü yaşayan tek ülke Türkiye'dir. Etnik terörü yaşadı Türkiye. 30 binden fazla insanını kaybetti. Etnik terör sıkıntısını hala yaşıyor. Marksist leninist terörü yaşadı Türkiye. Potansiyel olarak hala var. Üçüncüsü ise din adına işlenen radikal terördür. Hiçbir ülke bu 3 terörü birarada yaşamamıştır.'' 
     
     ''TERÖRE KARŞI MÜŞTEREK TAVIR GEREKİYOR'' 
     Bu sırada salondan bir kişinin ''Faşist terörü söylemediniz'' sözleri üzerine Bakan Çiçek ''Bu noktada ayrım yapmam. Hiçbir sebeple insan öldürülmesini kabul edemem. İster faşist, ister komünist, ister din adına... Ne adına olursa olsun, terör olaylarına karşı müşterek tavır gerekiyor'' diye konuştu. 
     Her ülkenin bir terör tanımı bulunduğunu, ancak teröre ortak bir tanımın da gerektiğini anlatan Çiçek ''Bizim 'terörist' dediğimize, başka bir ülke 'özgürlük savaşçısı' diyebilir'' dedi. 
     Terör suçlarının ''sınır aşan suçlar'' olduğunu kaydeden Çiçek, ''bir teröristin bir ülkede suç işleyip başka bir ülkeye kaçtığını, eğer o ülkede himaye görürse hayatını devam ettirebildiğini'' vurguladı. 
     Adalet Bakanı Çiçek, bu nedenle terörün tanımının ortak olması gerektiğini ifade ederek, terörle mücadelede siyasi kararlılığın da büyük önem taşıdığını söyledi. 
     Bazı terör olaylarının ''uluslararası politik enstrüman'' olarak da kullanılabildiğine işaret eden Çiçek, bir örgütü ''terör örgütü'' olarak kabul etmenin yetmeyeceğini, buna yönelik adımlar atılması gerektiğini bildirdi. 
     
     ''TERÖRÜN GERÇEK YÜZÜ KABUL EDİLMEYE BAŞLANDI'' 
     Cemil Çiçek, terörün gerçek yüzünün yavaş yavaş kabul edilmeye başlandığını da anlatarak, ''Terör örgütleri, bazı ülkeler tarafından diğer ülkeye baskı uygulamak amacıyla politik enstrüman olarak kullanılıyor. Terörün gerçek yüzü kabul edilmeye başlandı'' diye konuştu. 
     Terör konusunda dünyadaki çelişkilerin ortadan kalkması gerektiğini, çelişkiler durduğu sürece terörün dünya gündeminin birinci maddesi olacağını belirten Bakan Çiçek ''Barış, hak ve hukuku korumak adına terör hukukunu oluşturmak lazım. Kararlılıkla bunun sürdürülmesi gerekir'' dedi. 
     ''Terör konusunda ateşin düştüğü yeri yakmaya devam ettiğini, ancak ateşin çapının da büyüdüğünü'' kaydeden Çiçek, uluslararası mücadelenin önemine dikkat çekti. 
     Adalet Bakanı Çiçek, yeni bir terörle mücadele yasası üzerinde çalışıldığını da anlatarak, bugünkü toplantıdan çıkacak görüşlerin bu yasaya ışık tutacağını sözlerine ekledi. 
     
</TEXT>
</DOC>
