<DOC>
<DOCNO> 237143 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/04/son/sondun37.html </URL>
<DATE> 2004/05/04/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Wen Çin'in AB'den büyük beklentileri var 
</HEADLINE>
<TEXT>

     Almanya'nın başkenti Berlin'deki temaslarını sürdüren Çin Başbakanı Wen Jiabao, ülkesinin AB'den büyük beklentileri olduğunu söyledi. 
     Başbakan Wen, Bellevue Sarayı'nda Cumhurbaşkanı Johannes Rau tarafından kabul edildi. 
     Wen, Rau ile yaptığı görüşmede, ''Çin'in, AB'den büyük beklentileri var. Genişleyen AB'nin tüm dünyada istikrar sağlayan bir güç olmasını diliyorum'' dedi. 
     Çin Başbakan Wen, ülkesi ile Almanya arasındaki ortak çıkarlara dikkati çekerek, bunun ikili işbirliği için sağlam bir temel oluşturduğunu söyledi. 
     Cumhurbaşkanlığı tarafından yapılan açıklamada, görüşmede Irak krizinin ve Kuzey Kore'deki gelişmelerin de alındığı belirtilerek, Rau'nun, Çin yönetiminin kiliselere ve diğer bazı gruplara karşı olan tutumunu da dile getirdiği kaydedildi. 
     Wen, Hıristiyan Demokrat Birlik Partisi CDU Genel Başkanı Angela Merkel ile de biraraya geldi. 
     Merkel, görüşmeden sonra yaptığı açıklamada, partisinin Çin Halk Cumhuriyeti'ndeki siyasi, ekonomik ve kültürel gelişmeleri yakından izlediğini ifade etti. 
     Wen daha sonra Başbakan Gerhard Schröder ile birlikte Almanya-Çin Yüksek Teknoloji Forumu'na katıldı. 
     Schröder, burada yaptığı konuşmada, ülkesinin Çin ile olan ticarete büyük önem verdiğini belirtti. 
     Alman ve Çinli işadamları tarafından da milyonlarca euro'luk bazı iş sözleşmeleri imzalandı. 
     Başbakan Wen, akşam yemeğinde Başbakan Gerhard Schröder ile biraraya gelecek. 
     
</TEXT>
</DOC>
