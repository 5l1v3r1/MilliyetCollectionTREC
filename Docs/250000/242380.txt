<DOC>
<DOCNO> 242380 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/24/son/sonsiy01.html </URL>
<DATE> 2004/05/24/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Yeni asgari ücret için ilk randevu... 
</HEADLINE>
<TEXT>

     Türk-İş, temmuz başından geçerli olacak yeni asgari ücretin, bu tarihte 481.4 milyon liraya çıkacak olan en düşük memur maaşı düzeyinde belirlenmesini istiyor. Bunun için ise brüt asgari ücretin yüzde 59 artışla 671 milyon liraya çıkarılması gerekiyor. 
     Asgari Ücret Tespit Komisyonu, 1 Temmuz 2004'ten geçerli olacak asgari ücreti belirlemek üzere 28 Mayıs Cuma günü saat 14 00'de ilk toplantısını gerçekleştirecek. 
     Çalışma ve Sosyal Güvenlik Bakanı Murat Başesgioğlu'nun açış konuşmasıyla başlayacak Komisyon toplantısına, işçi, işveren ve Hükümeti temsilen 5'er kişiden oluşan toplam 15 üye katılacak. 
     Asgari ücretin brütü ocak ayında yüzde 38.2 oranında artırılarak 423 milyon lira, neti ise yüzde 34.1'lik artışla 303 milyon lira olarak belirlenmişti. Ancak SSK primine esas kazanç alt sınırı ile asgari ücret arasındaki farka ait SSK ve işsizlik sigortası primi işçi-işveren payları olan 46 milyon 215 bin liranın devlet tarafından karşılanması kararlaştırılmıştı. Böylece yeni asgari ücretin işverene maliyeti yüzde 31.1'den yüzde 20'ye düşürülmüştü. 
     
     TÜRK-İŞ'İN İSTEĞİ 

     Türk-İş Genel Başkanı Salih Kılıç, ANKA'ya yaptığı açıklamada, asgari ücretin bilimsel, objektif, güvenilir ve nesnel verilere göre belirlenmesi gerektiğini söyledi. 
     Asgari ücretin belirlenmesinde Devlet İstatistik Enstitüsü'nün DİE belirleyeceği rakamların da dikkate alınması gerektiğini kaydeden Kılıç, birinci altı ay için belirlenen asgari ücretin insani ve yeterli bir ücret düzeyinde olmadığını vurguladı. Kılıç, yeni ücretin belirlenmesinde reel kayıplarla enflasyondaki artışların da dikkate alınması gerektiğini, asgari ücretin en düşük memur maaşı düzeyine getirilmesinin temel amaçları olduğunu ifade etti. 
     En düşük memur maaşı temmuz ayında yüzde 6'lık zamla 481 milyon 400 bin liraya yükselecek. Asgari ücretin netinin bu düzeye gelebilmesi için, brüt asgari ücretin yüzde 58.6 artırılarak 671 milyon liraya çıkarılması gerekiyor. 

     
</TEXT>
</DOC>
