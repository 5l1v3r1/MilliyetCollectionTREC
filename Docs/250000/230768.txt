<DOC>
<DOCNO> 230768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/12/son/sonyas17.html </URL>
<DATE> 2004/04/12/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Uçurtma kurtarmak 210 milyara mal oluyor... 
</HEADLINE>
<TEXT>

     Enerji nakil hatlarına takılan uçurtmaların, can kayıplarına ve milyarlarca lira zarara neden olduğu bildirildi. 
     Kayseri ve Civarı Elektrik T.A.Ş Genel Müdürü Şadi Büyükkeçeci, yaptığı açıklamada, özellikle ilkbahar ve sonbahar aylarında uçurtmaların enerji nakil hatlarına büyük zarar verdiğini kaydetti. 
     Geçmişte elektrik tellerine takılan uçurmaları kurtarmak isterken yaşamını yitiren çok sayıda kişi olduğunu anımsatan Büyükkeçeci, şöyle konuştu 
     ''Özellikle İlkbahar ve Sonbahar aylarında çocuklar ve gençler, enerji nakil hatlarının yakınlarında uçurtma uçuruyorlar. Tellere takılan uçurtmalarını da kurtarmak için bilinçsizce elektrik direklerine tırmanıyorlar. Bu sırada akıma kapılarak yaşamlarını yitiren gençler var. Uçurtmaların takılması sonucu kopan teller, bu bölgelerden geçmekte olan kişilerin yaşamlarını da tehdit ediyor. 
     Ayrıca tellere takılan uçurtmaları kurtarmak için elektrikleri kesmek zorunda kalıyoruz. Bu da şirketimizin yaklaşık 190-210 milyar lira zarar etmesine neden oluyor. Bu durumda sadece şirketimiz değil bizden aldığı enerjiyle üretim yapan firmalarımızda ciddi kayıplarla karşı karşıya kalmaktadır.'' 
     
     186 ALO UÇURTMAM TAKILDI HATTI 
     Uçurtmaların enerji nakil hatlarına takılarak verdiği zararların bununla da kalmayarak, meskenlerde kullanılan beyaz ve elektronik eşyalarda da ciddi hasarlara yol açtığına işaret eden Büyükkeçeci, devamla şöyle dedi 
     ''Bu yolla sırf bir yıl içerisinde 25-30 milyar lirayı bulan maddi kayıplar olmaktadır. İşte tüm bu unsurları göz önüne alarak, uçurtmaların enerji nakil hatlarına takılarak verdiği can ve mal kayıplarının en aza indirilmesi amacıyla oluşturduğumuz 186 Alo Uçurtmam Takıldı Hattı hizmet vermeye devam etmektedir. Uçurtması enerji nakil hatlarımıza takılan çocuklarımız ya da yakınları, şirketimizin 186 numaralı telefonunu arayarak yardım isteyebilirler.'' Büyükkeçeci, çocukların uçurtmalarını enerji nakil hatlarının bulunmadığı alanlarda uçurtmalarının, can ve mal kayıplarının önüne geçeceğini sözlerine ekledi. 
     
</TEXT>
</DOC>
