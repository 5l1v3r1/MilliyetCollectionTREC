<DOC>
<DOCNO> 245140 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/03/son/sonyas23.html </URL>
<DATE> 2004/06/03/ </DATE>
<TIME> 20.45 </TIME>
<AUTHOR>  </AUTHOR>
<HEADLINE>
Nazım Hikmet anıldı... 
</HEADLINE>
<TEXT>

     Şair Nazım Hikmet ölümünün 41. yıldönümünde İzmir'deki heykeli önünde anıldı. 
     Nazım Hikmet'in ölüm yıldönümü dolayısıyla Kültürpark Fuar Alanı'ndaki heykeli önünde, İzmir'i Sevenler Platformu ve 78'liler Vakfı İzmir Girişimi tarafından tören düzenlendi. 
     Törenden önce, İzmir'i Sevenler Platformu Başkanı Sancar Maruflu ile 78'liler Vakfı Girişimi Sözcüsü Servet Ali Çınar arasında tartışma yaşandı. 
     Sancar Maruflu, bakanlığı döneminde Nazım Hikmet heykelinin İzmir'e alınmasını sağlayan eski Kültür Bakanı Suat Çağlayan adına eski Konak Belediye Başkanı Erdal İzgi'ye plaket vermek istediklerini söyledi. 
     Maruflu'nun bu isteğine Servet Ali Çınar, ''Programımızda buna yer veremeyiz'' sözleriyle karşı çıktı. İzgi ise Maruflu ve Çınar'ın arasına girerek tartışmanın büyümesini önledi. 
     Tartışmanın ardından Maruflu, Çağlayan'ın yurtdışında bulunması nedeniyle plaketi İzgi'ye takdim etti. 
     
</TEXT>
</DOC>
