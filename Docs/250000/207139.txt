<DOC>
<DOCNO> 207139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/07/son/sontur51.html </URL>
<DATE> 2004/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Sopranoların söylediklerinin neden anlaşılmadığı saptandı 
</HEADLINE>
<TEXT>

     Bilim adamları, sopranoların söyledikleri parçaların sözlerinin neden insanlar tarafından anlaşılamadığını saptadılar. 
     Bilim adamları, insanların, sopranoların ağzından çıkan sözleri, bunlar kendi lisanlarında olsa bile anlamadıkları için, ''kendi eğitimsiz kulaklarını'' suçlamamaları gerektiğini belirttiler. 
     Bir soprano, ağzını kocaman açtığında ve ses titreşimlerini, notaları en üst perdeden, en yüksek sesle okumak için ayarladığında, sözcüklerin telaffuzunu bozuyor. Böyle yapmakla soprano, dinleyicilerin sözleri anlaması için gereken akustik nüansları feda ediyor. 
     Bilim adamları, şimdiye kadar, en yüksek ses tonuna sahip olan sopranolarda daha belirgin olan bu durumu açıklamakta ve ölçmekte güçlük çekiyorlardı. 
     Avustralyalı fizikçi Joe Wolfe ile Güney Galler Üniversitesi'den bilim adamları, bu soprano etkisini ölçmek için bir yöntem geliştirdiler ve bunu Nature dergisindeki makalelerinde açıkladılar. 
     Araştırmada, klasik eğitimden geçmiş 8 soprano ile çalışıldı. Bir araştırmacı, orkestrada çan sesi çıkaran bir aletle, gamda yükselen notaları çaldı. Sopranolar, farklı ünlü sesleri vurgulayan 4 kelime okuyarak, gamları mikrofonla taklit ettiler. 
     Deneyde sopranoların en yüksek tondaki notaları çıkarmak için çenelerini aşağı çekerek ağızlarını kocaman açtıkları, bu arada söyledikleri sözlerin anlamsızlaştığı görüldü. 
     Wolfe, ''oo'' demek için dudaklarınızı yuvarlaklaştırdığınızda, sesinizi yüksek çıkarmak için ağzınızı yeterince açmanızın zor olduğunu belirterek, bu durumda ''oo'' sözcüğünün ''aa'' olarak duyulduğunu söyledi. 
     Joe Wolfe, böylece, sopranoların ses sistemlerini müzikal olarak doğru olsa da, telaffuz anlamında yanlış bir şekilde ayarladıklarını söyledi. 
     
</TEXT>
</DOC>
