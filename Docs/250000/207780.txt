<DOC>
<DOCNO> 207780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/10/son/sontur28.html </URL>
<DATE> 2004/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
"Hüsrev Kutlu'nun açıklamaları, bir amaca hizmet ediyor" 
</HEADLINE>
<TEXT>

     Anayasa Mahkemesi Başkanı Mustafa Bumin, AK Parti Adıyaman Milletvekili Fehmi Hüsrev Kutlu'nun TBMM'deki mareşal üniformalı Atatürk fotoğrafıyla ilgili açıklamalarının, ''bir amaca hizmet ettiğini'' söyledi. 
     Ankara Barosu'nca Bilkent Otel'de düzenlenen ''Uluslararası Hukuk Kurultayı'' dolayısıyla verilen kokteyle katılan Bumin, gazetecilerin sorularını yanıtladı. 
     ''Genç Parti'ye ödenecek Hazine yardımına ihtiyati tedbir konulması istemiyle'' ilgili bir soru üzerine Bumin, konuyu gazetelerden öğrendiğini bildirdi. ''Cuma günü saat 18.35'e kadar Anayasa Mahkemesi'ndeydim. Haberim olmadı'' diyen Bumin, Anayasa Mahkemesi Başkanvekili Haşim Kılıç ile henüz görüşmediğini ifade etti. 
     Bumin, ''Böyle bir başvuru olmuş, niye bana söylemediler'' diye şaşırdığını belirterek, konuyu Pazartesi günü görüşemeyeceklerini, bu konunun Pazartesi günkü mahkeme gündeminde bulunmadığını kaydetti. 
     Anayasa Mahkemesi Bumin, şöyle devam etti 
     ''Yine gazetede okuduğuma göre, yasa gereği 10 gün içinde bu paranın ödenmesi gerekiyormuş. Ayın 10'u da hafta sonuna denk geldiği için takip eden mesai günü, yani Pazartesi günü akşamına kadar bu paranın ödenmesi gerekiyormuş. Hazine'nin bu tür başvurusu şimdiye kadar hiç olmadı. Siyasi Partiler Kanunu'nda buna ilişkin bir kural da yok. Ne yapabiliriz İnceleyeceğiz. 
     Siyasi Partiler Yasası SPY , sadece, siyasi partilerin yıllık hesaplarını mali denetime aldığımız zaman, SPY'ye aykırı harcamalar ya da gelir sağlamalar varsa, onların Hazine'ye irad kaydedilmesini öngörüyor. Normalde siyasi partilere yapılan bağışlar rakamsal olarak sınırlı. Burada büyük rakamlar geçtiği için, geçen rakamı Hazine'ye irad kaydederiz. Bu durup dururken olmaz. Bu ancak siyasi partinin yıllık hesabının denetiminde olur. Bir siyasi partinin yıllık hesabı da o yıl bittikten sonra, takip eden yılın 30 haziranında bize verilir veya daha sonra yapılır. Bu, o da değil. Bakacağız.'' 
     
     ''BASKI OLARAK DEĞERLENDİRMİYORUM'' 
     Adalet Bakanı Cemil Çiçek'in yolsuzluk dosyalarına ilişkin Hukuk Kurultayı'nda yaptığı açıklamalar hatırlatılarak, ''Adalet Bakanı'nın sözleri, bazı kesimlerce yargıya baskı olarak değerlendirildi. Siz, nasıl bakıyorsunuz'' sorusunu ise Bumin, şöyle yanıtladı 
     ''Yargıya baskı biçiminde değerlendirmek doğru değil. Herhalde Sayın Bakan'ın anlatmak istediği bazı şeyler var, pek anlayamadım. Önümüzdeki günlerde mahkemelere intikal edecek bazı dosyalar olacağını söylüyor olabilir. Giderse, mahkemeler de gereğini yapar. Yani, bana göndermeleri Anayasa Mahkemesi olarak benim onların istediği tarzda karar vermem demek değil ki. Dosyalar gelir, mahkemeler bakar, suç unsuru varsa gereğini yapar. Baskı olarak değerlendirmiyorum.'' 
     
     ''KUTLU'NUN SÖZLERİ BELLİ BİR AMACA HİZMET EDİYOR'' 
     AK Parti Adıyaman Milletvekili Fehmi Hüsrev Kutlu'nun TBMM'deki mareşal üniformalı Atatürk fotoğrafıyla ilgili açıklamalarının anımsatılması üzerine de Bumin, ''Herhalde bir düşündüğü var, bir amaca hizmet ediyor, bir yerlere mesaj vermek istiyor'' dedi. 
     Bumin, Kutlu'nun amacının ne olabileceğinin sorulması üzerine de şöyle konuştu 
     ''Gazetede okuduğumuza göre, tarikatlarla falan ilgisi var galiba, öyle anlaşılıyor. İnsan, Cumhuriyet'in 80. yılında böyle bir tablo görmekten çok büyük bir üzüntü duyuyor. Yazık, ülkem adına çok üzülüyorum. Benim üzüntüm şu, Atatürk'ün hangi türlü fotoğrafı olursa olsun bundan duyulacak rahatsızlığı büyük bir şansızlık olarak değerlendiriyorum. Atatürk'ün hangi fotoğrafı nerede kalırsa kalsın, bundan rahatsızlık duymam. Ne var bundan rahatsızlık duyulacak. Bunlar Türkiye'yi bilmiyorlar, yazık, üzülüyor insan.'' Bumin, ''Kutlu'nun açıklamasının sivilleşme amacını taşıdığı'' yolundaki yorumların hatırlatılması üzerine de, ''Hayır efendim. Bu, gerçek amacın gizlenmiş ifade tarzıdır. Ben, onu sivilleşme adına söylenmiş masumane bir söz olarak değerlendirmiyorum. Bir hedefe dönük, belli bir eylemdir'' dedi. 
     
</TEXT>
</DOC>
