<DOC>
<DOCNO> 248431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/16/son/sonsiy20.html </URL>
<DATE> 2004/06/16/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Talat ve Denktaş, Rusya Dışişleri Bakanı ile görüştü... 
</HEADLINE>
<TEXT>

     KKTC Başbakanı Mehmet Ali Talat ve Dışişleri Bakanı Serdar Denktaş, Rusya Dışişleri Bakanı Sergey Lavrov ile bir araya geldi. 
     İslam Konferansı Örgütü İKÖ 31. dönem dışişleri bakanları toplantısı için İstanbul'da bulunan Talat ve Denktaş, Swiss Otel'de Lavrov ile yaklaşık 45 dakika süren bir görüşme yaptı. 
     Talat, görüşmenin ardından yaptığı açıklamada, Rusya'nın Kıbrıs Türklerine çok sıcak bakmayan bir politika izlediğinin bilindiğini belirterek, bu nedenle Lavrov'un kendisiyle görüşmeyi kabul etmesinin önemli olduğunu kaydetti. Talat, ülkelerin geleneksel politikalarını değiştirmenin kolay olmadığını da söyleyerek, ''Ama Lavrov'un benimle görüşmeyi kabul etmesi, geleneksel politikalarında düşünsel değişimin ipuçları olduğunu gösteriyor'' dedi. 
     Rusya gibi diğer BM Güvenlik Konseyi üyelerinin Kıbrıs politikalarına yeni paramatreler yerleştirmek için çabalarının süreceğini ifade eden Talat, son gelişmelerin tüm dünya gibi Rusya'yı da durumu yeniden değerlendirme noktasına getirdiğini bildirdi. Talat, ''Ekonomik izolasyonun kaldırılması konusunda kararlı olduklarını ifade ediyorlar. Böylece çözümün gelecekte daha kolay olacağını onlar da kabul ediyorlar'' diye konuştu. 
     KKTC Dışişleri Bakanı ve Başbakan Yardımcısı Serdar Denktaş da yaptığı kısa açıklamada, KKTC'nin ''Kıbrıs Türk Devleti'' olarak adlandırıldığı tasarının İKÖ genel kurulunda onaylandığını açıklayarak, olumlu yönde oy veren tüm ülkelere teşekkür etti. Denktaş, böylelikle İstanbul'daki İKÖ toplantısından ''devlet'' olarak ayrılacaklarını bildirdi. 
     
</TEXT>
</DOC>
