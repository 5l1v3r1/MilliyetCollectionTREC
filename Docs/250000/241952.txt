<DOC>
<DOCNO> 241952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/22/son/soneko18.html </URL>
<DATE> 2004/05/22/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Coşkun Bankalara müdahale diye bir yetkiyi kendimizde görmüyoruz 
</HEADLINE>
<TEXT>

     Sanayi ve Ticaret Bakanı Ali Coşkun, ''Bankalara müdahale diye bir yetkiyi kendimizde görmüyoruz'' dedi. 
     Türkiye Odalar ve Borsalar Birliği'nin TOBB Büyük Anadolu Oteli'nde gerçekleştirilen seçimsiz 59. olağan genel kurulunda Sanayi ve Ticaret Bakanı Ali Coşkun bir konuşma yaptı. 
     Coşkun'un konuşmak üzere kürsüye çıkmasından önce CHP Genel Başkanı Deniz Baykal ve DYP Genel Başkanı Mehmet Ağar'ın salondan ayrılmasını eleştiren Coşkun, Başbakan Erdoğan'ın toplantıdan ayrılmadan önce hükümet olarak yanıt verme yetkisini kendisine verdiğini söyledi. Ali Coşkun, bu nedenden dolayı salonda muhalefetin yer almamasını eleştirdi. 
     Bakan Coşkun, Cumhuriyet'in 80. yıldönümünün kutlanmasına karşın bu kutlamaların biraz buruk geçtiğini belirterek, çünkü cumhuriyetin hala demokratik cumhuriyet haline gelemediğini, bürokratik cumhuriyet olarak israf batağında bulunduğunu kaydetti. 
     Sorunları çözerken rehavete kapılmadıklarını da belirten Coşkun, meseleleri herkesle tartışarak, çözümlediklerini bildirdi. 
     MHP Genel Sekreteri Cihan Paçacı'nın kredi kartı faizlerinin çok yüksek olduğuna ilişkin eleştirilerini yanıtlayan Coşkun, 3 ay önce kendisinin aynı konuyu dile getirdiğini, o zaman köşe yazarlarının kredi kartlarının kayıt dışı ekonomiyi önlediğini vce kendisinin bunu bilip bilmediğini sorduklarını belirten Coşkun, şunları kaydetti 
     ''O zaman kimseden ses çıkmadı. Şimdi Merkez Bankası üzerinde duruyoruz. Ama Sayın Paçacı, sizin iktidarınız zamanında BDDK kuruldu. Neyi denetlediğini, neyi düzenlediğini anlayamadık. Sizle beraber komisyonda karşı çıkmıştık. Bu kuruluşları siyasi partilerin otoritenin dışına itmeyin sonra bu kuruluşların yönetimlerini denetleyemezsiniz. Ama şimdi bu siyasi otoritenin dışına çıkan sisteme bizim müdahale etmemezi istiyorsunuz. Ama bankalara müdahale diye bir yetkiyi kendimizde görmüyoruz.'' Konuşmasında yeni TOBB Yasası'nı kısa bir süre zarfında TBMM Genel Kurulu'ndan geçirdiklerini de hatırlatan Coşkun, yasayla ilgili eksikleri giderme yolunda eleştirilere de açık olduklarını bildirdi. 
     Coşkun'un konuşmasını tamamlamasının ardından TOBB Başkanı Rifat Hisarcıklıoğlu ve divan üyelerin tarafından TOBB Yasası ile ilgili kendisine bir plaket verildi. 
     
     MHP GENEL SEKRETERİ PAÇACI 
     MHP Genel Sekreteri Cihan Paçacı da, son iki yıldır Türk ekonomisinin hala kendi içinde büyük sorunlar barındırmaya devam ettiğini söyledi. 
     2004 yılı enflasyon hedefinin yüzde 12 olduğunu anımsatan Paçacı, döviz kuru ve faiz oranlarında meydana gelen değişimler ile petrol fiyatlarındaki artışlar nedeniyle bu hedefin revize edilmesi gerektiğini kaydetti. 
     Türkiye'nin Şubat ayında 80 katrilyon lira ilave borç yüküyle karşı karşıya kaldığını belirten Paçacı, bu rakamın Mayıs ayı itibariyle 100 katrilyon liraya ulaştığını, Türkiye'nin iç ve dış borç sarmalından kurtulamadığını söyledi. 
     Başbakan Erdoğan'ın konuşmasında verdiği ''türbülansa giren uçak'' benzetmesine de yanıt veren Paçacı, ''sakın olaki uçak arızasını türbülans zannetmeyin'' dedi. 
     Paçacı, uygulanmakta olan kredi kartı faizlerinin yüksekliğini de eleştirirken, kredi kartlarının bileşik faizinin yıllık 100.12 olduğunu, bunun adının ise tefecilik değil, olsa olsa soygunculuk olduğunu, hükümetin de buna seyirci kaldığını söyledi. 
     Cihan Paçacı, kredi kartı faizlerinin en kısa sürede makul seviyelere indirilmesi için Bankalar Birliği ile ilgili kuruluşlara başvuruda bulunacaklarını söyledi. 
     
     GENEL KURUL ÇALIŞMALARINI TAMAMLADI 
     Türkiye Odalar ve Borsalar Birliği'nin seçimsiz 59. genel kurulundan yapılan konuşmaların ardından komisyon raporları ile faaliyet raporu okunarak kabul edildi. Daha sonra söz alan Zonguldak Ticaret ve Sanayi Odası Başkanı Fevzi Furtun, hükümetin eksileriyle artılarını sıralayarak, ''Arı kovanına çomak sokan olmuşsa da kovan bal dolmaya devam etmiştir'' dedi. 
     AB ile ilgili yazdığı şiiri de okuyan Furtun'un ardından TOBB Başkanı Hisarcıklıoğlu, kapanış konuşması için kürsüye geldi ve bu genel kurulda da birlikteliğin çok güzel bir göstergesinin sergilendiğini ifade etti. 
     Türkiye Odalar ve Borsalar Birliği'nin 59. genel kurulu, daha sonra çalışmalarını tamamladı. 
     
</TEXT>
</DOC>
