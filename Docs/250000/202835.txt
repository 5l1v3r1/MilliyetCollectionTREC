<DOC>
<DOCNO> 202835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/18/guncel/gun01.html </URL>
<DATE> 2003/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
'Ya Saddam değilse ' 
</HEADLINE>
<TEXT>

   Tikritliler "Saddam ekranda konuşmadan durum netleşmez. Ya yakalanan Saddam'ın benzeriyse " 
      NAMIK DURUKAN Tikrit 
   
   Irak'ın devrik lideri Saddam Hüseyin'in yakalanmasının ardından, memleketi Tikrit başta olmak üzere çeşitli kentlere yayılan protesto gösterileri, dünden itibaren hız kesti. Tikrit, dün ilk kez sakin bir gün yaşadı. Yaklaşık 30 ilkokul öğrencisinin sabah saatlerinde düzenlediği protesto gösterisinin dışında bir olay meydana gelmedi. 
   
   'ABD'nin teknolojisi çok iyi' 
   Tikritlilerin Saddam Hüseyin'in yakalandığına inanmak istemediğini, bu yüzden onun vereceği mesajı beklediğini belirten esnaf Ali Kahtan, sözlerine şöyle devam ediyor "Kimse para harcamıyor. Halk h l gelecekten kuşkulu. Tüm Tikritliler onun televizyondan yapacağı konuşmayı bekliyor. ABD'nin teknolojide ne kadar üstün olduğunu biliyoruz. Yakalanan kişi Saddam Hüseyin'in benzeri olabilir. Saddam Hüseyin'in televizyondaki hareket ve konuşmalarıyla, yakalanıp yakalanmadığını gerçekten anlayabileceğiz." 
   
   'Konsey üyeleri ölecek' 
   Muhammed El Hoşi de Saddam Hüseyin'in yakalanmasıyla mücadelenin daha da alevleneceğini, bütün Irak'a yayılacağını savunarak, "Hepimiz birer Saddamız. Bundan sonra hepimiz mücadelenin içinde olacağız. Saddam Hüseyin yiğit ve erkek insandı. Bir devrimciydi. Onu seviyorduk. Gün gelecek konsey üyeleri öldürülecek. ABD de çok kayıp verip Irak'tan kaçacak" dedi. 
   Kentin asayişinden sorumlu polis müdürü Albay Tarık Elvan ise "Demokrasiyle yönetilmek hayalimiz. Türkmen, Arap, Şii, Sünni, Irak'ta yaşayan herkes kardeşimizdir. Saddam sonrasının iyi olacağına inanıyoruz" dedi. 
   
   Demir At direnişçi avında... 
   Cumartesi günü Tikrit'te düzenlenen bir operasyonla Irak'ın devrik lideri Saddam Hüseyin'i yakalayan Demir At yani 4. Piyade Tümen'i dün Bakuba'da gece baskınları düzenledi. Koalisyon güçlerine düzenlenen kanlı saldırılara karışan direnişçilerin peşinde olan askerler, girdikleri evlerde bulunan herkesi yere yatırıp tek tek aradı... 
   
   Çiftliğin sahibi bir şey görmemiş 
   SADDAM HÜSEYİN'in yakalandığı çiftliğin sahibi Gays Namık el Duri'nin, eskiden onun muhafızı olduğu ortaya çıktı. Tutuklanan çiftlik sahibinin eşi Halide el Duri, çiftliğe en son Saddam yakalanmadan önceki gün gittiğini belirterek, "Saddam çiftliğe, kardeşinin Tikrit'teki çiftliğinden ırmağı botla geçerek gelmiş olmalı. Bize haber vermedi" dedi. 
   
   Video kasetlerle dilini çözecekler... 
   SADDAM HÜSEYİN'i konuşturmak için ABD'li yetkililer, yeni yöntemler geliştiriyor. Saddam'a işlediği suçları içeren kasetler izleten ABD'liler, "Bunları izlerken övünebilir. Biz de söylediklerini delil olarak kullanabiliriz" diyor. Saddam'a ayrıca, moralini bozmak için, aleyhindeki gösteriler ve toplu mezarların açılmasıyla ilgili kasetler de izlettiriliyor. 
   
   Baba Bush Zevkten dört köşe olduk 
   ABD Başkanı George W. Bush'un babası George Bush, Saddam Hüseyin'in yakalandığını öğrendiklerinde "zevkten dört köşe olduklarını ve gururlandıklarını" söyledi. Baba Bush, Houston'da bir tıp merkezine yaptığı gezi sırasında yaptığı açıklamada, "Bu, ülkemiz için çok önemli ve muhteşem bir lütuf. Büyülü bir an" dedi. Körfez Savaşı'nda ABD Başkanı olan baba Bush, bu Noel'i Saddam gözaltındayken geçirmenin eşi Barbara ve kendisini çok mutlu ettiğini belirtirken, oğlunun yönetimiyle ilgili konuşmaktan kaçındığını sözlerine ekledi. 
   
   BAĞDAT'TA PATLAMA 22 ölü, 16 yaralı    Bağdat'ta bir akaryakıt tankerinin bir otobüse çarpması sonucu meydana gelen patlamada 22 kişi öldü, 16 kişi yaralandı. Irak İçişleri Bakanı Yardımcısı Ahmed Kadim İbrahim, yaptığı açıklamada, dün Bağdat'ın El Bayaa bölgesinde meydana gelen olayda, tankerin küçük bir yolcu otobüsüne çarparak infilak ettiğini söylerken, polis yetkilileri tankerin aslında yakındaki bir karakolu hedeflediğini ve yanlışlıkla otobüsle çarpışarak patladığını açıkladı. Patlama sırasında civardaki araçlar da büyük hasar gördü. 
   
   
   
</TEXT>
</DOC>
