<DOC>
<DOCNO> 234327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/24/yasam/yas01.html </URL>
<DATE> 2004/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu kızı gören polisi arasın 
</HEADLINE>
<TEXT>

   Bir otomobilden inen kimliği belirsiz kişiler, arkadaşıyla gittiği öğle yemeğinden okula dönen Gülçin'i kaçırdıktan sonra ailesinden 50 milyar lira fidye istedi... 
      SADİ NERGİZDAL, HATİCE ÇETİNKAYA DHA 
   
   Antalya'nın Alanya ilçesinde önceki gün kimliği meçhul kişilerce kaçırılarak babası Eyüp Yılmaz'dan 50 milyar lira fidye istenen ilköğretim öğrencisi Gülçin Yılmaz'dan dün de haber alınamadı. Gülçin'i kaçıran kişilerden birinin 30 yaşlarında olduğu tahmin edilirken, sağ gözünün altında ben olduğu belirtildi. 
   Barbaros Azakoğlu İlköğretim Okulu 5 - C sınıfı öğrencisi Yılmaz 11 , önceki gün öğle yemeği için arkadaşı İzel Mutluer ile birlikte Şekerhane Mahallesi'ndeki evlerine gitti. Görgü tanıklarına göre, iki çocuk okullarına dönerken yanlarına yaklaşan beyaz Şahin marka otomobilden inen biri, "Seni acele bir yere götüreceğiz" diyerek Gülçin'i otomobile bindirdi ve hızla uzaklaştı. Yaklaşık iki saat sonra baba Eyüp Yılmaz'ı arayan kişiler, Gülçin'i kaçırdıklarını belirterek 50 milyar lira fidye istedi. 
   
   Gözünde 'ben' var 
   Ailenin olayı polise bildirmesi üzerine ilçenin giriş ve çıkışları kontrol altına alındı. Bu sırada küçük Gülçin'in Sanayi Kavşağı'nda BMW marka bir otomobilde görüldüğü ihbarı geldi. 
   Araştırmalarını bu yöne kaydıran polis, bir sonuç elde edemedi. 
   Kızlarının bir an önce kurtarılmasını isteyen Yılmaz ailesi evlerine kapanırken kaçırılmadan önce Gülçin'in yanında olan arkadaşı İzel Mutluer, kimliği meçhul kişilerden birinin 30 yaşlarında ve gözünün altında ben gördüğünü söyledi. 
   
   
</TEXT>
</DOC>
