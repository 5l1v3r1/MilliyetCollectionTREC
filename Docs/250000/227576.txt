<DOC>
<DOCNO> 227576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/son/soneko11.html </URL>
<DATE> 2004/04/01/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
İlk üç ayda en çok borsa kazandırdı 
</HEADLINE>
<TEXT>

     Yılın ilk çeyreğinde başlıca tasarruf araçları içinde en yüksek getiriyi Borsa sağladı. 
     ANKA'nın belirlemelerine göre ocak-mart döneminde Borsa, yüzde 8.4'le en yüksek getiriyi sağlarken, TL mevduatta vadelere göre yüzde 5.6 ile yüzde 6.7 arasında, devlet iç borçlanma senetlerinden de yüzde 3-4.5 getiri elde edildi. Bu dönemde euro yüzde 8.8, dolar yüzde 6, altın yüzde 5.4 kayba yol açtı, kurdaki düşüş nedeniyle döviz tevdiat hesaplarında da yüzde 5 dolayında zarar yaşandı. 
     
     BORSA'NIN GETİRİSİ 

     Emekliler ve asgari ücretlilere yapılan zamlar ile 2003 vergi gelirlerinin hedefin altında kalması gibi nedenlerle ortaya çıkan kaynak gereksiniminin IMF ile stand-by görüşmelerini yavaşlattığı ocak ayında yüzde 7.5 gerileyen Borsa endeksi, şubat ayındaki yüzde 9.6'lık hızlı çıkışın ardından, mart ayında da yüzde 6.9 arttı. Geçen ay yerel seçimlerden çok Kıbrıs görüşmelerine duyarlı biçimde dalgalanan endeks, özellikle ayın ikinci yarısından itibaren başladığı hızlı çıkışla ayı 20190 düzeyinden kapadı. 
     Böylece yılın başında Borsa'ya giren yatırımcının mart sonu itibariyle kazancı yüzde 8.4 düzeyinde gerçekleşti. 
     Borsa'nın son iki aydaki getirisinin ise yüzde 17.2 olduğu dikkati çekti. Endeks, mart sonu itibariyle bir yıl önceki düzeyinin ise yüzde 113.1 üzerine çıktı. Diğer bir deyişle geçen yıl mart sonunda Borsa'ya giren ve portföyünü tutan yatırımcılar, ortalama yüzde 113 getiri elde etti. 
     
     BORSA'DAN SONRA MEVDUAT 

     Türk Lirası mevduatın mart ayındaki net geçirisi 1-6 ay vadede yüzde 1.7, bir yıl vadede yüzde 1.9'a geldi. Ocak- mart döneminde bir ay vadeyle çevrilen TL mevduattan bileşik olarak yüzde 5.6 getiri elde edildi. Üç ay vadeli mevduattan da bu dönemde yüzde 5.8 getiri elde edilirken, altı ay vadelide teorik olarak yüzde 5.9, bir yıl vadelide de yüzde 6.7 getiri birikti. 
     Son bir yılda sürekli bir ay vadeyle çevrilen mevduat bileşik olarak yüzde 32, üç ay vadeli yüzde 33.5, altı ay vadeli mevduat da yüzde 37 kazandırdı. Mart sonunda vadesi dolan bir yıl vadeli mevduat net yüzde 45.7 getirisiyle tahsil edildi. 
     
     DÖVİZDE KAYIP SÜRÜYOR 

     Mart ayında euro yüzde 2.3, dolar yüzde 0.8 değer yitirdi. Ocak-mart döneminde euro yatırımcısının zararı yüzde 8.8'e, dolar tutanların zararı yüzde 6'ya ulaştı. Son bir yılda ise euro yüzde 13.4, dolar yüzde 22.9 kaybettirdi. 
     Dolar cinsinden açılan döviz tevdiat hesabında ise mart ayında yüzde 0.2-0.3, ocak-mart döneminde yüzde 0.6-0.9, son bir yılda da yüzde 3.1-4.5 arasında cari faiz getirisi elde edildi. Ancak dolar mevduatında tutulan fonların TL değeri, kurdaki düşüşe bağlı olarak mart ayında yüzde 0.6, ocak-mart döneminde yüzde 5, son bir yılda da yüzde 20 dolayında geriledi. 
     
     KAMU KAĞITLARI 

     İMKB devlet iç borçlanma senetleri performans endeksine göre mart ayında bir ve üç ay vadeli kamu kağıtları yüzde 1.1, altı ay vadeliler yüzde 1.5 kazandırdı. Ocak-mart döneminde bir ay vadeli kağıtlardan yüzde 3, üç ay vadelilerden yüzde 3.3, altı ay vadelilerden yüzde 4.5 getiri elde edildi. Son bir yılda sürekli olarak vadesine bir ay kalmış kağıtlarla çevrilen fonların bileşik getirisi yüzde 16.3, üç ay vadelilerin bileşik getirisi yüzde 22.5, altı ay vadelilerin getirisi de yüzde 29.9 düzeyinde gerçekleşti. İstanbul Altın Borsası'nda oluşan kapanış fiyatlarına göre altının mart ayındaki yüzde 5'lik getirisiyle, ocak- mart dönemi itibariyle kümülatif zararı yüzde 5.4'e indi. Altın yatırımcısının son bir yıl itibariyle de yüzde 3.7 kaybettiği hesaplandı. 

     
</TEXT>
</DOC>
