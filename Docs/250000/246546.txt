<DOC>
<DOCNO> 246546 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/09/son/sonsiy28.html </URL>
<DATE> 2004/06/09/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
DEP'li milletvekillerinin yakınları cezaevi önünde halay çekiyor... 
</HEADLINE>
<TEXT>

     Kapatılan DEP'in eski milletvekilleri Leyla Zana, Orhan Doğan, Hatip Dicle ve Selim Sadak'ın tahliyelerine karar verilmesinin ardından, yakınları ve bazı sivil toplum örgütlerinin temsilcileri, Ankara Merkez Kapalı Ceza ve Tutukevi önüne gelerek beklemeye başladı. 
     Leyla Zana'nın annesi Hediye Dağlı, kızı Rüken Zana, Orhan Doğan'ın eşi Kıymet Doğan ve çocukları ile Sırrı Sakık, eski İHD Başkanı Akın Birdal, DEHAP'ın Ankara il yöneticileri ve çok sayıda vatandaş, cezaevi önünde toplandı. Bazı vatandaşlar, Kürtçe şarkı söyleyip halay çekerek sevinç gösterisinde bulundu. 
     Akın Birdal, DEP'lilerin serbest bırakılmasının sevindirici ve yargılama usulüne uygun bir karar olduğunu söyledi. 
     DEP'lilerin avukatı Yusuf Alataş da, toplumsal barışın sağlanması için siyasi tutuklu ve hükümlülerin hepsinin tahliye edilmesi gerektiğini öne sürerek, ''DEP'lilerin tahliye edilmesi, önemli bir adım ama yeterli değil'' dedi. 
     Hiçbir düşmanlığın ila-nihaye olmadığını, kardeşlik yönünde adım atılması gerektiğini ifade eden Alataş, olağanüstü dönemin izlerinin bütünüyle silinmesi için sadece yasa çıkarmanın yeterli olmayacağını ifade etti. Artık tabuların yıkılması gerektiğini, ''Kürtçe yayın yapıldığı için hiç kimseye bir şey olmadığını'' anlatan Alataş, siyasi suçlular açısından bir genel affa ihtiyaç olduğunu savundu. 
     Alataş, DEP'lilerin yaklaşık 10 yıldır süren yargılanma sürecinde ilk defa hukuki kaygıların ön plana çıktığını ve yüksek mahkemenin DEP'lilerin mahkumiyetinin infazını durdurduğunu kaydetti. 
     Yusuf Alataş, Zana ve arkadaşlarının akşam saatlerinde serbest bırakılmalarını beklediklerini ifade etti. 
     Cezaevi önünde toplanan vatandaşlar, halay çekerek bekleyişlerini sürdürüyor. 
     
</TEXT>
</DOC>
