<DOC>
<DOCNO> 239925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/14/son/sondun12.html </URL>
<DATE> 2004/05/14/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Suçlanan asker, işkencenin tüm ayrıntılarını anlattı İşte yaşananlar... 
</HEADLINE>
<TEXT>

     Irak'taki tutuklulara işkence yapmakla suçlanan Amerikalı inzibat Jeremy Sivits, sorgusu sırasında, kötü muamelenin ayrıntılarını anlattı. 
     Los Angeles Times gazetesinin internet sitesinde verilen haberde, 19 Mayıs'ta askeri mahkemeye çıkacak Sivits'in ifadesinde, inzibat Charles Graner'in liderliğini yaptığı gardiyanların işkence metotları hakkında bilgi verdiği bildirildi. Sivits'in ifadesine dayandırılarak verilen haberde, Amerikalı gardiyanların, Ebu Garib cezaevindeki Iraklı tutukluları çırılçıplak soydukları, onlarla alay ettikleri, onları dövdükleri, tekmeledikleri ve birbirlerine vurmaya zorladıkları belirtildi. 
     İşkenceyle suçlanan 7 inzibattan biri olan 24 yaşındaki Sivits, gazete tarafından ele geçirilen ifade tutaklarına göre, Graner'in, ''her zaman güldüğünü, dalga geçtiğini ve yaptıklarından hoşlandığını'' söyledi. 
     Sivits, Iraklı tutuklulara kötü muamelenin, emir komuta zincirine bağlı olmadığını ve üstlerinin bilgisi haricinde olduğunu belirterek, ''Haberleri olsaydı bizi yere çalarlardı'' dedi. 
     Amerikalı inzibatların, yaptıklarından hoşnut göründüklerini ifade eden Sivits, Graner'in, ''Sen bir şey görmedin'' diyerek, kendisini uyardığını kaydetti. 
     Sivits'in, Iraklı tutukluların, nasıl zorla soyunduruldukları, yerde insan piramidi oluşturup küme halinde bir yığın oluşturmaya zorlandıkları ve inzibatların bu kümenin üstüne nasıl zıpladıkları konusunda da ayrıntılı bilgi verdiği belirtildi. 
     Sivits, Graner'in bir tutukluya çok sert vurduğunu ve tutuklunun şuurunu kaybettiğini, diğer inzibatların da çıplak tutuklulara zorla mastürbasyon yaptırdıklarını söyledi. 

     
</TEXT>
</DOC>
