<DOC>
<DOCNO> 206476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/05/siyaset/siy04.html </URL>
<DATE> 2004/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP'de kadına kota yok 
</HEADLINE>
<TEXT>

   AKP, kadınlara haksızlık yapmamak için kotayı kaldırdı. Gerekçe ise, kadınların ayrıcalığa ihtiyaç duymayacak güçte olması 
   
   AKP, yerel seçimlerde kadın adaylar için uygulamayı planladığı yüzde 30 kotadan, haksızlık olacağı gerekçesiyle vazgeçti. Parti yönetimi, türbanlı üyelerden bir dönem daha aday olmayarak fedak rlık yapmalarını isteme kararı aldı. Daha önce Başbakan Recep Tayyip Erdoğan'ın tartışmaya açtığı "Adayların yüzde 30'unun kadın olması" hedefinden vazgeçildi. AKP Seçim İşleri Başkanı Necati Çetinkaya, kadınlara kota uygulamayı doğru bulmadıklarını belirterek, şunları söyledi "Çünkü kotayla ayrıcalık tanımak kadınlara haksızlık. Kadınlar siyasetin her kademesinde ayrıcalığa ihtiyaç duymadan temsillerini gerçekleştirebilecek güçtedir. Başvuracak çok sayıda isimle kadın adayımızın yüzde 50'nin üstünde çıkmasını istiyoruz." 
   AKP'de kota yerine, aday adayları arasında yapılacak anketlerin kadın adayları da kapsaması benimsendi. Buna göre her birimde adayların üçe indirilmesi sırasında yapılacak anketlerde, kadın adaylar erkek adaylarla eşit biçimde halka ve partililere sorulacak. Metropol ilçelerle turistik yörelerde ise kadın adaylar tercih nedeni olacak, kadın kollarınca gösterilecek adaylar vitrine taşınacak. 
   
   
   
</TEXT>
</DOC>
