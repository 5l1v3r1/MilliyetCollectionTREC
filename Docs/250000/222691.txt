<DOC>
<DOCNO> 222691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/16/yazar/uras.html </URL>
<DATE> 2004/03/16/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Faiz uğruna hükümet yatırımdan vazgeçiyor 
</HEADLINE>
<TEXT>

   
   150 katrilyon liralık konsolide bütçeden genel ve katma bütçeden , faize 66 katrilyon lira ayrılırken, kamu yatırımlarına ayrıla ayrıla 7.4 katrilyon lira ayrılabilmişti. 
   IMF heyeti bastırdı. Kamu yatırımlarına ayrılan para 6.3 katrilyon liraya indirildi. 
   Kamu yatırımlarına ayrılan paradan 1.1 katrilyon kesinti yapan hükümet, 7'nci gözden geçirme için gelen IMF teftiş heyetini memnun etmek için 2.6 katrilyon liralık zam yaptı, 4.4 katrilyon liralık kesinti yaptı. Faizcilere şıp diyerek 7.0 katrilyon liralık bir imkan yaratıverdi. 
   Devlet artık fabrika yapmıyor. Sadece 72 milyon insanın ekonomik ve sosyal yaşamını sürdürmesi için gerekli yatırımları yapıyor. Nedir bunlar Yoldur, limandır, hastanedir, okuldur, adliye binasıdır, köy içme suyudur... 
   Hükümetler bunları yapmak için vardır. Hükümetler tabii ki başka hükümetlerden intikal etse de borçları aksatmamaktan, faizini ödemekten sorumludur. Ama hükümetler her işi bırakarak sadece faiz ödemeye kalkar ise ülke kötü duruma düşer. Ekonomik ve sosyal çöküntü önlenemez. 
   Bir hükümet halkına, "Faiz ödemekten iş yapamıyorum... Faizciler bastırıyor... Yapacağımı da yapamıyorum... Vergiyi artırmaya, zam yapmaya, harcamaları daha da kısmaya mecburum..." diyemez. 
   Bu ülkede başlamış, yıllardır sürünen yatırımlar var. Yılın başında, Devlet Planlama Teşkilatı bakanlıklardan gelen listeleri süzdü. Eledi. Bütçe hazırlanırken TBMM'ye 7.4 katrilyon liralık bir yatırım listesi verdi. Hükümet de 150 katrilyon liralık harcamanın 7.4 katrilyon lirasının hastane, okul, enerji ağırlıklı yatırımlara yöneltilmesini uygun gördü. 
   Bu listeye göre TBMM'de yüzde 2 tırpan atıldı. Yatırımlardan alındı. Faize aktarıldı. Derken IMF heyeti geldi. Son olarak da gene faizciler için yüzde 13 kesinti yapıldı. 
   Bu durumda bu yıl tamamlanacak kamu yatırımlarının hastanelerin, okulların, yolların tamamlanmasına imkan yok. Gelecek yıllar tamamlanacakların "sürünme" müddeti arttı. 
   AA'nın haberine göre yatırım programı hazırlanırken yaklaşık 8.1 yıl olarak öngörülen kamu yatırımlarının ortalama tamamlanma süresi, bu kesintilerle şimdiden 9 yıla çıkmış durumda. 
   Geçen yıl yatırımların ortalama tamamlanma süresi 7.6 yıl olarak planlanmış, ancak 1 katrilyon liralık blokaj nedeniyle süre uzamıştı. 
   Süre uzaması yatırımın "sürünmesi", maliyetinin artması, hizmetin gecikmesi demek... Bu tablodaki çarpıklık, IMF heyetini memnun etmek için faizciye bir haftada 7.0 katrilyon para bulan hükümetin, hizmet yatırımı için 150 katrilyon liralık bütçeden 6.3 katrilyon lirayı zorlukla ayırabilmesidir. 
   
   Kamu yatırımları    2004 yılında genel ve katma bütçeden yapılacak toplam yatırımlar Yatırım yapılacak sektör Milyar TL Tarım 1.078.295 Madencilik 20.000 İmalat sanayii 5.200 Enerji 826.575 Turizm 64.786 Konut 19.600 Eğitim 1.847.105 Sağlık 644.670 Kamu hizmeti 671.984 Sosyal hizmet 554.089 Toplam yatırım 7.471.543 TBMM'de 2 kesinti 149.430 Kalan 7.322.113 IMF'nin 13 kesintisi 951.874 Yatırıma kalan para 6.370.239 
   
      
   
</TEXT>
</DOC>
