<DOC>
<DOCNO> 211934 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/29/son/soneko19.html </URL>
<DATE> 2004/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Boğaziçi Köprüsü 30 yılı aşkın süredir hizmet veriyor... 
</HEADLINE>
<TEXT>

     Askı halatlarından birinin, fırtına nedeniyle bağlandığı yerden kopmasıyla gündeme gelen boğazın incisi İstanbul Boğaziçi köprüsü 30 yıl, Fatih Sultan Mehmet Köprüsü ise 15 yılı aşkın süredir hizmet veriyor. 
     Boğaziçi köprüsü, 30 Ekim 1973 tarihinde, dönemin Cumhurbaşkanı Fahri Korutürk, Fatih Sultan Mehmet köprüsü ise 3 Temmuz 1988'de dönemin Başbakanı Turgut Özal tarafından hizmete açılmıştı. 
     Asya-Avrupa arasındaki ilk sabit bağlantı olarak Türkiye ulaşım ağının çok önemli bir halkasını oluşturan ''Boğaziçi Köprüsü'', çevre yolları dahil Avrupa-Asya arasında ilk sabit bağlantı olarak, Türkiye ulaşım ağının çok önemli bir halkasını oluşturuyor. 
     Köprünün yapımını 1970 yılında, Hochtief AG ve Cleveland Bridge and Eng. Co. adlı Alman-İngiliz ortak firmaları üstlendi. 20 Şubat 1970 tarihinde Cevdet Sunay'ın Cumhurbaşkanı, Süleyman Demirel'in Başbakan olduğu dönemde temeli atılan Boğaziçi Köprüsü, 30 Ekim 1973 tarihinde, dönemin Cumhurbaşkanı Fahri Korutürk tarafından hizmete açıldı. 
     Başbakan Naim Talu törende yaptığı konuşmada, Boğaziçi Köprüsü'nün iki kıta arasında ulaşımı sağlayacağını kaydederek, ''Asya'nın batı sahillerini, Avrupa'nın doğu sahillerine birleştiren İstanbul Boğaziçi Köprüsü yanlız İstanbul'un ve yanlız Türkiye'nin ihtiyaçları bakımından çok geniş bir çerçeve içinde ve bu tesisin getireceği ulaşım kolaylıklarının, uluslararası ölçüde ve hatta ekonomi dışı sosyal, kültürel ve manevi etkileri de gözönünde tutularak değerlendirmek icap eder'' demişti. 
     Açılış törenine ayrıca Senato Başkanvekili Mehmet Ünaldı, TBMM Geçici Başkanı Kinyas Kartal, Genelkurmay Başkanı Orgeneral Semih Sancar, Devlet Bakanı İsmail Hakkı Tekinel, Bayındırlık Bakanı Nureddin Ok ve çok sayıda bakan katılmıştı. 
     Toplam 1,560 metre uzunluğundaki Boğaziçi Köprüsünün orta açıklığı 1074 metre, Ortaköy Viyadüğü 231 metre, Beylerbeyi Viyadüğü 255 metre, köprü genişliği 33.40 metre, orta açıklığın denizden yüksekliği 64 metre, kulelerin denizden yüksekliği 165 metre. 
     Köprünün yapımında, 63 bin metreküp kazı yapılırken, 4 bin ton betonarme çeliği, 17 bin ton yapı çeliği, 6 bin ton kablo çeliği, 71 bin metreküp beton kullanıldı. Ana sistemde hareketli yük 1.33 ton metre, rüzgar yükü 45 metre, deprem ivmesi 0.1 gr, ana kablodaki çekme 15 bn 400 ton kablo, ana kablonun çapı 58 cm. Köprü, o günkü fiyatlarla 516 milyon liraya mal oldu. 
     
     FATİH SULTAN MEHMET KÖPRÜSÜ 
     Fatih Sultan Mehmet Köprüsünün açılışı ise 3 Temmuz 1988 tarihinde, dönemin Başbakanı Turgut Özal tarafından gerçekleştirildi. 
     Fatih Sultan Mehmet Köprüsü, Boğaziçi köprüsünden yaklaşık 5 km kuzeyde, boğazın Rumeli yakasında, Hisarüstü ile Anadolu Yakasında kavacık mevkiinde yer alıyor. 
     Özal, açılış töreninde Fatih Sultan Köprüsü'nün 2.5 yılda tamamlanmasının bir rekor olduğunu belirtmişti. 
     Törene ayrıca, dönemin Başbakan Yardımcı Kaya Erdem, Devlet Bakanları Abdullah Tenekeci, Cemil Çiçek, Kamran İnan, Mehmet Yazar, Adnan Kahveci, Genelkurmay Başkanı Orgeneral Necip Torumtay, Bayındırlık ve İskan Bakanı Safa Giray ve İtalya Bayındırlık Bakanı Enrico Ferri, Japonya İnşaat Bakanı Ihei Ohi ile çok sayıda bakan katılmıştı. 
     Köprü açılış töreni başlamadan önce davetli bulunduğu tribünün bir bölümü yıkılırken, can kaybı olmamış, hafif yaralanan 3 kişi hastaneye kaldırılmıştı. 
     Türk ve Japon firmalarından oluşan konsorsiyum tarafından yapılan köprü, tasarlanan süreden 7 ay önce bitirildi. Köprünün temeli 29 Mayıs 1985 tarihinde atıldı. Ancak kredi anlaşmalarının geç yürürlüğe girmesi nedeniyle yapımını daha geç başlandı. Köprü 1,090 metre uzunluğunda, 4 gidiş ve 4 geliş olarak 8 şeritli olarak inşa edildi. 
     Köprünün ankrajlar arası uzunluğu 1510 metre, deniz seviyesi üzerindeki gabari 64 metre, kule yüksekliği 107.10 metre, tabliye yüksekliği 3 metre, kule temelleri beton miktarı 20 bin metreküp, kule temelleri donatı miktarı 1800 ton, ankraj blokları beton miktarı 110 bin metreküp. 
     Köprü, o dönemki açıklamalara göre 130 milyon dolara mal oldu. 
     
</TEXT>
</DOC>
