<DOC>
<DOCNO> 224042 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/20/son/sonsiy15.html </URL>
<DATE> 2004/03/20/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Erdoğan ''Ne aldatan, ne aldatılan olacağız'' 
</HEADLINE>
<TEXT>

     AK Parti Genel Başkanı ve Başbakan Recep Tayyip Erdoğan, ''Bu ülkede halk yıllardır meydanlarda aldatıldı, aldandı. Şimdi ne aldatan, ne de aldatılan olacağız'' dedi. 
     Partisinin Zeytinburnu Kazlıçeşme Meydanı'nda düzenlediği ''Büyük İstanbul Mitingi'' için hazırlanan platforma eşi Emine Erdoğan ile birlikte çıkan Başbakan Erdoğan, vatandaşları selamladı. 
     Daha sonra yaptığı konuşmada, şu ana kadar 42 vilayeti dolaştığını hatırlatan Erdoğan, her gittiği meydanda aynı coşkuyla karşılaştığını söyledi. 
     Erdoğan, televizyonlarda kamuoyu araştırmaları sonuçlarının açıklandığını hatırlatarak, şöyle dedi 
     ''Bunlar bizi asla şımartmayacak. Çünkü biz bugüne kadar tevazuyu elden bırakmadık, bundan sonra da bırakmayacağız. Bizim alacağımız her fazla oy, mesuliyetimizi artırır. Biz bu bilinçle yarınlara yürüyoruz.'' Yerel seçimlere kısa bir süre kaldığını, hiç kimsenin ''artık iş bitti, çalışmaya gerek var mı, gücümüz var, zaten kazanıyoruz'' dememesi gerektiğini vurgulayan Erdoğan, böyle bir şeyin olmadığını kaydetti. 
     
     ''MİLLETİMİZ SIKINTILARINI TEK TEK AŞACAK'' 

     Vatandaşlardan destek ve gayret isteyen Erdoğan, kendilerinin uzun soluklu bir yolda olduklarını söyledi. 
     AK Parti Genel Başkanı ve Başbakan Erdoğan, Aşık Veysel'in sözünü hatırlatarak, konuşmasına şöyle devam etti 
     ''Uzun ince bir yoldayız, gidiyoruz gündüz gece. Bu ülkede halk yıllardır meydanlarda aldatıldı, aldandı. Şimdi ne aldatan, ne de aldatılan olacağız. Milletimiz sıkıntılarını tek tek aşacak. Ben bu meydanlarda zihniyet eleştirisi yapıyorum. Kemer aşağı asla çalışmıyorum. Çünkü bu, bizim ahlak anlayışımızda, siyaset etiğimizde yok. Diğerlerine baktığınız zaman ne aile, ne evladı, ne yar kalıyor. Hepsi, aslı astarı olmadık şekilde vurmaya çalışıyor. Millet de size vuruyor ve vuracak da... Biz bu çizgimizi kaybetmedik, kaybetmeyeceğiz.'' Erdoğan, ''İstanbul'da 32 ilçenin de 'AK siyasetin yerel siyaset anlayışına teslimini' beklediklerini'' anlatarak, ''AK iller, AK beldeler, AK ellere teslim edilsin. Biz size aşığız. İnan dertliniziz. Bizim bir İstanbul, Türkiye sevdamız var. Bu sevdayı kimse engelleyemez. Bu böyle biline...'' dedi. 
     Erdoğan, ''Kaçak yapılar yaptırmak ve 'nerede olursa olsun bir kondu da sen kondur' demek suretiyle oy avcılığına çıkanlara fırsat vermeyin'' dedi. 
     Erdoğan, partisinin Zeytinburnu Kazlıçeşme Meydanı'nda düzenlediği mitingdeki konuşmasına, ''Ey aziz İstanbul bugün sadece sana seslenmek, seni sevgiyle, muhabbetle selamlamak için burada hücrelerimin derinliklerinden gelen aşkla seslenmek istedim. Sadece seni dinlemek istedim. Seni bir kez daha kucaklayabildiğim için son derece mutluyum. Allah'a ne kadar şükretsem azdır'' diyerek başladı. 
     Türkiye'nin 3 Kasım seçimlerinden önce içinde bulunduğu durumu anlatan Erdoğan, devletin iç borçlanmada ödediği yüzde 69'luk faizi yüzde 24'e indirdiklerini, buradan gelen paranın halka verildiğini vurguladı. 
     
     ''HORTUMLAR KESİLDİ'' 

     Hortumcuları, ''bu çağın modern hırsızları'' olarak niteleyen Erdoğan, artık hortumların kesildiğini, artık buna son vermenin zamanının geldiğini söyledi. 
     3 Kasım'da yapılan genel seçimlerde milletin eskimiş ve köhnemiş zihniyeti, siyasetçiyi sandığa gömdüğünü, ancak bundan hala ders alamayanlar bulunduğunu ifade eden Erdoğan, onlara da milletin 28 Mart'ta gerekli dersi vereceğini kaydetti. 
     Erdoğan, ''Artık bu ülkede siyasetin de hücreleri temizlensin. Bu fırsatı siz hazırlayacaksınız, siz vereceksiniz. AK Parti siyasete bu anlayışı da getirecek'' diye konuştu. 
     İktidara geldikten sonra elektriğe ve akaryakıta zam yapmadıklarını, doğalgazda iki kez indirime gidildiğini hatırlatan Erdoğan, bu indirimlerin devam edeceğini söyledi. 
     İstanbullular'la 4.5 yıl beraber olduğunu, bu sürede neleri yaptığının halk tarafından bilindiğini vurgulayan Erdoğan, o dönemde suları akmayan, çöp dağları yükselen, zehir solunan, ulaşımı tıkanmış bir İstanbul olduğunu belirtti. 
     Erdoğan, İstanbul'un artık bütün bunlardan arındırıldığını kaydederek, vatandaşlara ''Bunu hangi zihniyetten devraldık'' diye sordu. Vatandaşların, ''CHP zihniyeti'' demesi üzerine Erdoğan, ''Aynen Türkiye'yi de böyle devraldık. Şimdi ibreler değişiyor, daha iyiyiz, daha güzel olacak'' diye konuştu. 
     Erdoğan, 3 Kasım öncesinin aksine bugün Türkiye'nin dünyanın gündeminde olduğunu ifade ederek, bunun, kendisi ve kabinesinin dünyayı fellik fellik dolaşmasının bir sonucu olduğunu söyledi. 
     İstanbul büyükşehir belediye başkanlığına aday bir kişinin ''500 bin işçi alacağım'' dediğini, bunun yanında 200 bin konut yapacağını söylediğini hatırlatan Erdoğan, ''Öbürü de kalkıyor, 'Ben boğaza şunu yapacağım' diyor. Bazıları da belediyenin ilgi alanı nedir, bunun da farkında değil'' diye konuştu. 
     
     İSTANBUL'A YATIRIMLAR 

     Erdoğan, İstanbul'a yapacakları yatırımlara da değinerek, Taksim-Yenikapı metro hattının, önündeki engeller kaldırılarak kısa sürede bitirileceğini, Nisan ayında ise Avrupa'dan Asya yakasına geçişte raylı sistemin temelini atacaklarını bildirdi. 
     Erdoğan, bunun 50 ayda tamamlanacağını ifade ederek, ayrıca boğazda lastikli sistemle bir tüp geçit yapacaklarını söyledi. 
     Daha sonra İstanbul'un ilçelerini tek tek sayan ve buralarda yapılacakları anlatan Erdoğan, ilçe belediye başkan adaylarını da tanıttı. 
     Büyükşehir belediye başkanlığı döneminde Kadıköy'de yaptığı icraatları anımsatan Erdoğan, mahalleler arasında ayrımcılığın olmadığı bir Kadıköy istediklerini söyledi. 
     Eminönü'nü tarihi değerleriyle yeniden ele alacaklarını, İstanbul'u çevreleyen surları onarıp buraları temizleyeceklerini ifade eden Erdoğan, buradan sadece İstanbullular'ın değil tüm insanlığın yararlanacağını kaydetti. 
     Sarıyer'de yaptıklarının herkes tarafından bilindiğini dile getiren Erdoğan, şöyle devam etti 
     ''Kaçak yapılar yaptırmak ve 'nerede olursa olsun bir kondu da sen kondur' demek suretiyle oy avcılığına çıkanlara fırsat vermeyin. Bu sizlere hoş gelebilir. Bazı vatandaşlarımız, 'bu bana hoş geliyor' diyebilir. Bu devri kaldıralım. Biz, depremlerde yeni kurbanlar istemiyoruz. İstanbul'da el ele vererek, değişim ve dönüşüm projeleriyle halkın mevcut yapısını mağdur etmeden sorunları çözelim. Büyükşehir Belediyesi ile Toplu Konut İdaresi el ele verecek ve büyük projelerle İstanbul'a damgasını vuracak.'' Piyer Loti ile Eyüp'ü ''bir başka güzel'' yaptıklarını ifade eden Erdoğan, ''Biz, Piyer Loti'de yıkımları yaparken bazıları 'bunlar geliyor, şöyle şöyle yapacak' diyorlardı. Sizi gidi niyet okuyucuları sizi. İşiniz, gücünüz bu'' dedi. 
     Erdoğan, ülkenin değerlerini, şehirlerin güzelliklerini halkla paylaşmak istediklerini ifade ederek, ''AK Parti içinde asla ayrımcılığa yer yok. Bizim kırmızı çizgilerimiz var. Bu kırmızı çizgilerde ne kadar hassas olduğumuzu herkes anladı, anlıyor, anlayacak'' diye konuştu. 
     Beyoğlu'ndaki tarihi binaların restorasyonu konusunda Kültür ve Tabiat Varlıkları Koruma Kurulu noktasında sıkıntılar bulunduğunu, bunları kısa sürede aşacaklarını kaydeden Erdoğan, burada restorasyon çalışmalarına başlanacağını bildirdi. 
     Erdoğan, diğer ilçelerde yapacakları konusunda da ayrıntılı bilgiler vererek, ''32 belediye el ele verecek ve İstanbul modern, çağdaş hale gelecek'' dedi. 
     Başbakan Erdoğan, konuşmasının sonunda büyükşehir, ilçe ve belde belediye başkan adaylarıyla el ele tutuşarak, vatandaşları selamladı. 
     Vatandaşlar, konuşması sırasında ve sonrasında Başbakan Erdoğan'a sevgi gösterilerinde bulundu. 
     Erdoğan, daha sonra partisinin seçim otobüsüne binerek, Atatürk Havalimanı güzergahında vatandaşları selamladı. 
     Mitinge, Devlet Bakanları Güldal Akşit ve Ali Babacan, İçişleri Bakanı Abdülkadir Aksu, Sağlık Bakanı Recep Akdağ, Ulaştırma Bakanı Binali Yıldırım, Sanayi ve Ticaret Bakanı Ali Coşkun ve AK Parti İstanbul milletvekilleri de katıldı. 
     
</TEXT>
</DOC>
