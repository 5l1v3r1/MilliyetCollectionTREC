<DOC>
<DOCNO> 237156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/04/son/sondun50.html </URL>
<DATE> 2004/05/04/ </DATE>
<TIME> 20.24 </TIME>
<AUTHOR>  </AUTHOR>
<HEADLINE>
İranlı kimyasal saldırı kurbanları, ABD'yi mahkemeye verecek 
</HEADLINE>
<TEXT>

     İran'da, kimyasal saldırı kurbanları, ABD'yi, kendilerinin yaralanmasına neden olan silahları sağladığı gerekçesiyle Lahey'deki Uluslararası Adalet Divanı'na şikayet edecekler. 
     Resmi İRNA haber ajansı, Kitle İmha Silahları Kurbanları adlı bir derneğin, Washington ve Amerikan firmalarından, 1980-1988 İran-Irak savaşında Saddam Hüseyin'e zehirli gaz sağladıkları için tazminat istediklerini bildirdi. 
     Haberde, dernek üyelerinin, Tahran'daki İsviçre Büyükelçiliği'nin ABD'nin çıkarlarına bakan bölümüne sundukları bir dilekçede, ''ABD yönetimini, Amerikan şirketlerine hassas silah parçalarının Irak'a ihracatı için 780 adet ruhsat vermekle'' suçladıkları belirtildi. 
     Dilekçede, ''Amerikan hükümeti ve şirketleri, Saddam Hüseyin'i silahlandırmanın ve İran'ın istilasını siyaseten desteklemenin sorumluluğunu üstlenmelidir'' denildi. 
     İranlı kimyasal silah kurbanlarının, Lahey'den başka İran'daki mahkemelerde de dava açacakları kaydedildi. 
     İran'da bir mahkeme, Irak sınırı yakınlarındaki Serdeşt kentine savaş sırasında düzenlenen kimyasal saldırılarda yaralananlara 600 milyon dolar tazminat ödemesi gerektiğine karar vermişti. 
     ABD, İran'la diplomatik ilişkilerini 1980'de kesmişti. 
     
</TEXT>
</DOC>
