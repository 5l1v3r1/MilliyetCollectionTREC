<DOC>
<DOCNO> 200309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/07/spor/spo03.html </URL>
<DATE> 2003/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Terim havlu attı 
</HEADLINE>
<TEXT>

   İstanbulspor yenilgisiyle ligden uzaklaştıklarını söyleyen Galatasaray Teknik Direktörü, "Artık Şampiyonlar Ligi'ne asılmamız lazım. Bakacağımız tek yer orası gözüküyor" dedi 
      ERHAN TELLİ 

   
   Juventus farkı 
   GALATASARAY Teknik Direktörü Fatih Terim, İstanbulspor yenilgisini eksik konsantrasyona bağladı. Juventus maçının ardından aynı kadroyu sahaya sürdüğüne dikkat çeken Terim, "O güne göre hiç alakası olmayan bir maç çıkardık. Hasan belki girdiği ilk pozisyonu atsa durum farklı olabilirdi. Hakan'ın direkten dönen topu da beraberliği getirseydi, skoru çevirebilirdik" diye konuştu. 
   
   'Herkes gol atıyor' 
   RAKİBİNİ tebrik eden Galatasaray çalıştırıcısı, üç günlük değişimi ise şöyle özetledi "Herhalde konsantrasyonumuzu Juventus maçında bıraktık." Terim, ligden yavaş yavaş uzaklaştıklarını da vurgulayarak, "Artık Şampiyonlar Ligi'ne asılmamız lazım. Bakacağımız tek yer orası gözüküyor. İstanbulspor karşısında savunmaya da yüklenmemek gerek. Bize herkes gol atıyor" dedi. 
   
   PFDK'ya sert çıktı 
   TERİM, 15 günlük hak mahrumiyeti cezası için de sert çıktı. Fatih hoca şunları söyledi "Neden iki dakika verildiği için yazıklar olsun dedim ve ceza yedim. Disiplin Kurulu'na da yazıklar olsun. Oradaki aslanlar bir 15-20 gün daha versinler bakalım. Ali Aydın'dan bile daha fazla ceza yedim. Tahkim'e de gitmeyeceğiz. Neleri inandırıcı ki bu kararları inandırıcı olsun." 
   
   Florya'da sorgulama 
   GALATASARAY Teknik Direktörü Fatih Terim, dün oynanan İstanbulspor maçı sonrasında tesislere dönerek oyuncularından hesap sordu. Florya'da bir toplantı yapan Terim, haftalardır devam eden savunma hatalarına tepki göstererek, özellikle defansta forma giyen oyuncularını azarladı. 
   TERİM, "Önünüze gelenden gol yiyorsunuz. Sanki üç gün önce Almanya'da oynayan siz değildiniz. Bugün sahada tanıyamadım. Herkes kendine çekidüzen verecek. Real Sociedad maçında hata yapanı affetmem" diye konuştu. Fatih hoca, orta saha oyuncularına da "Size kim ileri çıkın dedi" sözleriyle çıkıştı. 
   
   
</TEXT>
</DOC>
