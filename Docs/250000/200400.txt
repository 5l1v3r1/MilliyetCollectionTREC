<DOC>
<DOCNO> 200400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/07/son/sonspo08.html </URL>
<DATE> 2003/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Dürüst, Terim gibi düşünmüyor Lig yarışından kopmadık 
</HEADLINE>
<TEXT>

     Galatasaray Kulübü 2. Başkanı ve Basın Sözcüsü Ali Dürüst, ligde İstanbulspor karşısında beklemedikleri bir yenilgi aldıklarını söyledi. 
     Dürüst, İstanbulspor karşısında çok önemli bir 3 puan kaybına uğradıklarını dile getirerek, ''Beklenmedik bir yenilgi aldık, anlaşılan yeteri kadar konsantre olamamışız'' dedi. 
     Lig yarışından henüz kopmadıklarını da ifade eden Dürüst, ''Bu yenilgiyle liderle aramızda 9 puan fark oluştu. Ancak ligden kopmadık, önemli bir dezavantajımız oldu. Mücadelemizi sürdüreceğiz'' diye konuştu. 
     Ali Dürüst, bu yenilgiden sonra transferin gündeme gelmediğini de belirtirken, oyunculara herhangi bir ceza vermeyi de düşünmediklerini anlattı. 
     Şu anda sadece Real Sociedad ile yapacakları Avrupa Şampiyonlar Ligi maçına konsantre olduklarını belirten Dürüst, bu karşılaşmayı kazanarak yollarına devam etmek istediklerini sözlerine ekledi. 
     
</TEXT>
</DOC>
