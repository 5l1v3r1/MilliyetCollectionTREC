<DOC>
<DOCNO> 205597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/01/son/sontur01.html </URL>
<DATE> 2003/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzun yaşamanın sırrını 109 yaşındaki nineden dinleyin... 
</HEADLINE>
<TEXT>

     Ordulu 109 yaşındaki Emine Şen, uzun yaşamasının sırrının, her zaman taze sebze yemesi, asla tuz kullanmaması ve her şeyi olumlu düşünmesi olduğunu söyledi. 
     Perşembe İlçesi Çandır Köyü'nde yaşayan ve çevrede ''Akgül nine'' olarak bilinen 1893 doğumlu Emine Şen 4 çocuk, 17 torun ve 41 tane de torunundan torun sahibi. 
     109 yaşına rağmen hala dinç olan ve kayda değer bir sağlık sorunu bulunmayan Emine nine, her zaman taze sebze yediğini belirterek, A.A muhabirine uzun yaşamanın sırlarını şöyle anlattı 
     ''İnsanı ayakta tutan beslenmesidir. İyi beslenirsen sağlıklı kalırsın. Bu yaş tabii kolay geçmedi. Hayatta çok acılar da çektim ama yediğime, içtiğime her zaman dikkat ettim. Ben kendimi bildim bileli ağzıma tuz koymam. Hep taze sebze yerim. Yiyeceğim şeyleri de mutlaka haşlarım. Hayatımda ağzıma kırmızı et de koymadım. Balığı tavuğu severim, onları da haşlayarak yerim. Sütümü ve yoğurdumu ise masamdan eksik etmem.'' Emine nine, sağlıklı beslenmesinin yanı sıra uzun yaşamasının bir diğer nedeninin de her şeye olumlu yaklaşması olduğunu söylüyor. Gençlerle bir arada olmanın kendisini gençleştirdiğini de ifade eden Emine ninenin bir başka özelliği ise köydeki hiçbir düğünü kaçırmaması. 
     Her düğünde gençlerle birlikte halay çeken Emine nine, gençleri iyi beslenmeleri konusunda uyararak, hayatta her türlü olumsuzluğa karşı hep olumlu düşünmelerini öğütlüyor. 
     





</TEXT>
</DOC>
