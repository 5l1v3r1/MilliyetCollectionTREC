<DOC>
<DOCNO> 236679 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/02/son/sonsiy02.html </URL>
<DATE> 2004/05/02/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Türk Ceza Kanunu değişiyor... 
</HEADLINE>
<TEXT>

     TBMM'de, Türk Ceza Kanunu TCK Tasarısı'nın görüşme sürecinde ilk maraton sona eriyor. 
     TBMM Adalet Alt Komisyonu, TCK Tasarısı üzerinde 2003 yılı Ekim ayında başladığı çalışmalarda sona geldi. 500 maddelik tasarıyı yeniden gözden geçiren Alt Komisyon, birkaç gün içinde raporunu hazırlayacak. 
     TBMM Adalet Komisyonu Başkanı Köksal Toptan, Alt Komisyon'un hazırlayacağı raporu, tüm baro, hukuk fakülteleri, Yargıtay ve hukuk çevrelerine göndereceklerini ve kamuoyunun tartışmasına açacaklarını söyledi. Alt Komisyon'un Hükümet tasarısından çok farklı bir metin ortaya çıkardığına işaret eden Toptan, bu nedenle yaklaşık 1 ay boyunca kamuoyunda tartışılmasını, varsa eksik ve yanlışlıkların kendilerine bildirilmesinin faydalı olacağını kaydetti. 
     Tasarıyı Haziran ayında Komisyon'da görüşmeyi planladıklarını belirten Toptan, bunun hangi yöntemle yapılacağı üzerinde durduğunu söyledi. Alt Komisyon'un 350 maddeye indirdiği tasarıyı grupların onayını alarak okumadan görüşülmesi konusunda TBMM Kanunlar ve Kararlar Dairesi'nin görüşüne başvurduğunu kaydeden Toptan, Meclis İçtüzüğü'nde bu yönde bir düzenleme olmaması nedeniyle bunun mümkün olmadığı yanıtını aldığını söyledi. 
     Tasarının Haziran ayında görüşülmesinin önemli olduğuna dikkati çeken Toptan, Ekim ayında komisyonların yeniden oluşumu nedeniyle tatil öncesinde bunun Genel Kurul gündemine alınmasının daha doğru olacağını ifade etti. Toptan, ''Yeni dönemde komisyonlar oluşurken tasarı hala komisyonda olursa, yeni üyeler belki de bilgi sahibi olmayı, belki de yeni bir Alt Komisyon kurulmasını isteyecek. Bu da yasanın yürürlüğe girmesini geciktirecek'' dedi. 
     Alt Komisyon üyesi CHP Niğde Milletvekili Orhan Eraslan da tasarının mutlaka kamuoyunda, hukuk çevrelerinde tartışılması gerektiğini ifade ederek, aksi takdirde 5 milletvekilinden oluşan Alt Komisyon'un yanlışlıklarını giderme fırsatı yakalanamayacağını söyledi. Eraslan, TCK'nın 78 yıldan beri yürürlükte olduğuna işaret ederek, ''Yıllarca kullanılacak bir yasa yapıyoruz. Önemli olan kısa sürede hazırlamak yerine, günün ihtiyaçlarını karşılayacak, çağdaş bir TCK hazırlamaktır'' dedi. 
     
</TEXT>
</DOC>
