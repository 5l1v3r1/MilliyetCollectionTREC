<DOC>
<DOCNO> 246198 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/08/son/sondun33.html </URL>
<DATE> 2004/06/08/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Serbest bırakılan rehine, Japonya'ya dava açtı 
</HEADLINE>
<TEXT>

     Irak'ta nisanda kaçırılan bir Japon, rehin alınma eyleminin, doğrudan Japonya'nın Irak'a asker göndermesinin bir sonucu olduğunu kaydederek, hükümet hakkında dava açtı. 
     Kyodo haber ajansına göre, nisanda Bağdat yakınlarında serbest gazeteci Jumpei Yasuda ile birlikte kaçırılan ve bir insan hakları grubuyla bağlantısı olduğu belirtilen eski Japon askeri 36 yaşındaki Nobutaka Watanabe, Tokyo Bölge Mahkemesi'ne hükümet hakkında 5 milyon yenlik yaklaşık 68 milyar lira tazminat davası açtı. 
     Irak'ta yaşadığı süreçte ''zihinsel ve fiziksel acı'' çektiğini belirten Watanabe, Dışişleri Bakanlığı'nca kendisinden istenen Japonya'ya dönüş uçak biletinin bir kısmı olan yaklaşık 23 bin yeni ödemek zorunda olmadığı kararı alınmasını da istedi. 
     Dava başvurusunda ayrıca, Japon rehineleri kaçıranların, Watanabe ve Yasuda'ya, ''Irak'a asker gönderen bir ülkenin vatandaşları oldukları için kaçırıldıklarını'' söyledikleri belirtildi. 
     Japonya, Irak'ın güneyine insani ve yeniden yapılanma çalışmaları için 550 asker göndermişti. 
     
</TEXT>
</DOC>
