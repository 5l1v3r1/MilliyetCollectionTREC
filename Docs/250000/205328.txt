<DOC>
<DOCNO> 205328 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/30/son/sondun05.html </URL>
<DATE> 2003/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
''Loreal kızım gel''... ABD'de çocuklara marka isimleri veriliyor 
</HEADLINE>
<TEXT>

     ABD'de çocuklara ünlü markaların isim olarak verilmesi akımı başladı. 
     Wall Street Journal WSJ gazetesinin Amerikan Sosyal Güvenlik İdaresi verilerine dayanarak verdiği habere göre, kızlar için en gözde isimler arasında lüks Japon otomobilleri Lexus ve İnfiniti, İtalyan moda markası Armani, Fransız modaevi Chanel, Amerikan lüks mallar zinciri Tiffany ve Fransız kozmetik firması Loreal önde geliyor. 
     Erkek çocuklara verilen isimler arasında ise Fransız mücevherci Cartier, Fransız modaevi Dior, Amerikan ayakkabı firması Timberland ve İrlandalı bira üreticisi Guiness bulunuyor. 
     
     İLGİNÇ İSİM MERAKI 

     Şimdiye kadar çocuklara genelde büyükanne ya da büyükbabalarının isimlerinin ya da doğdukları bölgeyle ilgili adların takıldığını hatırlatan uzmanlar, ailelerin çocuklarına taktıkları ilginç isimlerin statü sembolü olacağını düşündüklerini ya da onlara güç vereceğine inandıklarını belirtiyor. 
     İstatistiklere göre 2000 yılından bu yana 3 çocuğa Lexus, 298'ine Armani, 269'una Chanel, 24'üne Porsche ve 3285'ine Tiffany adı verildi. 
     Çocuklara isim olarak marka adları verilirken, ''Adolf'' Adolf Hitler gibi, bazı belli kişilikleri çağrıştıran isimlerin gözden düştüğü kaydediliyor. 
     
</TEXT>
</DOC>
