<DOC>
<DOCNO> 248146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/15/son/sonspo18.html </URL>
<DATE> 2004/06/15/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Beşiktaş, Mustafa Doğan ile 3 yıllık sözleşme imzaladı... 
</HEADLINE>
<TEXT>

     Transferin hızlı takımlarından Beşiktaş, geçen sezon Almanya'nın Köln takımında forma giyen Mustafa Doğan ile 3 yıllık sözleşme imzaladı. 
     Akaretler'deki kulüp binasında gerçekleştirilen ve futbol şube sorumlusu Kıvanç Oktay'ın da hazır bulunduğu törende Mustafa, 2 artı 1 olmak üzere 3 yıllık sözleşmeye imza attı. 
     İmza töreninde konuşan Kıvanç Oktay, Mustafa ile 2 artı 1 olmak üzere 3 yıllık sözleşme imzaladıklarını belirterek, ''Mustafa'dan çok şey bekliyoruz. Kendisi tecrübeli, sağlam, kendisine iyi bakan ve yurtdışı deneyimi de olan bir oyuncu. Mustafa'nın yurtdışında fazla kalmasını istemedik ve kendisini transfer ettik. Camiaya hayırlı olsun'' diye konuştu. 
     Beşiktaş'ın yeni transferlerinden Mustafa ise Beşiktaş gibi büyük bir camiaya geldiği için mutlu olduğunu vurgulayarak, ''Büyük takımın hedefleri büyük olur ve her kulvarda kupa peşinde koşar. Takım olarak çıtayı her zaman yüksek tutmamız gerekiyor. Beşiktaş taraftarı coşkulu ve ateşli bir grup. Türkiye liglerini iyi biliyorum'' dedi. 
     Mustafa Doğan, ''Fenerbahçe Şükrü Saracoğlu Stadı'nın atmosferi seni korkutuyor mu '' sorusunu, ''Fenerbahçe'deki ortam bizi sıkıntıya sokmaz. Sarı-lacivertli takımda 7 sezon forma giydim. Kulüpten güzel bir şekilde ayrıldım. Son maçımda da taraftarlar beni alkışladı. Beşiktaş Kulübü için Kadıköy'de olacağı gibi her yerde gereken özveriyi yapacağım'' şeklinde yanıtladı. 

     
</TEXT>
</DOC>
