<DOC>
<DOCNO> 234983 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/son/sonspo35.html </URL>
<DATE> 2004/04/26/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Güreli Ben de yöneticilik hayatıma nokta koydum... 
</HEADLINE>
<TEXT>

     Beşiktaş Kulübü Başkanı Serdar Bilgili'nin istifasının ardından kulüp binasında toplanan yönetim kurulu, olağanüstü kongre kararı aldı. 
     Siyah-beyazlı kulüpte olağanüstü kongrenin mayıs ayının sonlarında gerçekleştirileceği, tarihinin de önümüzdeki günlerde saptanacağı bildirildi. 
     Akaretler'deki kulüp binasında gerçekleştirilen toplantı sonrası basın mensuplarının sorularını yanıtlayan İkinci Başkan Hüsnü Güreli, başkanın verdiği karara destek olduklarını ve sonuna kadar arkasında yer alacaklarını söyledi. 
     Başkan Bilgili'nin verdiği kararla bir insanın hayatta onuru için yaşadığını gösterdiğini belirten Güreli, ''30 dakika boyunca galiz küfürlerin edildiği, genelin de bu küfürlere tepki vermediği bir ortamda başkanın doğru yaptığını söylüyorum. Biz buraya hizmet etmek için geldik, küfür yemek için değil'' dedi. 
     ''Hiçkimsenin beni polis otosuyla evime gelmeye mecbur etmeye hakkı yok'' diyen Güreli, Bilgili'nin kesinlikle olağanüstü kongrede aday olmayacağını belirtirken, basın mensuplarının ''Siz aday olacak mısınız '' sorusuna ise ''Ben Serdar Bilgili ile 10 yıldır kader birliği yaptım. Onun tepkisi neyse benimki de odur. Başkanlığa aday olmayacağım, yöneticilik hayatıma nokta koyuyorum'' diye konuştu. 
     Yönetim olarak hiçbir zordan kaçmadıklarını ve kulübü 60 milyon dolar gelirle, Türkiye'nin en çok geliri olan kulübü haline getirdiklerini anlatan Güreli, ''Göreve gelecek yeni arkadaşlarımız, kulübe geldiklerinde hiçbir zorluk yaşamayacaklar. Tüm projelerimiz, kulübümüzün mali yapısı her şey çok iyi bir şekilde yürütülüyor. Mali yapısı en kuvvetli kulüp biziz. Yeni yönetime böyle bir kulüp teslim edeceğiz'' şeklinde konuştu. 
     
     ÖZDOĞAN ''İKNA EDEMEDİK'' 

     Asbaşkan İbrahim Özdoğan ise Başkan Bilgili'yi kararından vazgeçirmek için ikna edemediklerini söyledi. 
     Mayıs ayının sonlarında olağanüstü kongreye gideceklerini anlatan Özdoğan, ''İnşallah bundan sonraki başkanlara böyle küfür edilmez. Artık futbolu iyi bir şekilde seyretmeyi öğrenmeliyiz'' dedi. 
     Yönetici Birol Güven de başkanın kararının Türk sporuna ve siyasetine örnek olması gerektiğini vurguladı. Bilgili'nin kararından vazgeçmeyecek bir yapıya sahip olduğunu anlatan Güven, ''Onun yerinde olsam ben de aynı kararı verirdim'' diye konuştu. 
     Yönetici Fikret Ercan da, Başkan Bilgili'nin haysiyetli ve onurlu bir insana yakışanı yaptığını belirterek, ''Beşiktaş'ı birçok holdinge sahip büyük bir şirket haline getiren Bilgili'ye bunlar yapılmamalıydı'' dedi. 
     Başkan Bilgili ve yöneticiler toplantı sonrası BJK Plaza'da bulunan Vogue restoranında birlikte yemek yedi. 
     Bu arada yönetim kurulu toplantısı sırasında Futbol Takımı Menajeri Sinan Engin kulüp binasına gelerek, Başkan Bilgili ve yöneticilerle bir süre görüştü. 
     Kulüpten ayrılırken basın mensuplarının ''Siz de istifa edecek misiniz '' sorularına Engin, ''Şu an için bu konuda yorum yapmıyorum'' demekle yetindi. 
     
     "BAŞKANIN İSTİFASI NORMAL, İYİ KARŞILIYORUZ" 

     Beşiktaş'ta Kulüp Başkanı Serdar Bilgili'nin istifası ve olağanüstü kongre kararının alınmasının yankıları sürüyor. 
     Genç Beşiktaşlılar Derneği Başkanı İlhan Gölvan, A.A muhabirine yaptığı açıklamada Bilgili'nin istifa kararını normal ve iyi karşıladıklarını söyledi. 
     Beşiktaş'ın ligin ikinci yarısındaki kötü gidişinin faturasını birinin ödemesi gerektiğini vurgulayan Gölvan, ''Beşiktaş bundan daha kötü durumlara düşemez. Dibe vurduk, başkanın istifasını olumlu karşılıyorum. Sadece Bilgili değil, Lucescu'nun da gitmesi lazım. Onun da kısa süre içinde istifasını vereceğine inanıyorum. Yeni bir yönetim ve yeni teknik kadronun oluşması gerekiyor'' şeklinde konuştu. 
     Başkan Bilgili'nin küfür olayını çok büyüttüğünü belirten Gölvan, ''Ben dün maçtaydım. Küçük bir grubun tepkisi oldu. Öyle aşırı bir şekilde de küfür edilmedi. Süleyman Seba döneminde bunlardan daha ağırını yaşadık. O zaman Bilgili böyle konuşmuyordu. Küfür olayının abartıldığına inanıyorum'' dedi. 
     Gölvan, Beşiktaş'ın sahipsiz kalmayacağını ve başkan adayları çıkaracağını anlatarak, ''Bu konada çalışmalar yapan bazı arkadaşlar vardı. Ancak olağanüstü kongre için 1 ay kısa bir süre. İki ayağımızı bir pabuca soktular'' diye konuştu. 
     
     BEGÜM ''RÜZGAR EKİLDİ, FIRTINA BİÇİLDİ'' 

     Beşiktaşlı Gümrükçüler Derneği BEGÜM Genel Sekreteri Osman Okakın ise , Onursal Başkan Süleyman Seba'nın başına gelenlerin, bugün Serdar Bilgili'nin başına geldiğini söyledi. 
     ''Rüzgar ekildi, fırtına biçildi'' diyen Okakın, ''Başkan numaralı ve locadan küfür edildi diyor. Üzücü olay ama biz suçu kendinde buluyoruz. Çünkü bu küfür eden insanlar Bilgili'nin döneminde taban oluşturmak için kulübe üye yapılan insanlardır. İstifa etmesini istemezdik. Rüzgar ekildi fırtına biçildi. Seba'nın başına gelenler onun başına geldi. Yapılanlar bir gün insanın karşısına çıkar. İstifa etmesini istemezdik. Biz muhalefet olarak hep bir adım geride durduk. Dünkü haline üzüldük. Ancak küfürü edenler maalesef kendi döneminde üye yapılanlardır'' diye konuştu. Okakın, Beşiktaş'ın uzun süredir olağanüstü kongre görmediğini, kongre için 1 aylık zamanın da kısa olduğunu sözlerine ekledi. 
     
     1965 BEŞİKTAŞLILAR DERNEĞİ 

     1965 Beşiktaşlılar Cemiyeti Başkanı Şenol Demirağ, Beşiktaş Kulübü Başkanı Serdar Bilgili'ye ve ailesine yapılan küfürleri etik bulmadıklarını belirterek, ''Maalesef bu küfürler Beşiktaş taraftarına yakışmadı. Başkanın sabredip kalması ve mücadele etmesi gerekiyordu. Yine de kararını saygıyla karşılıyoruz. 10 haftadır takımda kan kaybı vardı ama önlem alınamadı'' diye konuştu. 
     
     KAYNAR ''GÜÇLÜ YÖNETİM OLUŞTURULMALI'' 

     Beşiktaş Kulübü eski yöneticisi ve camianın önde gelen ismi Erol Kaynar ise Başkan Bilgili'nin aldığı kararın ani olduğunu ve böyle bir kararı beklemediğini söyledi. 
     Bu kararın Beşiktaş'ı kaosa sürükleyebileceği uyarısında bulunan Kaynar, ''Ancak başkana yapılan küfür kabul edilebilir değil. Ailesi olan, çocuğu olan, şerefi olan bir insana böyle küfürler edilmemeliydi. Bunlar çok yanlış şeyler. Bu konada Serdar Bilgili'ye hak veriyorum'' dedi. 
     Beşiktaş'ın çok hassa bir döneme girdiğini, kadronun takviyeye ihtiyacı olduğunu anlatan Kaynar, camianın birleşerek güçlü bir yönetim kurması gerektiğini ifade etti. 
     Kimsenin koltuk sevdasıyla hareket etmemesi gerektiğini vurgulayan Kaynar, ''Eğer birleşme olmazsa Beşiktaş kaosa sürüklenir. Çok güçlü bir yönetim oluşturmalıyız. Gün birlik ve berabirlik günüdür. Biz arkadaşlarımızla bu konuda çalışmalar yürütüyoruz. Herkesi de duyarlı olmaları ve Beşiktaş'ın geleceği için birleşip güçlü bir yönetim oluşturmaya çağırıyorum'' diye konuştu. 
     
</TEXT>
</DOC>
