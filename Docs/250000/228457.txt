<DOC>
<DOCNO> 228457 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/04/son/sonspo17.html </URL>
<DATE> 2004/04/04/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Formula 1'de Bahreyn Grand Prix'sini Schumacher kazandı... 
</HEADLINE>
<TEXT>

     Formula 1 Dünya Şampiyonası'nda sezonun 3. yarışı olan Bahreyn Grand Prix'sini, Ferrari'nin Alman pilotu Michael Schumacher kazandı. 
     Formula 1'e ilk kez evsahipliği yapan başkent Manama'daki Sakhir Pisti'nde 57 tur üzerinden yapılan ve toplam 308.769 kilometrelik yarışı baştan sona önde götüren Dünya Şampiyonu pilot Michael Schumacher, 1.28.34.875'lik derecesiyle kariyerinin 73. zaferine imza attı. Saatte ortalama 208.976 kilometre hızla yarışan Schumacher, rakiplerinin farkı kapatmasına izin vermeyerek, rahat bir birincilik elde etti. 
     Sakhir'de ikinciliği Schumacher'in takım arkadaşı Brezilyalı Rubens Barrichello elde ederken, Ferrari takımı bu sezon Avustralya Grand Prix'sinden sonra 2. kez ''duble'' yaptı. 
     Sezonun 2. yarışı Malezya Grand Prix'sinde 3. olarak dikkatleri üzerine çeken BAR Honda'nın İngiliz pilotu Jenson Button, bu başarısını Bahreyn'de de yineledi. Yarışa 6. cepten başlayan Button, mücadeleyi 3. sırada tamamlayarak Formula 1 kariyerinde 2. kez kürsüye çıktı. 
     
     MCLAREN YARIŞI BİTİREMEDİ 
     McLaren pilotları David Coulthard ve Kimi Raikkonen, Bahreyn Grand Prix'sini, otomobillerindeki arızalardan dolayı tamamlayamadı. 
     Formula 1'in iddialı takımlarından McLaren Mercedes takımında Finli pilot Kimi Raikkonen, 7. turda motor arızası nedeniyle yarışa erken veda etti. Raikkonen bundan önceki 2 yarışta da motor arızalarından dolayı finiş görememişti. 
     McLaren Mercedes'in İskoç pilotu David Coulthard ise 3. kez servis alanına girdikten sonra aracındaki sorun nedeniyle alandan çıkamadı ve otomobilini garaja çekmek zorunda kaldı. 
     Williams BMW pilotu Kolombiyalı Juan Pablo Montoya, 3. cepten başladığı yarışta, son 10 tura dek yerini korumasına karşın aracının yavaşlaması nedeniyle, mücadeleyi ancak 13. sırada tamamlayabildi. 
     Montoya'nın takım arkadaşı Ralf Schumacher, 4. sırada başladığı yarışta Sato ile çarpışması sonucu zorunlu servis alanına girmek durumunda kaldı. 17. sıraya dek gerileyen Schumacher, sonraki turlarda hızını artırarak ilk 8'e girdi ve 1 puanın sahibi oldu. 
     
     ŞAMPANYA PATLATILMADI 
     Formula 1 ödül törenlerindeki şampanya patlatma geleneğine, Müslüman bir ülke olan Bahreyn'de ara verildi. 
     Schumacher'in zirveye çıktığı podyumda bu kez portakal, nar ve gül suyundan oluşan gazlı bir karışım kullanıldı. 
     Bahreyn Grand Prix'si sonrasında sürücüler ve markalar klasmanı şöyle oluştu 
     Sezonun 4. yarışı olan San Marino Grand Prix'si, 25 Nisan Pazar günü yapılacak. 
     Pilotlar Sıralaması 
     
     
1. Michael Schumacher Almanya 30 puan 2. Rubens Barrichello Brezilya 21 3. Jenson Button İngiltere 15 4. Juan Pablo Montoya Kolombiya 12 5. Fernando Alonso İspanya 11 6. Jarno Trulli İtalya 11 7. Ralf Schumacher Almanya 7 8. Takuma Sato Japonya 4 9. David Coulthard İngiltere 4 10. Felipe Massa Brezilya 1 11. Mark Webber Avustralya 1 
     
</TEXT>
</DOC>
