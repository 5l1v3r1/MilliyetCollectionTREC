<DOC>
<DOCNO> 214022 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/09/son/sondun11.html </URL>
<DATE> 2004/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
El Hekim "Tüm Iraklılar'ın haklarını savunuyoruz" 
</HEADLINE>
<TEXT>

     Irak'taki Geçici Yönetim Konseyi GYK üyesi Şii lider Abdülaziz El Hekim, ayrım yapmaksızın tüm Iraklıların haklarını savunduklarını söyledi. 
     Bağdat'ta yayımlanan Adalet gazetesi, El Hekim'in Anbar kentinde bir grup aşiret lideriyle biraraya geldiğini yazdı. 
     Habere göre, Irak'ta Şii, Sünni, Arap, Kürt ve Türkmenler arasında bir fark olmadığını vurgulayan El Hekim, ''Tüm Iraklıların haklarını savunuyoruz'' dedi. 
     Irak'ta herkesin ortak bir yaşamı olduğunu belirten El Hekim, ülkenin yeniden yapılandırılmasında herkesin rol üstlenmesi gerektiğini ifade etti. 
     Eski rejimin herkese işkence yaptığını kaydeden El Hekim, Anbar ilinin de birkaç yıl öncesine kadar baskı rejimine maruz kaldığını belirtti. 
     El Hekim, Irak İslam Devrimi Yüksek Konseyi'nin IİDYK silahlı kanadı Bedir Tugayları'ndan üst düzey bir yetkiliyle yaptığı görüşmede de, seçimlerin, Irak halkını temsil eden milli bir hükümetin kurulması için en iyi yol olduğunu söyledi. 
     El Hekim, Irak'ın toprak bütünlüğünü zedeleyen hiçbir düşüncenin kabul edilmeyeceğini, federal düzenin Irak'ta sadece Kürtler için değil, tüm Irak halkı için düşünülmesi gerektiğini kaydetti. 
     
</TEXT>
</DOC>
