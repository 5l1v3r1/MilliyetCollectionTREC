<DOC>
<DOCNO> 200573 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/08/son/sondun33.html </URL>
<DATE> 2003/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Eroğlu, Şener'i kabul etti 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, Türk hükümetinin Kıbrıs politikasını, Başbakan Recep Tayyip Erdoğan'ın, 15 Kasım'da KKTC'de yaptığı konuşmada ''net bir şekilde ortaya koyduğunu'' belirterek, Kıbrıs Türkünün bunu bildiğini söyledi. 
     Resmi ziyaret için dün adaya gelen Şener, KKTC Başbakanı Derviş Eroğlu tarafından kabul edildi. 
     Şener, ziyarette yaptığı açıklamada, ''Her zaman olduğu gibi Kıbrıs Türkü ile birlikte olmaktan mutlu olduğunu ve her gelişinin kendisini heyecanlandırdığını'' ifade ederek, Kıbrıs Türkünün gayretlerinde, varolma çabasının görüldüğünü kaydetti. 
     Dünyada ekonomik ilişkilerin artık birlikteliklerle yürütüldüğünü belirten Şener, Türkiye ile KKTC arasında da yakın ilişkiler olduğunu, iki ülke ilişkilerini daha da geliştirmek ve derinleştirmek için çalışmalar yapılarak, protokoller imzalandığını anlattı. 
     KKTC'deki ekonomik ortamı geliştirmek, istihdam kapasitesini artırmak ve Kıbrıs Türkünün refah düzeyini yükseltmek amacıyla imzalanan protokoller gereği belli aralıklarla KKTC'yi ziyaret ettiğini belirten Şener, ziyaretinin protokol uyarınca olduğunu kaydetti ve şunları söyledi 
     ''Olayların siyasileri sürüklemesi değil, siyasilerin olaylara hakim olması, iyi bir ekonomi yönetiminin temel noktalarından biridir. Ekonomik ve Mali İşbirliği Protokolü ve eklerinin uygulama sonuçlarının sürekli gözden geçirilmesi konusunda mutabakat sağlamıştık. Üç yıllık bir program olması sebebiyle de özellikle 2004 yılı programının daha etkin, daha güçlü, daha derin ve kuvvetli işbirliğine dayanması için, 2003 yılı sonuçlarının Aralık 2003'de karşılıklı gözden geçirileceğini ifade etmiş, mutabakat sağlamıştık. İşte bu mutabakatın bir gereği olarak, bu gelişimizi düzenlemiş bulunuyoruz.'' 
     
     EKONOMİK PERFORMANS 
     Şener, 2003 uygulamalarının değerlendirileceğini ve bu değerlendirmenin 2004 yılında daha güçlü bir performansın ortaya çıkmasını sağlayacağını belirterek, KKTC'nin ekonomik açıdan ulaşacağı her performansın son derece önemli olduğunu vurguladı. 
     KKTC ekonomisinde 2002 yılında 6.9'luk bir büyüme oranına ulaşıldığını, 2003 için yüzde 5.4'lük büyümenin hedef alındığını ve bunun da yüzde 7 oranında olacağının tahmin edildiğini anlatan Şener, şunları kaydetti 
     ''2004 yılı büyüme hedefi de yüzde 7 civarındadır. Dolayısıyla son 3 yıldaki yüzde 7'ler civarında dolaşan ekonomik performansın dünya standartlarının üzerinde olduğu görülmektedir. Bu, önümüzdeki 3 yıllık periyotta buradaki kişi başına refah düzeyinin yarı yarıya artacağı anlamına gelmektedir ki, bu ekonomik performansı takdirle izlediğimizi belirtmek isterim.'' KKTC'ye özgü yatırım ortamını oluşturmak ve yatırımları teşvik amacıyla 160 milyon dolarlık teşvikle KKTC'de yatırımların artırılmasının hedeflendiğini anlatan Şener, ''Tüm bu yatırımlar, hükümetin ortaya koymuş olduğu ekonomik performans, önümüzdeki dönemlerde de güçlü bir ekonomik işbirliğiyle beraber iyi bir ekonomik performansa ulaşılacağını göstermektedir. Biz her gelişimizde buranın daha iyi bir ekonomik düzeyi yansıtmasından büyük mutluluk duymaktayız ve Kıbrıs Türkünün geleceğinin aydın olmasını talep etmekteyiz'' dedi. 
     
     ''YAPACAK İŞ VARSA ERTELENEMEZ'' 
     Devlet Bakanı ve Başbakan Yardımcısı Şener, ziyareti nedeniyle muhalefet partilerinin tepki gösterdiğinin anımsatılması üzerine, daha önceki KKTC ziyaretlerinde Kıbrıs Türkü ile çok yakın temas kurduğunu ve Kıbrıs Türkünün çok misafirperver olduğunu anlatarak, şunları söyledi 
     ''Şimdi 'niye geldin' diye eğer Kıbrıs'ta yaşayan bir Türk bu sözü söylüyorsa bu söz benden daha fazla misafirperver Kıbrıs Türkünün tamamını incitir diye düşünüyorum. 
     Diğer taraftan, yapılacak işler varsa, ki var, her ülkenin karşılıklı siyasi ve ekonomik ilişkileri vardır ve değişik ülkeler arasındaki ekonomik siyasi ilişkilere bakın, seçim ortamı atmosferi bile, yapılması gereken görüşmeler varsa bu görüşmeleri dünyanın hiçbir yerinde ortadan kaldırmıyor. Çünkü hayat ertelenemez. Yapacağınız bir iş varsa, seçim varsa da yaparsınız o işi, seçim yoksa da yaparsınız...'' Şener, ''Misafirperver Kıbrıs Türk halkı istediği sürece her zaman geleceklerini'' kaydetti. 
     Türk hükümetinin Kıbrıs konusuna ilişkin politikalarıyla ilgili bir soru üzerine Şener, ''Bir hükümetin programının ve politikasının, o hükümetin başbakanının söylediği sözlerle en net bir şekilde anlaşılacağını'' belirterek, Başbakan Recep Tayyip Erdoğan'ın KKTC'ye yaptığı ziyaretlerde Kıbrıs politikasını net bir şekilde ortaya koyduğunu vurguladı. 
     Şener, Başbakan Erdoğan'ın en son, KKTC'nin kuruluş yıldönümü olan 15 Kasım'daki törenlerde yaptığı konuşmaya değinerek, ''Çok net bir şekilde Türkiye Cumhuriyeti hükümetinin konuyla ilgili Kıbrıs konusu görüşlerini kamuoyuna duyurmuştur. Sayın Başbakanımızın ifadelerine ilave edecek herhangi bir cümlem yoktur. Bunu da Kıbrıs Türkü bilmektedir zaten'' dedi. 
     KKTC Başbakanı Derviş Eroğlu da Şener'i aralarında görmekten mutlu olduklarını ifade ederek, ekonomideki 2003 yılı uygulamalarını değerlendirerek, 2004 yılında yapılması gerekenleri ele alacaklarını kaydetti. 
     KKTC'nin kalkınması ve refahın artması için büyük gayretler gösterildiğini belirten Eroğlu, KKTC'nin kalkındırılmasının ve yatırım ikliminin geliştirilmesinin esas alındığını bildirdi. 
     Devlet Bakanı ve Başbakan Yardımcısı Abdüllatif Şener, Başbakan Eroğlu ile görüşmesinden önce, Kıbrıs Türk Barış Kuvvetleri Komutanı Korgeneral Işık Koşaner'e nezaket ziyaretinde bulundu. 
     
</TEXT>
</DOC>
