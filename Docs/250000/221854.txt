<DOC>
<DOCNO> 221854 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/12/son/sontur09.html </URL>
<DATE> 2004/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Afganistan'da kaçırılan Türk işçiler serbest bırakıldı... 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Afganistan'da geçen aralık ayında kaçırılan 2 Türk işçinin Kabil'deki Türkiye Büyükelçiliğine teslim edildiğini açıkladı. 
     Gül, Dışişleri Bakanlığı'ndan ayrılışı sırasında yaptığı açıklamada, Türk işçilerin uzun bir çalışmadan sonra sağlıklı şekilde kurtarıldığını bildirdi. 
     Dışişleri Bakanı ve Başbakan Yardımcısı Abdullah Gül, Afganistan'da geçen aralık ayında kaçırılan 2 Türk işçinin Kabil'deki Türkiye Büyükelçiliğine teslim edildiğini açıkladı. 
     Gül, Dışişleri Bakanlığı'ndan ayrılışı sırasında yaptığı açıklamada, Türk işçiler Mustafa ve Abdullah Kürklü'nün uzun bir çalışmanın ardından sağlıklı şekilde Kabil'deki Türk Büyükelçiliğine teslim edildiğini söyledi. 
     Bakan Gül, ''Abdullah ve Mustafa Kürklü adlı iki vatandaşımız bugün büyükelçiliğimize teslim edildiler. Dolayısıyla uzun bir çalışmadan sonra oradaki büyükelçimizin, oradaki arkadaşlarımızın ve diğer kuvvetlerin yardımıyla sağlıklı bir şekilde kurtarılmış oldular'' diye konuştu. 
     Bölgedeki Türk firmalarının, çalıştıkları bölgelerde güvenlik önlemleri alınmış olsa dahi, bölgelerinin dışına giderken kesinlikle bilgi dahilinde gitmeleri ve güvenlik birimleriyle kesinlikle işbirliği içinde olmaları gerektiğine işaret eden Gül, bu konuda zaten kendilerine defalarca ikazlarda bulunduklarının altını çizdi. 
     Gül, Türk işçileri kimin kaçırdığına ilişkin soru üzerine de ''Kim kaçırırsa kaçırsın, önemli olan, uzun gayretlerden sonra her ikisi de gayet sağlıklı bir şekilde büyükelçiliğimize teslim edildiler'' dedi. 
     Öte yandan, A.A muhabirinin bildirdiğine göre, Afganistan'ın başkenti Kabil'e bağlı Hakkı Cabbar ilçesinin Meleng köyünde kaçırılan Mustafa ve Abdullah Kürklü, serbest bırakıldıktan sonra Afganistan İçişleri Bakanlığı'na getirildi. İşçiler, bakanlıktaki işlemlerin ardından Türk Büyükelçiliğine teslim edildi. 
     Büyükelçilik yetkilileri, işçilerin sağlık durumlarının iyi olduğunu söylediler. 
     
     "BİZİ DÖVDÜLER, 100 GÜN PATATES YEDİRDİLER" 

     Taliban tarafından yaklaşık 100 gün önce Afganistan'da kaçırılan Türk işçileri Afgan makamlarının Logar ili yakınındaki dağlık bölgede düzenledikleri operasyon sonucu kurtarıldı. 
     Operasyonda 2 Taliban üyesinin yaralı olarak ele geçirildiği bildirildi. 
     Afganistan İçişleri Bakanlığı'na bağlı Terörle Mücadele Şube Müdürü General Abdülcemil Cümbiş, yaptığı açıklamada, Mustafa ve Abdullah Kürklü'nün Taliban'ın elinde 100 gün esir tutulduğunu, bu sabah yaptıkları bir opresyonla işçileri kurtardıklarını belirtti. 
     Sağ olarak Taliban'ın elinden kurtarılan Türk işçileri de, Taliban üyelerinin kendilerini kaçırdıktan sonra dövdüklerini ve bilinmeyen bir yerde mağaralarda sakladıklarını söylediler. 
     Kurtarılan Türk kuzenler, ''100 gün boyunca patates yedik, yarınımızdan her an endişeliydik. Türk ve Müslüman olduğumuzu bildikleri halde bize iyi davranış göstermediler. 15'er kilo zayıfladık'' diye konuştular. 
     

     
</TEXT>
</DOC>
