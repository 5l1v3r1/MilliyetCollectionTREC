<DOC>
<DOCNO> 204144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/24/son/sondun29.html </URL>
<DATE> 2003/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Ürdün'den Saddam'ın kızlarına "siyaset yapmayın" uyarısı... 
</HEADLINE>
<TEXT>

     Ürdün, ABD'nin elinde bulunan Irak'ın devrik lideri Saddam Hüseyin'in 2 kızına siyasetten uzak durmaları yönünde dolaylı yoldan uyarıda bulundu. 
     Hükümet sözcüsü Esma Hader, Reuters ajansına verdiği demeçte, Ürdün'e sığınan Saddam Hüseyin'in kızları Raghad ve Rana'nın, basına siyasi demeçler vermek için Ürdün'ü ''bir platform olarak'' kullanmamaları gerektiğini kaydetti. 
     Hader, ''Onlardan, basınla görüşmeden uzak durmalarını istemiyoruz. Ancak bundan sonraki demeçlerinin, siyasi eğilimli değil, insani yönlü olmasını umuyoruz'' dedi. 
     Sözcü, hükümetin kız kardeşlere resmi bir talepte bulunmadığını, ancak basın yoluyla mesaj gönderildiğini belirtti. 
     Devrik Irak liderinin en büyük kızı Raghad, en son El Arabiye televizyonuna verdiği demeçte, babalarının uluslararası bir mahkemede yargılanmasını istediklerini söylemişti. Raghad, babasının, ''Amerikalı işgalciler tarafından atanan Irak Geçici Hükümet Konseyi tarafından yargılanmamasını'' istemişti. 
     Saddam Hüseyin'in kızları, ABD öncülüğündeki birliklerin Bağdat'ı işgal etmesinden kısa bir süre sonra Irak'tan Ürdün'e kaçmıştı. Kocaları, 1996 yılında babaları Saddam Hüseyin tarafından öldürüldüğü sanılan Raghad ve Rana, Amman'da kendilerine sığınma hakkı veren Ürdün Kralı Abdullah'a ait bir sarayda kalıyor. 
     
</TEXT>
</DOC>
