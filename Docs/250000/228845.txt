<DOC>
<DOCNO> 228845 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/06/spor/spo04.html </URL>
<DATE> 2004/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon'dan destek 
</HEADLINE>
<TEXT>

   Başkan Aktuğ, derbinin en çok tartışılan ismi Ali Aydın'ın art niyetli olduğunu düşünmediğini söyledi 
      
   'Belge gerekir' 
   GALATASARAY İkinci Başkanı Ergun Gürsoy'un, "Ali Aydın, Trabzonspor ve Fenerbahçe'ye de hesap vermelidir" sözleri Karadeniz ekibinde yankı uyandırmadı. Başkan Atay Aktuğ, "Her hakem hata yapabilir. Ben Ali Aydın'ın art niyetli olduğuna katılmıyorum. Bunu söylemek için belgelendirilmesi gerekir. Sadece Beşiktaş - Galatasaray maçı değil, her maç ligde önemli. Federasyonumuz böyle durumları takip eder" dedi. 
   
   Temkinli yaklaşım 
   YEDİ maçlık bir galibiyet serisi yakaladıklarını vurgulayan Trabzonspor Başkanı, "Ancak bu büyütülecek bir durum değil. Bunun devamını arzuluyoruz. Trabzonspor'un tarihinde birçok başarılar var" diye konuştu. Şampiyonlar Ligi'ni kovaladıklarını hatırlatan Aktuğ, "Şu an ilk ikiye girmek tehlikeli olabilir. Önemli olan lig sonunda ilk iki takım içinde yer almak" açıklamasını yaptı. 
   
   Geri adım yok    İSTANBULSPOR maçında bazı taraftarların protestosu radikal önlemleri de peşinde getirdi. Başkan Atay Aktuğ, gelecek sezondan itibaren turnike sistemini değiştireceklerini belirtip, "Eski yönetim, bazı gruplara kombine kart vermiş. Ama bu kartların bir kısmı stat dışında karaborsa satılıyor. Bunun önüne geçtiğimiz için tepki gördük. Yavaş yavaş bunları da ortadan kaldıracağız" dedi. 
   
   Doğan'dan takip    ZİYA Doğan'ın, İstanbulspor maçı sonrası gittiği Avusturya'dan Belçika'ya geçtiği ve burada da üç futbolcuyu büyüteç altına aldığı bildirildi. Doğan'ın, Cherlloreai'de forma giyen 20 yaşındaki gurbetçi forvet oyuncusu Lokman Atasever ile La Şauveire takımında oynayan Slovak orta saha oyuncusu Nastjaceh ve Ukraynalı Sergei Serebrennikov'u takip ettiği kaydedildi. 
   
   Gökdeniz tehlikede    Gözünü Bursa maçına çeviren Trabzon'da, Gökdeniz'e ceza gelebileceği bildirildi. Yıldız futbolcu, İstanbulspor maçında oyundan alınmasının ardından yedek kulübesi yerine soyunma odasının yolunu tutmuştu. Bu davranış nedeniyle Maxim'e daha önce 10 bin dolar ceza kesilmişti. 
   
   
</TEXT>
</DOC>
