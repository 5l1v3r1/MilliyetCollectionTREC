<DOC>
<DOCNO> 209321 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/17/son/sontur12.html </URL>
<DATE> 2004/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Prodi, Türkiye'den mutlu ayrıldı 
</HEADLINE>
<TEXT>

     Avrupa Birliği AB Komisyonu Başkanı Romano Prodi, resmi ziyarette bulunduğu Türkiye'den ayrıldı. 
     Ankara ve İstanbul'da çeşitli temaslarda bulunan AB Komisyonu Başkanı Prodi'yi, Atatürk Havalimanı Devlet Konukevi'nden, Dışişleri Bakanı ve Başbakan Yardımcısı Abdullah Gül uğurladı. Uğurlamada, İstanbul Büyükşehir Belediye Başkanı Ali Müfit Gürtuna ile öteki yetkililer de hazır bulundu. 
     Bu arada Suudi Arabistan'a gitmek üzere Atatürk Havalimanı Devlet Konukevi'ne gelen Başbakan Recep Tayyip Erdoğan, kendisini bekleyen Prodi ile kısa bir süre görüştü. 
     Öte yandan Prodi, Türkiye'den ayrılmadan önce İstanbul'daki Kariye Müzesi'ni gezdi. Prodi'nin müze ziyaretine basın mensupları alınmadı. 
     
     ZİYARET DEĞERLENDİRMESİ... 
     Romano Prodi, müzeden çıkışında gazetecilere yaptığı açıklamada, şunları söyledi 
     ''Türk yetkililerle yararlı temaslarım oldu. Yetkililerle konuşmalarımdan çok mutluyum. Ama sadece Türk yetkilileriyle değil, Türk halkı ile de yaptığım görüşmelerden çok mutlu ayrılıyorum. Yararlı 2 gün geçirdik. Çok önemli ve çok derin dostluk duygularıyla ayrılıyorum. Benim için önemli olan buydu.'' Prodi, ''Türkiye'nin Kopenhag Kriterleri'nde ilerlemesi mi, yoksa İstanbul mu sizi etkiledi '' sorusu üzerine de, ''İstanbul İstanbul'dur. Daha iyisi olamazdı...'' dedi. 
     
     PRODİ'NİN 3 GÜNLÜK ZİYARETİ... 
     Ankara Anlaşması'nın 1963'te imzalanmasından bu yana Türkiye'yi ziyaret eden ilk AB Komisyonu Başkanı olan Prodi, 15 Ocak Perşembe günü geldiği Ankara'da, Başbakan Recep Tayyip Erdoğan ile görüştü. Ardından TBMM Başkanı Bülent Arınç tarafından kabul edilen ve Genel Kurul'a hitap eden Prodi, CHP Genel Başkanı Deniz Baykal ile de biraraya geldi. 
     Cumhurbaşkanı Ahmet Necdet Sezer'in dün kabul ettiği Prodi, ayrıca Anıtkabir'e ziyarette bulundu. Daha sonra Dışişleri Bakanı ve Başbakan Yardımcısı Gül ile geldiği İstanbul'da ortak basın toplantısı düzenleyen Prodi, AB İstanbul Bilgi Merkezi'nin resmi açılışını yaptı ve Boğaziçi Üniversitesi'nde ''Avrupa Birliği-Türkiye İlişkilerinin Geleceğine Bakış'' konusunda görüşlerini anlattı. 
     
</TEXT>
</DOC>
