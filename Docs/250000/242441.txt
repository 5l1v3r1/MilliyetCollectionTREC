<DOC>
<DOCNO> 242441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/24/son/sontur04.html </URL>
<DATE> 2004/05/24/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Türk vatandaşı olmak isteyen KKTC'lilerin beyan etmesi yeterli... 
</HEADLINE>
<TEXT>

     KKTC vatandaşları, Türk vatandaşı olmak istediklerini beyan ettikleri takdirde, Türk vatandaşlığını kendiliğinden kazanacaklar. 
     Evlenme nedeniyle Türk vatandaşlığının kazanılmasına ve KKTC vatandaşlarının Türk vatandaşlığını kazanmalarına ilişkin usul ve esasları belirleyen yönetmelik, Resmi Gazete'de yayımlandı. 
     Evlenme nedeniyle Türk vatandaşlığını kazanmak isteyen yabancılar en az 3 yıldan beri evli olmaları ve evliliklerinin hali hazırda devam ediyor olması kaydıyla yurt içinde ikamet ettiği yerin en büyük mülki idare amirliklerine, yurt dışında ise Türk konsolosluklarına yazılı olarak başvurabilecekler. 
     Başvuru sonucunda Türk vatandaşlığını kazanmak isteyen yabancılarda ayrıca, ''Mücbir sebepler dışında fiilen bir arada yaşamak, fuhuş yapmak, fuhşa aracılık etmek veya fuhşa zorlamak, kadın ticareti yapmak gibi herhangi bir faaliyet içinde bulunmamak, kamu düzeni, milli güvenlik ve genel ahlak açısından sakıncalı olmamak'' şartları aranacak. 
     Üç yıldan beri bir Türk vatandaşı ile evli olan ve bu sürenin bitimi tarihinden sonra Türk vatandaşlığını kazanmak üzere başvuruda bulunan yabancıların form dilekçelerine müracaat makamları tarafından, ''açıklamalı aile nüfus kayıt örneği, halen vatandaşı oldukları ülke makamlarınca verilmiş kimliğini ispatlayan bir belgenin noter tasdikli Türkçe tercümesi ve yabancı hakkında yapılacak olan inceleme ve araştırma formu dayanakları'' da eklenerek İçişleri Bakanlığı'na gönderilecek. 
     Türk vatandaşı ile evlenen yabancı, evlenmekle asli vatandaşlığını kaybetmişse ya da kaybediyorsa, bu hususu ispatlayan kendi ülkesi yetkili makamlarından alınacak bir belgenin usulüne göre tasdik edilen noter onaylı Türkçe tercümesi ile durum İçişleri Bakanlığı'na intikal ettirilecek. Bakanlıkça verilecek karara göre, kişi hakkında gerekli işlem yapılacak. 
     Yurt içinde, yabancının ikamet ettiği yer güvenlik birimlerince, yurt dışında ise Türkiye Cumhuriyeti dış temsilciliklerince gerekli araştırma ve soruşturma yapılacak. Araştırma ve soruşturma formlarının şekli ve içeriği İçişleri Bakanlığı'nca belirlenecek. 
     İçişleri Bakanlığı'nca yapılacak inceleme ve araştırma sonucunda, aranılan şartları taşıdıkları anlaşılan kişiler bu durumun tespitine ilişkin verilecek karar tarihinden itibaren Türk vatandaşlığını kazanacaklar. Söz konusu şartları taşımayanların talepleri reddedilecek. 
     Türk vatandaşı ile evlenme nedeniyle Türk vatandaşlığını kazananlar, evlenmenin butlanına karar verilmesi halinde, akitte hüsnüniyetli iseler, Türk vatandaşlığını muhafaza edecekler. Butlanına karar verilen evlenmeden olan çocuklar, ana ve babalarının hüsnüniyetli olup olmadıklarına bakılmaksızın Türk vatandaşlığını muhafaza edecekler. 
     
     KKTC VATANDAŞLARININ TÜRK VATANDAŞLIĞI 
     Yönetmeliğe göre, Türk vatandaşlığına geçmek isteyen KKTC vatandaşları, müracaat makamlarına başvurarak, Türk vatandaşı olmak istediklerini beyan ettikleri takdirde, Türk vatandaşlığını kendiliğinden kazanacaklar. Yurt dışında Türkiye Cumhuriyeti dış temsilciliklerine, yurt içinde valiliklere müracaat edilecek. 
     Türk vatandaşlığını kazanmak isteyenlerin, ''Hangi tarihte ve hangi nedenle KKTC vatandaşlığını kazandıklarını gösteren belge, evli ise eşinin, varsa reşit olmayan çocuklarının kimlikleri ve aile bağlarını kanıtlayan resmi belgelerin örnekleri'' ile birlikte müracaat makamlarına birer dilekçe ile başvurmaları gerekecek. 
     Tamamlanan dosya, İçişleri Bakanlığı Nüfus ve Vatandaşlık İşleri Genel Müdürlüğü'ne gönderilecek. 
     İnceleme sonucunda Türk vatandaşlığını kazandığı anlaşılan kişiler ile birlikte işlem gören çocuklarının adına ''Kanun Yoluyla Türk Vatandaşlığını Kazanma Bildirim Formu'' düzenlenecek. Bu formlara dayanılarak Ankara'nın Altındağ ilçesi Nüfus Müdürlüğü'nde tutulan ''Konsolosluklar Kütüğü''ne tescil edilecek. Şayet bu kişiler bir Türk vatandaşı ile evli iseler, eşlerinin kayıtlı olduğu yere tescil edilecekler. 
     
</TEXT>
</DOC>
