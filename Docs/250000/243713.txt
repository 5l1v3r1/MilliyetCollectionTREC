<DOC>
<DOCNO> 243713 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/29/guncel/gun15.html </URL>
<DATE> 2004/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
PKK'dan yeni eylem dalgası 
</HEADLINE>
<TEXT>


TOLGA ŞARDAN Ankara 

Terör örgütü PKK KONGRA-GEL'in üst düzey yöneticileri, yeni eylemler için alt kadrolara talimat gönderdi. Talimatlara göre, özel eylem komiteleri oluşturulması ve işgal hareketleri başlatılması istendi. Emniyet Genel Müdürlüğü, örgütün faaliyetleriyle ilgili tüm birimlere "gizli" bir yazı gönderdi. 
Kamuoyunun dikkatini çekmeyen korsan gösteri, slogan atma, pankart asma gibi eylemler yerine bireyin ön plana çıkarıldığı, net şekilde Abdullah Öcalan'ın sahiplenildiği eylemlerin gerçekleştirilmesi amacıyla DEHAP Gençlik Kolları'nın yanı sıra örgütün gençlik birimi BAGEH Bağımsız Gençlik Hareketi üyeleri öncülüğünde "işgal komiteleri" oluşturulması da istendi. Talimatlar da şöyle sıralandı "Postane, radyo, TV ve basın kuruluşlarının işgal edilmesi, örgüt tabanının yoğun olduğu Doğu ve Güneydoğu illerindeki lise öğrencileri tarafından il milli eğitim müdürlüklerinin işgal edilmesi." 


</TEXT>
</DOC>
