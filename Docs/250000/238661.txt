<DOC>
<DOCNO> 238661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/09/son/sonyas04.html </URL>
<DATE> 2004/05/09/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Yağmur geliyor, sıcaklık düşüyor 
</HEADLINE>
<TEXT>

     Hüseyin NARİN 
Türkiye, yeni haftaya yağmurla başlıyor... Yarın ve salı günü tüm yurt yağış alırken, hava sıcaklığı haftanın ilk iki günü hissedilir derecede düşecek, hafta ortasından itibaren yeniden artacak. 
     Meteoroloji'den alınan bilgiye göre, Balkanlar üzerinden gelen yağışlı hava, hafta ortasına kadar etkisini sürdürecek. Yurdun kuzeybatı kesimleri Balkanlar üzerinden gelen yağışlı havanın etkisine girecek. 
     Bugün akşama kadar Doğu Anadolu, Orta Karadeniz, Güneydoğu Anadolu ile İç Anadolu'nun doğusu yağmur alırken, diğer bölgelerimiz parçalı ve çok bulutlu. Ege'de öğleden sonra bulunlanma artacak. 
     Bu gece Marmara’nın batısında sağanak ve gökgürültülü sağanak şeklinde başlayacak yağışlar, yarın pazartesi günü Orta Karadeniz’de yer yer etkili olmak üzere, Marmara, Kuzey ve İç Ege, Akdeniz’in İç Kesimleri, İç Anadolu, Karadeniz ile Doğu Anadolu’nun Batısında devam edecek. 
     Mevsim normalleri civarında ve yer yer üzerinde seyreden hava sıcaklığı Pazartesi günü batı bölgelerde, Salı günü tüm yurtta 4 ila 6 derece azalacak. Çarşamba günü yurdun batı kesimlerinden başlayarak tekrar artacak. 
     Önümüzdeki 3 günün hava raporu şöyle 
     Pazartesi 
     Marmara, Ege, İç Anadolu, Karadeniz ve Doğu Anadolu'nun batısı yağmurlu olacak, Karadeniz etkili yağış alacak. Diğer bölgelerimiz çok bulutlu... 
     Salı 
     Marmara'nın güneyi ve doğusu, Karadeniz, İç Anadolu, Doğu Akdeniz, Doğu ve Güneydoğu Anadolu yağmurlu bir gün geçirecek. Doğu Karadeniz'de etkili yağış sürecek. Trakya, Kıyı Ege ve Batı Akdeniz çok bulutlu... 
     Çarşamba 
     Yağmur doğuya kayıyor... Orta ve Doğu Karadeniz ile Doğu Karadeniz'de yağmur görülecek. Marmara, Ege, Akdeniz parçalı bulutlu, diğer bölgelerimiz çok bulutlu... 
     
Diğer Haberler... 
     
</TEXT>
</DOC>
