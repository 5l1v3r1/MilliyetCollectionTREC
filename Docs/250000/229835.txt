<DOC>
<DOCNO> 229835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/09/yazar/kohen.html </URL>
<DATE> 2004/04/09/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
Fransa'nın son sözü bu değil... 
</HEADLINE>
<TEXT>

   PARİS 
   
   FRANSIZ Dışişleri Bakanı Michel Barnier'nin demeci, Fransa'nın AB'nin Türkiye'ye müzakere tarihi vermesine karşı çıkacağı anlamını mı taşıyor Veya daha basit bir deyişle, AB konusunda Fransa'nın desteğinden umudu mu kesmek lazım 
   Yeni Bakan'ın, henüz görevinin üçüncü gününde, "olumsuz" sözler söylemesi, ilk bakışta Fransa'nın Türkiye - AB ilişkileri konusundaki politikasında bir değişiklik olarak görülebilir. Ancak Türkiye'ye karşı olan bu milletvekilinin kışkırtıcı sorusuna karşılık Bakan'ın kullandığı ifadeleri, - bizim hoşumuza gitmese de - temelde Fransız politikasında "desteğe son" anlamında bir değişiklik olarak saymak yanlış olur. 
   Seçkin Türk ve Fransız diplomat, politikacı ve akademisyenlerinin Paris'te katıldığı "Türk - Fransız Stratejik Buluşmaları"nda gördüğümüz hava, Fransa'nın AB'nin Türkiye'ye müzakere tarihi vermesi konusuna şu aşamada sıcak bakmaktan ve hele bunun lehinde açık, net bir tavır sergilemekten çekindiğidir. Daha çok iç politika nedenlerinden kaynaklanan bu tavrın, önümüzdeki aylarda - yani aralık "randevusu"na kadar - Türkiye'nin lehinde gelişeceği umudu ve olasılığı var... 
   
   PARİS'te katıldığımız toplantılarda ve ayrıca özel konuşmalarımızda Fransız yetkili ağızlarından ve analistlerinden duyduklarımızın ışığında şu tespitleri yapmamız mümkün 
   Türkiye ile ilgili son kararı aralık zirvesinde telaffuz edecek olan Cumhurbaşkanı Jacques Chirac "iç politikadaki dertleri" nedeni ile suskunluğunu korumayı yeğliyor. Çünkü son bölgesel seçimlerde merkez - sağ ciddi bir darbe yemiştir kendi popülaritesi de epey düşmüştür... Şimdi önümüzde, Avrupa Parlamentosu'nun haziranda seçimleri var. Desteğine güvendiği UMP içinde, diğer sağcı partilerde olduğu gibi Türkiye'nin AB üyeliğine karşı çıkan etkin siyasetler var. Barnier'ye provokatif soruyu soranlar gibi . Dolayısı ile gerek hükümet, gerekse Chirac çok zor durumda. Bir Fransız analistin deyişi ile "şu anda Chirac veya Başbakan'ın ya da Dışişleri Bakanı'nın Türkiye'nin lehinde bir laf etmesi, siyasi kariyerini mahvedebilir." Bir diplomat da durumu şöyle özetliyor "Fransız hükümetinin durumu zor, ama sonunda kötü yani Türkiye'ye karşı olmadığı görülecek"... 
   Sosyalist Parti'nin yetkili ağızlarından Pierre Moscovici'nin bize dediği gibi, Fransa geleneksel olarak Türkiye'ye destekte başı çeken bir ülke. Bunun değişmesi söz konusu olamaz, yeter ki Türkiye kriterlere uysun. Şimdi görülen durum "Fransız sağının perişanlığından" kaynaklanıyor. Ama diğer birçok Fransız gibi, Moscovici de haziran seçimlerinden sonra hükümetin Türkiye konusunda "geleneksel" tutumuna döneceğine yani aralıkta "evet" diyeceğine inanıyor. 
   Fransa'da kamuoyu ne yazık ki, Türkiye'nin AB üyeliğine hiç de sıcak bakmıyor. Hatta aleyhte bir hava da esiyor. Bunu temaslarımızda hissettik, basından da izledik... Bunun çeşitli nedenleri var Ermeni, Kürt lobileri faal ve etkili... Türkiye'nin imajı parlak değil. Ön yargılar ağır basıyor... Bir de Türkiye'yi hiç tanımayan kesimin aleyhimize kolayca dönüşebilen ilgisizliği veya bilgisizliği de var... 
   
   AB'nin Türkiye ile ilgili kararında Fransa'nın rolü ve etkisi çok önemli. Son zamanlarda birçok üye ülkelerden Almanya, İngiltere vs. ve Komisyon'dan "hoş sesler" geldi. Fransa'dan hele son gelen ses ise, ters ve hayal kırıcı. 
   Ama sebepleri malum. Bunların da "kalıcı" olmadığı kanısı yaygın. Yani açıkçası Fransa henüz son - ve asıl - sözünü söylemiş değil. Dışişleri Bakanı Barnier'nin laflarını öyle görmemeli ... 
   Tabii ki Fransa'yı ikna çabaları sürdürülmeli, yoğunlaştırılmalı. Ama bu arada telaşlanmaya, yaygara koparmaya da hiç gerek yok... 
   
      
   
   
</TEXT>
</DOC>
