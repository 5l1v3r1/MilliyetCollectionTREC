<DOC>
<DOCNO> 225377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/25/spor/spo15.html </URL>
<DATE> 2004/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

   
   Tuğba elendi    DÜNYA Artistik Buz Pateni Şampiyonası'nda mücadele eden Tuğba Karademir turnuvaya veda etti. Almanya'nın Dortmund kentinde devam eden şampiyonanın 3. gününde sporcumuz ilk seride 35. olunca ilk 30 arasına kalamadığı için elendi. 
   
   Meşale yanıyor    2004 Atina Olimpiyat Oyunları'na doğru geriye sayım bugün resmen başlıyor. Olimpiyat Meşalesi'nin bugün Antik Olimpiyatlar'ın yapıldığı Olimpia'da saat 12.00'de düzenlenecek bir törenle yakılacağı açıklandı. Meşale 6 Temmuz'da da İstanbul'da olacak. 
   
   Terör darbesi    İSRAİL'DEKİ terör paniği Euroleague maçlarını da vurdu. İspanya'nın Pamesa Valencia ekibi, İsrail'in Maccabi Tel Aviv takımı ile bugün oynayacağı maç için Tel Aviv'e gitmeme kararı aldı. Hamas örgütünün iki gündür yaptığı tehdit dolu açıklamalar bu kararın alınmasında gerekçe gösterildi. 
   
   Kupa heyecanı    BASKETBOLDA Bayanlar Türkiye Kupası mücadelesi, bugün Bursa'da başlayacak. Fenerbahçe, BOTAŞ, Erdemir, Migrosspor, Çankaya Üniversitesi Arı Koleji, Ceyhan Belediyesi, İÜSK ve Beşiktaş'ın katılacakları kupa mücadelesi, Atatürk Salonu'nda üç gün sürecek. 
   
   Kaunas-Ülker    BASKETBOLDA Avrupa Ligi ikinci raundunda G Grubu'ndaki temsilcimiz Ülkerspor, bu akşam Litvanya'nın Zalgiris Kaunas takımı ile rakip sahada TSİ 20.40'ta oynayacak. İlk üç maçını kaybederek Final - Four şansını yitiren Turuncu - Yeşilli takımın prestij mücadelesi Skytürk'ten naklen ekrana gelecek. 
   
   Olimpiyata inceleme    FUTBOLDA 2005'te Şampiyonlar Ligi'ne ev sahipliği yapacak Atatürk Olimpiyat Stadı, bugün ikinci kez "görücüye" çıkacak. Olimpiyat Stadı'nda 10.00'da başlayacak ve UEFA İnceleme Komisyonu'nun da 6 - 7 kişilik ekiple katılacağı iki gün sürecek çalışma toplantısında UEFA Asbaşkanı, FIFA İcra Kurulu Üyesi Şenes Erzik, TMOK Başkanı Togay Bayatlı, Futbol Federasyonu Başkanı Haluk Ulusoy, Vali Yardımcısı Ergun Güngör, İstanbul Interpol Müdürü Ömer Yanık ve diğer yetkililer de hazır bulunacaklar. 
   
   
</TEXT>
</DOC>
