<DOC>
<DOCNO> 239927 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/14/son/sondun14.html </URL>
<DATE> 2004/05/14/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
İşkence skandalı büyüyor Wolfowitz fena köşeye sıkıştı... 
</HEADLINE>
<TEXT>

     Amerikalı Demokrat Senatör John Reed, Savunma Bakan Yardımcısı Paul Wolfowitz'i askeri komuta tarafından izin verilen sorgulama yöntemleri konusunda köşeye sıkıştırdı. 
     Senato'daki Silahlı Hizmetler Komitesi'nde geçen olayda, Demokrat Reed, ''Irak'taki koalisyon güçlerinin komutanı Korgeneral Ricardo Sanchez'in izniyle uygulanan sorgulama kuralları, bir mahkumun 45 dakika kolları havada çıplak ve çömelmiş halde durmaya zorlanmasına olanak veriyor. Sayın Wolfowitz, 45 dakika boyunca çıplak olarak çömelmeye zorlamanın insani bir davranış biçimi olduğunu düşünüyor musunuz '' diye sordu. 
     Paul Wolfowitz, ''Çıplak, hiç olmaz'' deyince, eski bir asker olan Reed, ''Kişi giyinikse sorun yok mu yani Sorumu başka şekilde sormama müsaade ediniz birinin kafasına kukuleta geçirmenin ve 72 saat boyunca onu uyutmamanın insani olduğunu düşünüyor musunuz, bu gerçekten birine insanca davranmak mıdır '' dedi. 
     Wolfowitz, ''Müsaade edin de...'' derken, bakan yardımcısının sözünü kesen Reed, ''Hayır, hayır soruma cevap verin Sayın Bakan Yardımcısı. Bu insanca bir davranış mıdır '' diye ısrar etti. 
     Uzun bir sessizlikten sonra Wolfowitz, ''Senatör bilmiyorum, bu gerçekten 72 saat boyunca kafaya bir kukuleta geçirmek... bilmiyorum'' dediği sırada, Reed, söze bir kez daha karışarak, ''Sayın Bakan Yardımcısı, kaçamak yanıtlar veriyorsunuz, sorumu yanıtlamıyorsunuz. Herkes, birinin kafasına 72 saat boyunca kukuleta geçirmeye şunu der...'' dediği sırada, bu kez Wolfowitz araya girerek, ''Bu bana insanlık dışı gibi görünüyor'' ifadesini telaffuz etti. 
     
</TEXT>
</DOC>
