<DOC>
<DOCNO> 202271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/15/son/sonspo06.html </URL>
<DATE> 2003/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Inter gümbür gümbür, Arsenal Tugay'ı yıktı 
</HEADLINE>
<TEXT>

     Emre ve Okan’ın takımı İnter, üst üste 6’ncı galibiyetini Bologna’yı deplasmanda 2-0 yenerek aldı. Tugay’ın kaptan olarak sahaya çıktığı maçta ise Blackburn Arsenal’e tek golle boyun eğdi 
     
     Emre 90 dakika sahadaydı 

     İtalya ve İngiltere Ligi’nde mücadele eden lejyonerlerimiz bir iyi, bir kötü sonuç aldı. Çizme’de Emre Belözoğlu’nun 90 dakika oynadığı karşılaşmada Inter, güçlü rakibi Bologna’yı deplasmanda Martins ve Recoba’nın golleriyle 2-0 mağlup etti. Lacivert - Siyahlılar böylece Zaccheroni’nin takımın başına geçmesinden sonra üst üste oynadıkları 6’ncı mücadeleden de 3 puanla ayrılarak müthiş bir başarıya imza attı. Milli futbolcumuz Emre, Bologna karşısında iyi bir oyun ortaya koyarken, Okan yine 18 kişilik kadroda yer almadı. Juventus ise Gençlerbirliği'nin UEFA'daki rakibi Parma'yı ezdi geçti 4-0. Lippi'nin öğrencilerinden Miccoli iki gol atarken, diğer sayılar Del Piero ve Nedved'den geldi. Serie A'da diğer sonuçlar şöyle Ancona-Lazio 0-1, Brescia-Empoli 2-0, Reggina-Chievo 0-0, Roma-Modena 1 - 0. 
     Arsenal liderliği kaptı 
     İngiltere’de dün oynanan dev maçta ise Arsenal, Tugaylı Blackburn’ü tek golle geçerek liderlik koltuğuna oturdu ve ligdeki yenilmezliğini sürdürdü. Evsahibine 3 puan getiren golü Bergkamp kaydetti. Tugay, bu karşılaşmada sahaya kaptan olarak çıkarken, mücadeleci oyunuyla takımının en iyileri arasında yer aldı. Premier Lig'de dün alınan diğer sonuçlar şöyle Aston Villa - Wolverhampton W. 3 - 2, Leeds U. -Fulham 3 - 2. 
     
</TEXT>
</DOC>
