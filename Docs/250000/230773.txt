<DOC>
<DOCNO> 230773 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/12/son/sonyas22.html </URL>
<DATE> 2004/04/12/ </DATE>
<TIME> 19.47 </TIME>
<AUTHOR>  </AUTHOR>
<HEADLINE>
Sabancı'nın vefatı... Adana Valisi Önal "Kendimi yalnız hissediyotum" 
</HEADLINE>
<TEXT>

     İstanbul'da önceki gün vefat eden Hacı Ömer Sabancı Holding Yönetim Kurulu Başkanı Sakıp Sabancı için taziye mesajları devam ediyor. 
     Adana Valisi Kemal Önal, Sabancı'nın vefatı nedeniyle Hacı Ömer Sabancı Kültür Merkezi'nde açılan taziye defterine yazdığı satırlarda, işadamı Sakıp Sabancı'nın ölümünün kendisini derinden üzdüğünü belirtti. 
     Kocaeli Valiliği döneminde yaşanan deprem felaketi sonrasında, kendisinden büyük destek gördüğünü ifade eden Vali Önal, taziye defterine şunları yazdı 
     ''Değerli dostum Sakıp Sabancı'yı kaybetmenin üzüntüsü içindeyim. Sakıp Ağa ile ölüm kelimeleri hiç uyuşmuyor. 
     Kocaeli depreminde bana güç veren, sorunların halledilmesinde her talebimizi anında karşılayan ve deprem yaralarının sarılmasında büyük rol oynayan, o değerli insan, artık yok. İnanın kendimi daha yalnız hissediyorum. 
     Adana sevdalısı Sayın Sabancı Adanalı hemşehrileriniz sizi unutmayacak. Türkiye sevdalısı Sakıp Ağa, Türk insanı sizi unutmayacak.'' 
     
     ''SABANCI, TÜRKİYE VE DÜNYADA BİR MARKA HALİNE GELMİŞTİ'' 
     Güneydoğu Genç İşadamları Derneği GÜNGİAD Yönetim Kurulu Başkanı Abdulkadir Akboz da Diyarbakır'da yaptığı yazılı açıklamada, Sakıp Sabancı'nın Türkiye için son derece önemli bir kayıp olduğunu bildirdi. 
     Dünyada ender yetişen insanlardan biri olan Sabancı'nın girişimcilik ruhu ve kişiliğiyle de gönüllerde taht kurduğunu belirten Akboz, açıklamasında, şu ifadelere yer verdi 
     ''İşadamı Sakıp Sabancı, Türkiye ve dünyada bir marka haline gelmişti. Azmiyle, açık sözlülüğüyle, yaşama heyecanıyla, bitmek tükenmek bilmeyen enerjisiyle, ülkesine her zaman hizmet etmeyi hedeflemiş ve yaklaşık kırk bin insana istihdam alanı yaratarak, hafızamızda yer edinmiştir. Sabancı'nın ülkemiz için son derece önemli bir kayıp olduğunu önemle belirtmek istiyoruz.'' 
     
     İZMİT SABANCI KÜLTÜR MERKEZİ'NDE TAZİYE DEFTERİ 
     Sabancı'nın vefatı nedeniyle, İzmit'teki Sabancı Kültür Merkezi'nde de taziye defteri açıldı. 
     Merkezin giriş katına konulan taziye defterine, Vali Yardımcısı Hüseyin Eker'in, ''Ülkemizin sevilen ve yardımsever işadamı Sakıp Sabancı'yı kaybetmenin üzüntüsü içindeyiz'' diye yazdığı görüldü. 
     Kocaeli Üniversitesi öğrencisi Serap Taylan da duygularını ''Yaptıklarınla hepimize örnek oldun. Türkiye senin gibi başarılı bir insanı yitirdiği için çok üzgün ama eserlerin sonsuza kadar yaşayacak'' şeklinde ifade etti. 
     
     SAKIP SABANCI ANISINA İZMİR'DE ORMAN KURULACAK 
     Ege Orman Vakfı Genel Müdürü Metin Gençol da yazılı bir açıklama yaparak, işadamı Sakıp Sabancı anısına İzmir'de bir orman kurulmasını kararlaştırdıklarını bildirdi. 
     Gençol, açıklamasında, ormanın Çeşme'de kurulacağını belirterek Sabancı'nın adının, dikilecek binlerce fidanda yaşatılacağını kaydetti. 
     
</TEXT>
</DOC>
