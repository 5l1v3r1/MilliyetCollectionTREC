<DOC>
<DOCNO> 248355 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/16/son/sondun23.html </URL>
<DATE> 2004/06/16/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Hatemi'den uranyum tehdidi... 
</HEADLINE>
<TEXT>

     İran Cumhurbaşkanı Muhammed Hatemi, Almanya, Fransa ve İngiltere'nin Uluslararası Atom Enerjisi Ajansı UAEA Yönetim Kurulu'na sunduğu karar tasarısının kabul edilmesi halinde, uranyum zenginleştirme çalışmalarına yeniden başlama tehdidinde bulundu. 
     Hatemi, Bakanlar Kurulu toplantısından sonra gazetecilere yaptığı açıklamada, bu karar tasarısının geçmesi halinde İran'ın uranyum zenginleştirme çalışmalarını askıya alma konusunda ahlaki bir taahhüdü kalmayacağını söyledi. 
     Nükleer Silahların Yayılmasını Önleme Anlaşması'na NPT göre nükleer barışçıl teknolojiye sahip olmanın bu anlaşmaya imza koymuş her üye ülkenin hakkı olduğunu söyleyen Hatemi, ''Bizi ne zamana kadar bu hakkımızdan mahrum bırakacaklar Bizi bu hakkımızdan alıkoyacak bir karar tasarısı geçerli değil, herhangi bir yaptırımı yok ve biz de bu karara uymak zorunda değiliz. Biz nükleer tesislerimizin yakıtını temin etmek için uranyum zenginleştirme çalışmaları çerçevesinde nükleer teknoloji programımızı yaptık, yapıyoruz ve yapmayı da sürdüreceğiz'' dedi. 
     Hatemi, ''Bu üç ülkenin sunduğu karar tasarısı çok kötü ve içeriğinde hakları olmayan konulara değinmişler, haklarımızı ihlal ediyorlar. Buna rağmen NPT'den çıkmayacağız. NPT'ye imza atmış bir ülke olarak, eskiden olduğu gibi gelecekte de NPT'de kalmayı sürdüreceğiz'' diye konuştu. 
     İran'ın, nükleer programı konusunda her zaman yasal çerçeve içinde kalacağını, Tahran'ın nükleer programının teknik boyutunu aşarak siyasi boyut kazandığını söyleyen Hatemi, ''Savunma planlarımızda nükleer silahlara yer yoktur. İran, Ortadoğu ve dünyanın diğer geri kalan bölgelerinin nükleer silahlardan arındırılmasından yanadır. Gelişmekte olan ülkelerin nükleer teknolojinin faydalarından mahrum kalmaması gerektiğini düşünüyoruz'' dedi. 
     İran'ın NPT kapsamında hareket ettiğini ve bu anlaşmanın ek protokolünün gereklerini gönüllü olarak yerine getirdiğini söyleyen Hatemi, ''Avrupa ile girdiğimiz yol uygun bir yoldu. Avrupa ile işbirliğimize son verecek bir konuma geldiğimizi söylemek istemiyoruz. NPT'nin üyesi olarak, ek protokolün gereğini yerine getirdik ve gönüllü olarak uranyum zenginleştirme çalışmalarımızı durdurduk'' diye konuştu. 
     Hatemi, şöyle devam etti 
     ''BM denetçilerine askeri tesisleri incelemesi için de izin verdik ve işbirliği yaptık. Belki de bundan daha fazla işbirliği yapamazdık. Avrupalı yetkililerin, Avrupa ve ABD'ye gittikten sonra nasıl bu kadar yanlış ve olumsuz bir karar tasarısı hazırladıklarını anlamak mümkün değil. Avrupalıların İran'ın nükleer programı konusunda bağımsız hareket etmelerini umuyoruz ve ajansın yanı sıra Avrupa ülkelerinden bu konuya, siyasi açıdan değil, teknik açıdan yaklaşmasını istiyoruz.'' AB'nin üç büyüğü Almanya, Fransa ve İngiltere, UAEA Yönetim Kurulu'na, İran'ı, ''nükleer faaliyetlerine ilişkin tam olarak bilgi vermemekle'' suçlayan ve ajansın daha fazla inceleme yapması için bu ülkeye işbirliği yapması çağrısında bulunulan bir karar tasarısı sunmuştu. 
     ABD ve İsrail'in, Tahran yönetiminin nükleer enerji programını nükleer silah geliştirmek için kılıf olarak kullandığı iddialarına şiddetle karşı çıkan İran, nükleer programının elektrik enerjisi elde etmeye yönelik barışçıl amaçlı olduğunu, NPT'nin taahhütlerine tam olarak uyduğunu ve UAEA ile işbirliği yaptığını savunuyor. 
     
</TEXT>
</DOC>
