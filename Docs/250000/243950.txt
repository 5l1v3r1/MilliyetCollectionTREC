<DOC>
<DOCNO> 243950 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/30/son/sondun21.html </URL>
<DATE> 2004/05/30/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Ebu Garib'teki Filistinli diplomatlar serbest 
</HEADLINE>
<TEXT>

     Irak'ta, işkence fotoğraflarıyla gündeme gelen Ebu Garib cezaevinde bir yıldır tutuklu bulunan iki Filistinli diplomat serbest bırakıldı. 
     Filistin maslahatgüzarı Delil El Kusos, tutuklu diplomatları dün ziyaret ettiğini, iki diplomatın çok kötü koşullarda tutulduğunu gördüğünü, Amerikalıların diplomasi kurallarına saygı göstermediğini söyledi. 
     Kusos, salıverilen Neceh Abdülrahman ve Munir Subhi'nin, yasadışı olarak silah bulundurmak ve terörizm olaylarıyla bağlantıları olduğu gerekçesiyle tutuklandıklarını belirtti. 
     Kusos, diplomatların tutuklanmasının, ''ABD Başkanı George Bush'un başlattığı teröre karşı savaş adına, diplomatik kuralların kaba bir ihlali'' olduğunu kaydetti. 
     Diplomatların tutuklandıkları sırada ''terörist'' olarak tanımlandıklarını belirten Kusos, diplomatlara cezaevinde işkence yapılmadığını, ancak genellikle kötü koşullarda kaldıklarını anlattı. 
     Kusos, Amerikalıların halen 15 Filistinli öğrenciyi benzer suçlamalarla gözaltında tuttuğunu söyledi. 
     Amerikalı yetkililer konuyla ilgili bir açıklama yapmadı. 
     ABD, Saddam Hüseyin rejiminin devrilmesinden sonra ülkedeki bütün diplomatların dokunulmazlıklarının kaldırıldığını açıklamıştı. 
     
</TEXT>
</DOC>
