<DOC>
<DOCNO> 238901 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/10/son/sonyas08.html </URL>
<DATE> 2004/05/10/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Kanser olabilir ama yine de yansın 
</HEADLINE>
<TEXT>

     İngiltere'de anne-babaların yüzde 41'inin, kanser riskine rağmen çocuklarını yanık tenli görmekten hoşlandığı bildirildi. 
     İngiltere Kanser Araştırmaları Vakfı'nın yaptığı ankete göre, İngilizlerin 3'te 1'i çocuklarının güneş yanığı nedeniyle sıkıntı çekmesinden yakınıyor, fakat onları güneşte fazla kalmaktan alıkoymuyor. 
     Anket sonuçları, çok sayıda ebeveynin güneş ışınlarının kanser riskini artırdığı gerçeğine kulak asmadığını kanıtladı. 
     Vakıf bu sonuçtan sonra, ''Çocuklar Çabuk Yanar'' sloganıyla plajda oturan iki çocuğu gösteren bir posteri, İngiltere'de kamuya açık yerlere asmaya karar verdi. 
     Yapılacak kampanyayla ailelerin güneşin zararlı etkileri konusunda uyarılmasını hedeflediklerini belirten vakıf yöneticileri, İngiltere'de sayıları zaten yüksek olan cilt kanseri vakalarının artabileceği uyarısında bulundu. 
     
</TEXT>
</DOC>
