<DOC>
<DOCNO> 213618 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/07/dunya/dun04.html </URL>
<DATE> 2004/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

   
   'Irak parçalanırsa Türkistan kurulur' 
   ABD'nin saygın düşünce kuruluşlarından Dış İlişkiler Konseyi'nde düzenlenen "Irak'ın geleceği" paneline katılan ABD'nin eski Dışişleri Bakan Yardımcısı Martin Indyk, Irak'ta 3 devletli bir konfederasyon kurulması halinde Türkiye'nin duruma müdahale edeceğini öne sürdü, "Böyle bir durumda Irak'ın kuzeyinde Kürdistan yerine Türkistan kurulur" dedi. 
   "Irak'ın parçalanmasının ülkeyi bir felakete götüreceğini" söyleyen Indyk, "Başta Türkiye ve İran olmak üzere komşu ülkeler, Irak parçalanırken oturup seyretmez, müdahale eder. Kürtler Kerkük'ü istiyor, ancak Sünniler ve çok daha önemlisi Türkler bunu kabul etmeyecek. Dolayısıyla Türkler orayı gelip alacak, orada Kürdistan yerine bir Türkistan oluşacak" diye konuştu. Başkan Bush'un Irak politikasını eleştiren Indyk, "Bu politikalar bizi felakete götürüyor" şeklinde konuştu. 
   
   Nükleer teknoloji satıp köşe dönmüş 
   Uluslararası Atom Enerjisi Ajansı UAEA Başkanı Muhammed El Baradey, İran, Kuzey Kore ve Libya'ya nükleer teknoloji sattığını televizyonda itiraf edip özür dileyen Pakistanlı bilim adamı Abdülkadir Han'ın, "nükleer süpermarket işletir gibi çalıştığını" söyledi. Uzmanlara göre de Pakistanlı bilim adamı, nükleer teknoloji satışından milyonlarca dolar kazandı. 
   "Han, buzdağının sadece ucu" diyen UAEA Başkanı El Baradey, 10 yılı aşkın süredir, nükleer silah geliştirmeyi sağlayacak ekipmanın, ülkeden ülkeye rahatça gönderilebildiğini ifade etti. Amerikan Merkezi Haber Alma Teşkilatı CIA Başkanı George Tenet de, Abdülkadir Han'ın uluslararası şebekesinin, CIA ve İngiliz istihbarat örgütü MI6'in ortak operasyonuyla ortaya çıkarıldığını söyledi. 
   
   Endonezya'da 6.9 23 ölü, 600 yaralı 
   Endonezya'nın Papua bölgesinde önceki gün TSİ 23.05'te meydana gelen Richter ölçeğine göre 6.9 büyüklüğündeki depremde ilk belirlemelere göre, 23 kişi öldü, 600 kişi yaralandı, yüzlerce ev de yıkıldı. Ölü ve yaralı sayısının artabileceği ifade edildi. 30 saniye süren depremin merkez üssünün, Nabire kasabasının 7 kilometre doğusunda, 80 kilometre derinlikte olduğu bildirildi. Bölge, yerel saatle 04.05'ten 06.30'a kadar TSİ 21.05'ten 23.30'a kadar sallandı. 
   
   Sistani'ye suikast girişimi yalanlandı 
   Irak'ta, Şii lider Ayetullah Ali Sistani'nin önceki gün suikast girişimine maruz kaldığı haberleri, Sistani'nin korumaları ve Irak İslami Devrim Yüksek Konseyi tarafından yalanlandı. Sistani'nin koruma ekibinde bulunan polis yüzbaşısı Abdülhacı El Kazım, "Olağandışı bir şey olduğuna dair bilgimiz yok" dedi. El Kazım, Sistani'nin de önceki gün tüm gün boyunca evinde olduğunu belirtti. El Cezire TV kanalı, kimliği belirsiz saldırganların Sistani'ye ateş açtığını duyurmuştu. 
   
   Kurban Bayramı'nda balık kestiler 
   Savaşın ardından yükselen fiyatlardan şik yetçi olan çok sayıda Iraklı, Kurban Bayramı'nda koyun yerine tavuk ve balık kurban etti. İngiliz The Daily Telegraph gazetesinin haberine göre, bu bayram Bağdat'ın fakir semtlerinde, balık gözde bir "kurbanlıktı." Sübvansiyonlarla gıdayı ucuz tutan Saddam yönetiminin devrilmesinin ardından koyun fiyatlarının neredeyse 7 katına çıktığını söyleyen Iraklılar, kurban edilen hayvanlar arasında, kuşların bile olduğunu belirttiler. 
   
   Tikrit'e şafakta baskın 
   ABD Ordusu'nun 4. Piyade Tümeni'ne mensup 2 Amerikan askeri, devrik Irak lideri Saddam Hüseyin'in doğum yeri Tikrit'e dün sabaha karşı düzenledikleri operasyonda gözaltına aldıkları bir Iraklıyı, gözleri bağlı halde yere yatırıyor. Amerikan askerleri, şafakta Tikrit'teki iki hedefe düzenledikleri baskında, 6 Iraklıyı gözaltına aldı. Bu kişilerden ikisinin, bir zamanlar Saddam'ın güvenliğini sağladıkları ve eski Devlet Başkanı'na yakın isimler oldukları açıklandı. 
   
   Liderliği bırakıyor 
   Almanya Başbakanı Gerhard Schröder, Sosyal Demokrat Parti SPD genel başkanlığından ayrılacağını açıkladı. Schröder, düzenlediği basın toplantısında, mart ayında SPD başkanlığından ayrılacağını belirtti. Schröder, parti içinde ekonomik reform programına tepkiler ve düşen halk desteği yüzünden parti başkanlığından ayrılacağını söyledi. Schröder, genel başkanlığı, partinin grup başkanı Franz Müntefering'e devredeceğini bildirdi. 
   
   
</TEXT>
</DOC>
