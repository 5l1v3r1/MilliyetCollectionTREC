<DOC>
<DOCNO> 227873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/son/sondun30.html </URL>
<DATE> 2004/04/02/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Rum Politis gazetesi 'Bütün göçmenler evlerine' gerçek oluyor 
</HEADLINE>
<TEXT>

     Kıbrıs Rum kesiminde yayımlanan Politis gazetesi, ''tüm Rum siyasilerin, inanmadan da olsa 1974'ten beri söylediği bütün göçmenler evlerine sloganının, Annan planının uygulamaya koyulmasıyla 3 yıl içinde gerçek olacağını'' yazdı. 
     '' Bütün göçmenler evlerine sloganının, 1974'ten beri bütün Rum siyasiler tarafından, inanmadan da olsa söylendiği'' belirtilen haberde, ''ancak Annan planıyla ilk kez bu sloganın hayata geçmesi perspektifinin doğduğu'' kaydedildi. 
     ''24 Nisan'da yapılacak referanduma kadar tüm gerçeklerin kaynağından, yani Annan planından öğrenilmesinin önemli olduğu'' ifade edilen haberde, ''İsviçre'deki görüşmelerde Annan planında yapılan önemli değişikliklerden birinin, Kıbrıslı Rumların Kıbrıs Türk devletçiğinde 3 gün kalabilme sınırının kaldırılması olduğu'' belirtildi. 
     ''İsteyen Rumun geri dönüp Kıbrıs Türk devletçiğinde daimi ikamet edebileceğini'' yazan gazete, ''Nihai Annan planı temelinde, 3 yıl içinde isteyen bütün göçmenlerin geri dönüşleri, mülkiyet düzenlemeleri aracılığıyla, oy haklarını Kıbrıs Türk devletçiğinde değil Rum devletçiğinde kullanmak şartıyla, başlayabilir'' ifadesini kullandı. 
     '' Bütün göçmenler evlerine sloganının 3 yıl sonra tamamen gerçek olacağı'' kaydedilen haberde, şu görüşlere yer verildi 
     ''210 bin Rum göçmenin yüzde 65'i yani 137 bini Rum idaresine devredilecek bölgelere geri dönüyor. Geriye kalan 73 bin Rum da Kıbrıs Türk idaresinde kalacak bölgelere geri dönebilecek. Böylece, tümü geri dönebilecek ve 'bütün göçmenler evlerine' sloganı 3 yıl sonra tamamen gerçek olacak.'' 
     
</TEXT>
</DOC>
