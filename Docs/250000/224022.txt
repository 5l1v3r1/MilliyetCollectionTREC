<DOC>
<DOCNO> 224022 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/20/son/soneko12.html </URL>
<DATE> 2004/03/20/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Tüzmen İMKB'de kırılan rekor Türkiye'ye duyulan güvenin ifadesidir 
</HEADLINE>
<TEXT>

     Devlet Bakanı Kürşad Tüzmen, İstanbul Menkul Kıymetler Borsası İMKB endeksindeki artışı ''tarihi rekor'' olarak değerlendirerek, bu rekorun Türkiye'ye duyulan güvenin ifadesi olduğunu belirtti. 
     Tüzmen, Milli Savunma Bakanı Vecdi Gönül ile birlikte AK Parti İl Başkanlığı'nda düzenlediği basın toplantısında yaptığı konuşmada, hükümetleri döneminde gerçekleştirilen hizmet ve yatırımları anlatırken, ''Bizim yerimizde kim olsaydı 1,5 yılda bizim yaptığımızdan fazlasını yapamazdı'' dedi. 
     Değerlendirdikleri tüm ekonomik göstergelerin Türkiye'nin her geçen gün daha iyi bir konuma doğru ilerlediğini ortaya koyduğunu ifade eden Tüzmen, sözlerini şöyle sürdürdü 
     ''Bunun son örneği İMKB'dir. Aldığımız noktada İMKB indeksi 11.000 idi. Dün bir tarihi bir rekor kırıldı, indeks ilk kez 20.000'i geçti. Bu nedir, biliyormusunuz Türk halkının ve başka ülkelerin Türkiye'ye güven duyduğunun, duydukları güvenin artarak sürdüğünün ifadesidir. Türkiye'ye olan güvenin yansımasıdır bu rekor.'' Tüzmen, devletin kaynaklarını en verimli biçimde kullandıklarını ifade ederek, kendilerinden önceki hükümetler döneminde 2.2 katrilyon lira harcanarak 450 kilometre duble yol yapılabilmişken, kendilerinin bir yılda 1.3 katrilyon lira ile 1.600 kilometre duble yol yapmayı başardıklarını bildirdi. 
     Türkiye'yi teslim aldıklarında kişi başına düşen gayri safi milli hasılanın 2.500 dolar olduğunu anımsatan Tüzmen, bu rakamın bugün 3 bin 400 dolara ulaştığını vurguladı. 
     Tüzmen, Türkiye'nin pek yakında tek haneli enflasyonu yaşayacağına dikkati çekerek, ''Enflasyonun belini kırdık. Türkiye'nin yıllık ihracatını 36 milyar dolardan bir yıl sonunda 48 milyar dolara yükselttik, ihracatta da rekor kırdık'' diye konuştu. 
     Seçim çalışmaları sırasında halkın AK Parti'ye yoğun ilgi gösterdiğine tanık olduklarını vurgulayan Tüzmen, 28 Mart'taki seçimlerde 3 Kasım'daki seçimlerde aldıklarından daha çok oy alacaklarını belirtti. 
     
     MİLLİ SAVUNMA BAKANI VECDİ GÖNÜL 
     Milli Savunma Bakanı Vecdi Gönül de konuşmasında, 2004'ün Türkiye'nin geleceğinin belirleneceği kritik bir yıl olduğunu vurguladı. 
     Kıbrıs sorununun çözümü, Avrupa Birliği AB üyeliği için mücadele eden hükümetin 28 Mart'taki seçimlerden daha güçlü çıkması gerektiğini ifade eden Gönül, sözlerini şöyle sürdürdü 
     ''Bu sene bize ya müzakere tarihi verecekler ya da Türkiye oturup konumunu yeniden gözden geçirecek. AB bizim için bir tarih meselesi olmaktan çok bir medeniyet projesidir. Türkiye'nin AB nezdinde daha güçlü olması isteyenler 28 Mart'ta verecekleri oylarla Başbakan Recep Tayyip Erdoğan'ın arkasında olduklarını göstermeliler. Bu arada biliyorsunuz Kıbrıs konusunda da kritik bir süreç yaşanıyor. 
     Reformlarla mahalli idarelerin yetkilerini artırıyoruz. Türkiye bir federal devlet olmayıp üniter devlet olmaya devam edecek ama merkezi idarenin pek çok yetkisini mahalli idereler kullanacak. Böylesi geniş yetkilerin güvenilir kimselere teslim edilmesi son derece önemli.'' Gönül, gazetecilerin sorularını yanıtlarken, Kıbrıs konusunun Türkiye için bir milli mesele olduğunu vurguladı. Kıbrıs konusunun bir partinin tasarruf ya da icraatında olmadığına dikkati çeken Gönül, bu konudaki girişimlerin parti siyasetiyle değil devlet siyasetiyle yürütüldüğünü kaydetti. 
     Bedelli askerlik uygulamasına ilişkin bir soruyu yanıtlayan Gönül, 1111 Sayılı Kanun'un kendilerine bedelli askerlik uygulamasına başvurma yetkisi verdiğini, uygulama kararı almak için yeniden yasa çıkarmalarına gerek olmadığını ifade etti. 
     Gönül, ''Bedelli Askerlik yapılabilmesi için askerlik şubelerine o yıl için beklenen kontenjanın üzerinde başvuru olması gerekir. Bu olur ve bize bildirilirse bedelli askerlik yatırma kararı alabiliriz. Bana bu soru sorulduğunda hep gündemde değil yanıtını veriyoruz. Çünkü bu konu kontenjan fazlası olduğunda gümdemde olacak, kontenjan fazlası olmadığında gündemde olmayacak'' dedi. 
     Basın toplantısının ardından, Tüzmen Şehitkamil ilçesinde, Gönül Şahinbey ilçesinde esnaf ziyaretlerinde bulundu, belediye başkan adaylarına destek istedi. 
     
</TEXT>
</DOC>
