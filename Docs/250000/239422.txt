<DOC>
<DOCNO> 239422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/son/sonspo19.html </URL>
<DATE> 2004/05/12/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Galatasaraya'da Elazığspor maçı hazırlıkları... 
</HEADLINE>
<TEXT>

     Galatasaray, Elazığspor ile hafta sonunda oynayacağı 2003-2004 sezonu son hafta maçının hazırlıklarını bu sabah yaptığı idmanla sürdürdü. 
     Teknik Direktör Gheorghe Hagi yönetiminde, Florya Metin Oktay Tesisleri'nde yaklaşık 1,5 saat süren idmanda sarı-kırmızılı futbolcular tek pas çalışmasının ardından kanatlardan yapılan ortalarla şut attılar. Şut çalışması sırasında birçok oyuncunun vuruşlarında topların tesislerin dışına gittiği gözlendi. 
     Antrenman 3 grup halinde çift kale maçla sona erdi. Maçta Hakan Şükür'ün takımı birinci olurken, Hagi'nin takımı ikinci, Necati'nin takımı da üçüncülüğü elde etti. 
     Neşeli oldukları gözlenen sarı-kırmızılıların çalışmasına sakatlığı bulunan Orhan, Batista, Emrah ve Berkant'ın yanı sıra orta kulak iltihabı geçiren Aykut ve sakatlığı nedeniyle sezonu kapatmasından dolayı ülkesine giden Mondragon katılmadı. 
     Galatasaray, cezası nedeniyle seyircisiz oynayacağı maçın hazırlıklarını yarın basına kapalı yapacağı idmanla sürdürecek. 
     
</TEXT>
</DOC>
