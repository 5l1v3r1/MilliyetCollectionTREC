<DOC>
<DOCNO> 224103 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/21/dunya/adun.html </URL>
<DATE> 2004/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir dünya protesto 
</HEADLINE>
<TEXT>

   ABD'nin geçtiğimiz yıl 20 Mart'ta başlattığı Irak harek tı ve h l süren işgal, Sydney'den San Francisco'ya yüzlerce kentteki milyonlarca insanın sloganlarıyla protesto edildi 
      DIŞ HABERLER SERVİSİ 

   
   ABD'nin öncülüğündeki koalisyon güçlerinin Irak'a askeri saldırı başlatmasının birinci yıldönümünde, Avustralya'dan Avrupa'ya, Uzakdoğu Asya'dan ABD'ye kadar çok sayıda ülkede göstericiler sokağa döküldü. 20 Mart 2003'te başlayan savaşı kınamak isteyen milyonlarca kişi 24 saatte dünyayı doğudan batıya kateden gösterilere katılarak, ABD ile Irak'taki müttefiklerini protesto etti. 
   
   Başbakanın kuklası ipe çekildi 
   Avustralya'daki gösterilerde cemaat önderleri ve kiliseler başı çekti. Amerikan askerlerinin Irak'ın başkenti Bağdat'a girdiklerinde Saddam heykelini yıkmasına nazire yapan göstericiler, Başbakan John Howard'ın bir platform üzerindeki kuklasını iplerle çekerek devirdi. Yeni Zelanda'da da çeşitli protesto eylemleri yapıldı. 
   İngiltere, İtalya, İspanya, Almanya gibi Avrupa ülkeleri de gösterilere sahne oldu. Almanya'nın Frankfurt, Berlin ve Münih kentlerindeki gösterilerde ABD politikaları şiddetle eleştirildi. "Savaşı Durdurun Koalisyonu" adlı grup, "Savaş karşıtı duygularımızın ne denli güçlü olduğunu göstermek için yollardayız" açıklamasını yaptı. İtalya'nın başkenti Roma'daki yürüyüşe 1 milyon kişi katıldı. Dev gösteriye katılanların büyük bölümü, Irak'taki İtalyan askerlerinin geri çekilmesi çağrısında bulundu. 
   
   Gökyüzüne binlerce balon 
   Londra'da da yüzbinlerce gösterici Irak'ta ve Madrid'de ölenlerin anısına gökyüzüne binlerce balon bıraktı. İspanya'da 60 ayrı siyasi grup tarafından organize edilen ve 50 kente yayılan gösterilere katılım beklenenin üzerinde oldu ve işgalin sona erdirilmesi istendi. 
   ABD'nin San Francisco kentinde düzenlenen protesto yürüyüşünde, Bush yönetimini kınayan pankartlar taşıyan göstericilerden 19'u polis tarafından gözaltına alındı. "Adalet ve Barış İçin Birlik" adlı grup, 2 güne yayılan protesto eylemlerini New York, Chicago ve Los Angeles gibi büyük kentlerde yoğunlaştırdı. ABD'nin irili ufaklı 200 kentinde toplam 250 ayrı gösteri yapıldı. 
   Başta Irak olmak üzere Arap ülkeleri de savaşı protesto etti. Mısır'ın başkenti Kahire'deki gösterilerde Amerikan ve İsrail bayrakları yakıldı. 
   Irak'taki gösterilerde Şii ve Sünni protestocular, "Amerika'ya hayır" sloganları attı. İşgalin birinci yıldönümü dolayısıyla konuşan ABD Başkanı George W. Bush ise, teröre karşı savaşın kendi kuşağı için kaçınılmaz bir görev olduğunu iddia etti. 
   
   İşgalin kanlı bilançosu    ABD ordusu birinci yılını dolduran Irak operasyonunda kazalar ve dost ateşi dahil, 572 askerini kaybetti. Ancak bunların büyük bölümü savaş sırasında değil, işgalden sonra meydana geldi ve 389 Amerikalı asker Iraklı direnişçilerin ateşiyle can verdi. Koalisyon ülkelerinin toplam asker kaybı 661 oldu. 
   Iraklı direnişçilerin bir yıl içinde işgal güçlerine karşı düzenlediği intihar saldırılarında ölenlerin sayısı da 2 yılı aşkın bir süredir devam eden ikinci intifadada Filistinlilerin İsrail hedeflerine karşı yaptığı intihar saldırılarında ölenlerin sayısını geçti. Irak'taki 24 intihar saldırısında çoğu sivil bazıları koalisyon askeri 660 kişi öldü. Bir yılda ölen Iraklı sivillerin toplam sayısı konusunda farklı rakamlar söyleniyor ancak bu sayının 10 binin üzerinde olduğu kesin. Savaşın başından bu yana çeşitli ülkelerden 16 medya mensubu da Irak'ta hayatını kaybetti. 
   
   
   
</TEXT>
</DOC>
