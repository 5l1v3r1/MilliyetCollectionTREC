<DOC>
<DOCNO> 229785 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/09/siyaset/siy07.html </URL>
<DATE> 2004/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Belediyeler yeniden işçi alabilecek 
</HEADLINE>
<TEXT>
   Hükümetten 'zafer' hediyesi 
   İçişleri Bakanı Aksu valiliklere gönderdiği genelgeyle, seçimden önce konulan sınırlamayı kaldırarak geçici işçi kadrolarının doldurulabileceği talimatını verdi 
   TOLGA ŞARDAN Ankara 

   
   İçişleri Bakanlığı, belediyelere geçici işçi alımı konusunda seçimlerden üç ay önce koyduğu sınırlamayı kaldırdı. Sınırlama, yerel seçimlerin AKP'nin zaferiyle sonuçlanmasının hemen ardından kaldırıldı. 
   İçişleri Bakanı Abdülkadir Aksu, 28 Mart yerel seçimlerinden beş gün sonra valiliklere gönderdiği genelgeyle, belediyelerdeki geçiçi işçi kadrolarının doldurulabileceği talimatını verdi. İçişleri Bakanlığı, Aksu'nun imzasıyla 7 Ocak 2004'te valiliklere gönderdiği genelgeyle, 2004 Bütçe Yasası'yla İçişleri Bakanlığı'na verilen belediyeler, il özel idareleri ve bunların kurdukları birlik ve müesseselerdeki "geçici işçilerin vizelerinin uzatılması yetkisini" 81 il valiliğine devretti. Genelgede, il özel idare ve belediyeler ile bunların kurdukları birlik ve müesseselerin 2003 yılı içinde vize ettirdikleri geçici işçi pozisyonunun esas alınması istenirken, tasarruf tedbirlerine azami düzeyde uyulması talep edildi. 
   
   Sınırlama genelgesi 
   Bu genelgeden 9 gün sonra 16 Ocak 2004'te İçişleri Bakanı, yerel seçimler için start verildiği dönemde valiliklere yeni bir genelge gönderdi. Yeni genelgeyle, valiliklerin yetkisindeki geçici işçi vizelerine "sınırlama" getirdi. Genelgede bir yıllık verilen geçici işçi vizelerinin sadece yılın ilk üç aylık dönemi için ve 2003 yılı geçici işçi pozisyonunun 1 4'ü kadar olabileceği talimatı yer aldı. Böylece İçişleri Bakanlığı, mart ayı sonunda yapılan ve AKP'nin ilk kez katıldığı yerel seçimler öncesinde, diğer partilerin elindeki belediyelere geçici işçi kadrolarının doldurulmasını da engellemiş oldu. 
   Aksu, AKP'nin yerel seçimlerden zaferle çıkmasının ardından aynı konuda üçüncü genelgesini de 2 Nisan 2004 günü valiliklere gönderdi. Aksu bu genelgede valiliklere vize işlemlerinde yılın ilk üç ayı için 2003 yılı adam ay tutarının 1 4'ünü geçemeyecek şekilde geçici işçi vizesi verilebileceğinin daha önce bildirildiğini anımsarak, "2004 yılı geçici işçi vizesi adam ay miktarının 1 4'ünü geçmeme sınırlandırılması kaldırılmıştır" dedi. 
   
   
   
</TEXT>
</DOC>
