<DOC>
<DOCNO> 231289 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/son/soneko27.html </URL>
<DATE> 2004/04/14/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Ankara'daki ekmek zammı Rekabet Kurulu yolunda... 
</HEADLINE>
<TEXT>

     Ankara Ticaret Odası ATO Başkanı Sinan Aygün, Ankara'da kimsenin zamlı fiyatlarla ekmek satamayacağını belirterek, ''Bu keyfi zammı uygulayanları Rekabet Kurumu'na şikayet edeceğiz'' dedi. 
     Aygün yaptığı yazılı açıklamada, Fırıncılar Odası tarafından alınan zam kararına ATO'ya bağlı ekmek fabrikalarının ve fırınlarının uymayacağını belirterek, kimsenin halkın ekmeği ile oynamaya hakkı olmadığını söyledi. 
     Aynı mal veya hizmet üreten veya satan kuruluşların aralarında fiyat belirlemesini yasaklayan Rekabet Kanunun'na göre zammın yasal bir dayanağının bulunmadığını belirten Aygün, bu yasağa aykırı hareket edenleri Rekabet Kurumu'na şikayet edeceklerini kaydetti. Aygün, ''Esnaf odaları sadece tarife belirleme yetkisine haiz kuruluşlardır. Birlikte zam yapma kararı bu yetkiyi aşan bir durumu ortaya çıkarır'' dedi. Aygün, şunları kaydetti 
     '' Ankara'da ekmeye zam yapılacak haberlerini öğrendikten sonra Oda'ya kayıtlı üyelerimi temsil eden Fırıncılar Meslek Komitemizle ekmek zammı konusunu istişare ettik. Her ne kadar bazı maliyet kalemlerinde artış olmasına rağmen, bugün için ekmeğe zam yapmayı gerektiren koşulların tam olarak oluşmadığı sonucuna vardık. Bu nedenle eskiden olduğu gibi Ankara'da ekmek 250 bin liradan satılmaya devem edecektir. Kimse ortaya çıkıp Ekmeğe zam yaptık demesin. Benim üyelerim bu zamma Evet demiyor. Biz Evet demediğimiz sürece kimse keyfi zam yapamaz. Halkın ekmeği oynanmasına izin vermeyiz. Kimse zamlı fiyatlarla ekmek satamaz sattırmayız.'' 
     
     VATANDAŞA ÇAĞRI 

     ATO Başkanı Aygün, Ankaralılara zamlı fiyatlarla ekmek satanları ATO'ya bildirmeleri konusunda da bir çağrı yaptı. 
     Zam yapanları Rekabet Kurulu'na şikayet etmenin yanı sıra, zam yapan işyerlerinin Oda tarafından da disiplin cezası ile cezalandırılabileceğine dikkat çeken Aygün, ''Ancak bu cezaya hiç gerek kalmayacağını biliyorum. ATO'ya kayıtlı hiçbir fırın bu zammı uygulamayacaktır'' dedi. 

     
</TEXT>
</DOC>
