<DOC>
<DOCNO> 221516 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/11/son/soneko16.html </URL>
<DATE> 2004/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Yaşar Holding Başkanı Sutyenimizi çıkardık, daha da çıkaracağız 
</HEADLINE>
<TEXT>

     Pınar, dünyada bir ilki gerçekleştirerek, internet sitesinde, üretim tesislerini 7 gün 24 saat boyunca tüketicinin gözleri önüne serecek. 
     ''www.pinarmutfagi.com'' internet sitesine giren tüketiciler, 18 kameranın yerleştirildiği Pınar tesislerinde o anki üretim faaliyetlerini ve bir Pınar ürününün sofraya gelmeden önce geçtiği üretim süreçlerini izleyebilecekler. Tüketiciler ayrıca, Pınar ürünlerinin üzerindeki barkod numarasını girerek, örneğin sütün hangi besici tarafından üretildiğini, hangi süreçlerden, hangi kalite ve kontrol izinlerinden geçtiğini öğrenebilecekler. 
     Yaşar Holding Başkan Vekili İdil Yiğitbaşı, Yaşar Holding İcra Kurulu Başkanı Hasan Denizkurdu ve Gıda Grubu Başkanı Ahmet Arsan, Pınar tesislerinin tüketiciler tarafından 24 saat denetlenebileceği ''Pınar Mutfağı'' adlı internet sitesinin tanıtımı dolayısıyla bugün düzenlenecek basın toplantısı öncesi, basın kuruluşlarının ekonomi yöneticileriyle bir araya geldi. 
     Hasan Denizkurdu, Batı ülkelerinde bazı şirketlerde yaşanan skandallara işaret ederek, şeffaflığı her tarafa yaymak gerektiğini vurguladı. 
     Sadece bilançolara bakarak şirketlerin faaliyetlerini değerlendirmenin yanıltıcı olabileceğine dikkati çeken Denizkurdu, İtalya'da yaşanan son Parmalat olayında ABD bankalarında gösterilen 1 milyar doların çıkmadığını anımsattı. İcra Kurulu Başkanı olarak, hissedarlar ve devletin yanı sıra hepsinden belki de daha önemli olarak müşteri kitlelerine karşı sorumluğu bulunduğunu ifade eden Denizkurdu, Pınar'ın bugünlere güvenle geldiğini, bir neslin Pınar ürünleriyle büyüdüğünü kaydetti. 
     Pınar tesislerini 7 gün 24 saat boyunca tüketicinin denetimine açtıklarını belirten Denizkurdu, tüketicinin, Pınar'ın sosis, sucuk, süt, su gibi ürünlerinin üzerindeki barkod numarasını internet sitesine girerek, kimden alındığı, hangi veterinerin kontrol ettiği, nerede üretildiği gibi bilgileri görebileceğini, ayrıca alınan ürünün üretim hattındaki imalinin canlı olarak izlenebileceğini bildirdi. 
     
     ''BU İŞ YÜREK İSTER, BİZDE BU YÜREK VAR'' 
     Üretim sırlarını bir kenara bırakıp üretimlerini, sadece misafir odasını değil, evin yatak odası dahil bütün odalarını tüketicilerin denetimine açtıklarını belirten Hasan Denizkurdu, ''Bu iş yürek ister, bizde bu yürek var'' dedi. 
     Dünyada ilk olduğunu düşündükleri bu girişimden çok büyük heyecan duyduklarını ifade eden Denizkurdu, spotları üzerlerine çevirdiklerini kaydetti. Hasan Denizkurdu, herkesin, malının iyi olduğunu söylediğine işaret ederek, ''Görelim bakalım ne kadar iyi olduklarını. Sutyenimizi çıkardık, daha ne kadar çıkarılması gerekiyorsa çıkaracağız'' dedi. 
     Denizkurdu, ürünlerin paketlemesinin beyin ameliyatı yapılabilecek hijyenik ortamda gerçekleştirildiğini vurguladı. 
     Etin kilosunun en düşük 8 milyon lira olduğu yerde 3 milyon liraya sosis satıldığına dikkati çeken Denizkurdu, ''yabancı orijinli market satsın ABD'de görelim bakalım'' ifadesini kullandı. 
     Gıda Grubu Başkanı Ahmet Arsan da, Gıda Grubu'nun cirosunun 780 milyon dolar, ihracatının 32 milyon dolar olduğunu bildirdi. 
     Ete su enjekte edilmesi, eti olmayan sucuk, süt kullanılmadan gerçekleştirilen peynir gibi örneklerin rezalet olduğunu belirten Arsan, bu örnekleri de dikkate alarak tüketici ile pozitif iletişim kurmanın yararlı olacağını düşündüklerini söyledi. 
     Arsan, AB uzmanlarının yaptığı denetimlerden geçen 4 tesisten birinin Pınar olduğunu, AB'nin resmi gazetesinde de bunun yayınladığını belirterek, AB ülkelerine ihracat için bir sorun bulunmadığını bildirdi. 
     Pınar Et Genel Müdürü Zeki Ilgaz da, tüketicilere yönelik hazır kıyma ve kuşbaşı düşündüklerini, söz konusu ürünlerin Pınar'dan çıktığının belli olacağını bildirdi. 
     Verilen bilgiye göre, Pınar'ın üretim tesislerini internet üzerinden 7 gün 24 saat boyunca tüketicinin gözleri önüne serecek proje için 150-200 bin dolar harcandı. 
     
</TEXT>
</DOC>
