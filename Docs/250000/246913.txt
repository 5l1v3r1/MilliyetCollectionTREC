<DOC>
<DOCNO> 246913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/10/son/sonspo29.html </URL>
<DATE> 2004/06/10/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Malatya'da sular duruldu 
</HEADLINE>
<TEXT>

     Malatyaspor Kulübü'ndeki yönetim sıkıntısı, yapılan görüşmeler sonrasında çözümlendi. 
     Vali Osman Derya Kadoğlu, Malatya Belediye Başkanı H.Cemal Akın ve Malatyaspor Kulübü Başkanı Hikmet Tanrıverdi, Malatya Belediyesi Meclis Salonu'nda ortak bir basın toplantısı düzenlediler. 
     Vali Kadıoğlu, genel kurulda yaşanan sorunun, yaptıkları görüşmeler sonucu çözümlendiğini belirterek, ''Bir yanlış anlaşılmadan kaynaklanan sorun giderilmiştir ve bugün her iki başkanımız biraraya gelmişlerdir'' dedi. 
     Malatya Belediye Başkanı H.Cemal Akın da yanlış anlaşılmadan kaynaklanan sorunların kendilerini çok üzdüğünü, Malatya Belediyesi ile Malatyaspor'un Malatya'ya ait olduğunu belirterek, maddi ve manevi destekte bulunacaklarını kaydetti. 
     Malatyaspor Kulübü Başkanı Hikmet Tanrıverdi ise genel kurulda üzücü olayların yaşandığını ifade ederek, şöyle konuştu 
     ''Yeni dönemde görev almak istemeyip salondan ayrıldığımda sayın belediye başkanımıza karşı yapılanları duydum ve televizyon görüntülerinde gördüm, çok üzüldüm. Böyle birşey olmasını kesinlikle istemezdik. Biz, güvende eksiklik hissettiğimiz için görev almak istemedik. Bazı sözlerin yanlış anlaşıldığı inancındayız. Sayın valimiz ile bazı kişilerin büyük çabaları oldu. Bizim Malatya Belediyesi'ne veya başkanına karşı saygısızlığımız söz konusu olamaz. İnşallah bu yaşadıklarımız gelecekte Malatyaspor için iyi neticelere vesile olur. Bir deyim vardır, kol kırılır yen içinde kalır. Biz bir aileyiz. Hep birlikte Malatyaspor'u daha iyi yerlere getirmek için çaba göstereceğiz.'' Daha sonra her iki başkan birbirlerini kutlayarak birlik beraberlik mesajı verdi. 
     
     TRANSFER ÇALIŞMALARI 
     Tanrıverdi, İstanbulspor'dan Saidou'nun transferinde menajerlerden kaynaklanan bazı sorunların yaşandığını belirterek, yarına dek bu sorunların çözülmemesi durumunda bu futbolcudan vazgeçebileceklerini kaydetti. 
     Teknik direktör Aykut Kocaman'ın da görüşünü alarak Saidou'un yerine başka oyuncularla görüşeceklerini ifade eden Tanrıverdi, ''Gaziantepspor'dan Hasan Özer ile ilgili herhangi bir çalışmamız olmadı. Polonya'da bir forvet oyuncuyla görüşmelerimiz sürüyor. Ayrıca yerli bir forvet oyuncuyla da ciddi olarak ilgileniyoruz. Şu anda ismini ve kulübünü açıklamak istemiyorum. Ancak transfer olduğunda taraftarımız ayağa kalkacaktır'' dedi. 
     
</TEXT>
</DOC>
