<DOC>
<DOCNO> 224555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/22/son/sonspo18.html </URL>
<DATE> 2004/03/22/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
İspanyol basını Nihat, futbol şaheseri... 
</HEADLINE>
<TEXT>

     İspanya 1. Futbol Ligi'nin La Liga 29. haftasında lider Real Madrid'in kaybetmesi ve Valencia ile Barcelona'nın kazanması sonucu şampiyonluk yarışına yeniden zevk geldi. 
     Şampiyonluk yarışında en yakın rakibi Valencia ile arasındaki puan farkını 6 puana kadar çıkartan Real Madrid, arka arkaya iki haftadır aldığı kötü sonuçlarla büyük bir form düşüklüğü yaşıyor. Ronaldo'nun sakatlığından dolayı oynamamasının takıma yansıdığı net bir şekilde görülürken, teknik direktör Carlos Queiroz, La Liga dışında Şampiyonlar Ligi ve geçen hafta finali oynanan Kral Kupası ile birlikte çok maç oynamalarının futbolcularını yorduğu söyledi. 
     Deplasmanda Athletic Bilbao'ya 4-2 yenilen Real Madrid'de, başta Beckham olmak üzere birçok yıldız futbolcu düşük performanstan dolayı İspanyol basınından eleştiri alıyor. 
     Lider ile arasındaki puan farkını 1'e indiren Valencia ise ligin ikinci yarısının başlarında yaşadığı krizden çıkmış görünüyor. Malaga'yı 5 golle geçen Valencia, gözlerini hemen 25 Mart Perşembe günü Gençlerbirliği ile oynayacakları UEFA Kupası 4. tur rövanş maçına çevirdi. Valencia'nin orta saha oyuncularından Rufete, ''UEFA'da turu geçmeyi düşünüyoruz. Avrupa'dan kopmamak zorundayız'' dedi. 
     Gençlerbirliği maçında sakatlığı sona eren Arjantinli Aimar'ın oynatılması bekleniyor. 
     Bu arada Real Sociedad'ı 88. dakikada serbest vuruştan Ronaldinho'nun attığı golle 1-0 yenen Barcelona, ligde arka arkaya 9. galibiyetini aldı. İkinci yarı ile büyük bir çıkış gösteren Barcelona'da teknik direktör Rijkaard'ın, ligin bitimine 9 hafta kala Real Madrid ile olan puan farkını 6'ya kadar indirmeleriyle ilgili olarak, ''Bu zihniyette ilerlemek zorundayız, daha sonra ne olacak göreceğiz'' şeklinde konuştu. Barcelona'da kaleci Rüştü Reçber'in yedek kaldığı maçta Real Sociedad'ta forma giyen Nihat ise 81 dakika oynadı. 
     Marca gazetesi Nihat için ''tehlikeli'' derken, gazeteler genelde Türk futbolcuya ortanın biraz üstü olarak değerlendirilen 2 puan verdi. Nihat'ın ikinci yarı direkten dönen serbest vuruşu ve ilk yarı ceza sahası içinde topa gelişine sert vuruşu televizyonlardaki yorumlarda ''futbol şaheseri'' olarak değerlendirildi. 

     
</TEXT>
</DOC>
