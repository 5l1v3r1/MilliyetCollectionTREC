<DOC>
<DOCNO> 203195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/19/son/sondun41.html </URL>
<DATE> 2003/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'ye yönelik terörist tehditler yoğunlaştı 
</HEADLINE>
<TEXT>

     ABD'ye yönelik terörist tehditlerin son dönemde oldukça yoğunlaştığı, yönetimin bu nedenle güvenlik makamlarını, üst düzeyde alarmda kalmaları yönünde son haftalarda birkaç kez uyardığı bildirildi. 
     Beyaz Saray Sözcüsü Scott McClellan, yaptığı açıklamada, tehditlerin bu kadar yoğun bir düzeye yükselmesinin kaygı verici olduğunu belirtti. McClellan, İç Güvenlik Bakanlığı'nın, özellikle Noel tatiline girildiği bu dönemde, güvenlik makamlarına, ''alarmda olun'' uyarıları gönderdiğini söyledi. 
     Bir istihbarat yetkilisi, Reuters'a yaptığı açıklamada, tehditlerin hem ABD içine, hem de ülke dışındaki Amerikan tesislerine yönelik olduğunu kaydetti. New York kenti ile ilgili olarak da kaygı verici boyutlarda yoğun tehditler aldıklarını belirten yetkili, ''Bu tehditlerin gerçekleştirilebilirliğini anlamaya çalışıyoruz'' diye konuştu. 
     New York polisi ise daha temkinli bir açıklama yaptı ve kente yönelik yakın bir terörist tehdidin varlığını gösteren güvenilir bir istihbarat olmadığını bildirdi. 
     
</TEXT>
</DOC>
