<DOC>
<DOCNO> 233841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/22/son/soneko36.html </URL>
<DATE> 2004/04/22/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Akaryakıt dağıtım payları yükseltiliyor... 
</HEADLINE>
<TEXT>

     Akaryakıt dağıtım paylarının, benzinde 11 sentten 13 sente, motorinde ise 9 sentten 11 sente çıkarılması kararlaştırıldı. 
     Enerji ve Tabii Kaynaklar Bakanlığı'ndan yapılan yazılı açıklamada, geçen aydan bu yana bakanlık, sektör temsilcileri ve Maliye Bakanlığı arasında görüşmelerin sürdüğü hatırlatıldı. 
     Açıklamada, pay artırımının gerekçesi anlatılırken, şöyle denildi 
     ''Haziran 2003 tarihinde, akaryakıt dağıtım paylarında bir artış yapılmıştır. Fakat geçen süre içinde, dolar kurunun 1 milyon 450 bin liradan 1 milyon 300 bin liraya gerilemesi, sektörü, bilhassa düşük satış potansiyeli olan Anadolu'daki akaryakıt bayilerini güç durumda bırakmıştır. 
     Sektördeki akaryakıt kaçakçılığının da 2 milyar doların üzerinde vergi gelirinin kaybolmasına sebep olduğu göz önünde bulundurularak, güç durumdaki akaryakıt bayilerinin, en azından dürüst davranmalarını sürdürebilmeleri ve artan maliyetler çerçevesinde işletmelerini devam ettirebilmeleri açısından, Mart 2004 tarihinden beri, sektör temsilcileri ve bakanlığımızca, akaryakıt dağıtım paylarının yeniden düzenlenmesi için görüşmeler sürdürülmüştür.'' Mart 2004 döneminde, Mart 2003 dönemine nazaran akaryakıt satışlarında yüzde 15'e yakın bir artış gerçekleştiği ve bu artışın, sektörde vergi kaçağını önleme açısından akaryakıt sektörü çalışanlarının katkısı ile daha da yükseleceğinin öngörüldüğü vurgulanan açıklamada, ''vergi gelirlerinin de bu sebeple artırılacağı anlayışıyla, sektörü de zararlı durumdan kurtarmak için, akaryakıt dağıtım paylarının artırılmasına karar verilmiş, işlemler başlatılmıştır'' denildi. 
     
</TEXT>
</DOC>
