<DOC>
<DOCNO> 237964 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/son/sonyas15.html </URL>
<DATE> 2004/05/06/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
3.5 yıl önce kaçırılıp sürekli tecavüz edilen 2 kadını polis kurtardı 
</HEADLINE>
<TEXT>

     Rusya'da 3,5 yıl önce kaçırılan ve bir hücrede tutularak sürekli tecavüz edilen iki genç kadının, güvenlik güçlerinin düzenlediği bir operasyon sonucu kurtarıldığı bildirildi. 
     Moskova Savcı Yardımcısı İrina Sablina, Eko Moskova Radyosu'na yaptığı açıklamada, 2 Ekim 2000'de kaçırıldıkları zaman 14 ve 17 yaşında olan iki genç kadının Skopin kasabasında bir evin mahzeninde tutulduğunu söyledi. 
     Olayla ilgili yaşındaki bir işçinin gözaltına alındığını kaydeden Sablina, mahzende tutuldukları süre içinde sürekli dövülen genç kadınların 3 kez hamile kaldığını kaydetti. 
     Kaçırılan kadınlardan genç olanının 8 aylık hamile olduğunu ve diğer kadının da uğradığı tecavüz sonucu 2 erkek çocuğu bulunduğunu ifade eden Sablina, ''Zanlının bu çocukları alıkoyduğunu, komşuların da onları yetiştirme yurduna bıraktığını tahmin ediyoruz. Bu çocukların nerede olduğu konusunda şu anda bilgimiz yok'' diye konuştu. 
     Rus NTV televizyonu, kaçırılan kadınların adlarının Yelena ve Yekaterina, kaçıran kişinin adının da Viktor Mohov olduğunu belirterek, Mohov'un geçen yıl kadınları hücreden kısa sürelerle dışarıya çıkarmaya başladığını duyurdu. 
     Yelena ve Yekaterina, kurtarılmalarının ardından yaptıkları açıklamada, ''Viktor, kaçırılmamızdan 3 yıl sonra bizi kısa aralıklarla dışarıya çıkarmaya başladı. Bu sırada birine kaçırılmış olduğumuza dair bir not iletebildik'' dediler. 
     Bir yetkili de yaptığı açıklamada, Mohov'un çevresinde iyi biri olarak tanındığını belirterek, ailesinin bile evin mahzeninde neler olduğunun farkına varmadığını kaydetti. 
     
</TEXT>
</DOC>
