<DOC>
<DOCNO> 210245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/22/ekonomi/eko01.html </URL>
<DATE> 2004/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Vergi hesabı şaştı, tedbir aranıyor 
</HEADLINE>
<TEXT>

   Tedbir listesi IMF'yle 10 Şubat'taki ikinci turda kesinleştirilecek. Vergi tedbirleri "ufak ufak ve zamana yayılarak" uygulanacak 
   AHMET ERHAN ÇELİK Ankara 
   
   IMF ile 7'nci gözden geçirme görüşmelerinin ilk turu tahmin ve rakam karmaşasıyla sonuçlandı. Vergi gelirleriyle ilgili temel tahminler şaşınca ek tedbirler gündeme geldi. Vergi ağırlıklı olması beklenen tedbirlerin detay ve büyüklüğü konusunda mutabakata varılamadı. KİT zamları ise şimdilik gündemden düştü. 10 Şubat'ta başlaması öngörülen ikinci tur görüşmelerde "ufak ufak uygulanacak" denilen tedbirlerin "nasıl zamana yayılacağı" belirlenecek. 
   Bütçe gelirlerindeki 2.4 katrilyonluk sapmanın hangi kalemlerden kaynaklandığı netleştirilemeyince sapmayı telafi edecek tedbirlerin adı konulamadı. Hazine ve Maliye yetkililerinden edinilen bilgilere göre 2003 yıl sonu bütçe gerçekleşmeleri, 2004 bütçesi hazırlanırken temel alınan gelir tahminlerinin doğru olmadığını ortaya çıkardı. Bu nedenle 2004 vergi tahminlerinde "baz kayması" oluştu. Ek tedbir alınması da kaçınılmaz hale geldi. 
   
   1.5 katrilyonluk tedbir 
   Ekonomi yönetimine göre gelir hedefindeki sapma doların yükselmemesiyle ithalattan alınan KDV düşmesinden, faiz düştüğü için stopaj vergi tahsilatı azalmasından, petrol, elektrik, doğalgaz fiyatlarının artmaması sonucu gelir vergisinin düşük kalmasından kaynaklandı. 
   Ön tespitlere göre vergideki baz kayması enflasyon muhasebesinden doğacak kayıplar dahil şimdilik 1 - 1.2 katrilyon liralık mali açık ortaya çıkaracak. Bütçe faiz dışı fazlasındaki 318 trilyonluk sapma dikkate alındığında toplam ek tedbir ihtiyacının en az 1.5 katrilyon olacağı tespit edildi. Maliye, Hazine ve DPT'nin görüşünün tedbirlerin geniş zamanlı olarak uygulanması yönünde olduğu öğrenildi. Enflasyonun seyri dikkate alındığında tedbirlerin bir bölümü mart yerel seçimlerinden önce yürürlüğe girebilecek. 
   
   '2003'teki rahatlığı bulamayabilirsiniz'    ÖNDER YILMAZ Ankara 
   IMF'nin 7. gözden geçirme görüşmeleri sırasında Başbakan Yardımcısı Mehmet Ali Şahin ile Türkiye Masası Şefi Rıza Moghadam arasında SSK ve Bağ - Kur emeklilerine yapılan zam konusunda gergin diyaloglar yaşandığı ortaya çıktı. Şahin'in "2003'te emeklilere zam verdik ekonomide yer yerinden oynamadı" derken, Mogdaham, SSK ve Bağ - Kur emeklilerine yapılan zammın bütçeye yük getireceği ve vergi artırımını zorunlu kılacağını belirterek, şöyle konuştu "3.5 katrilyonluk ek yük söz konusu. Bunun için sağlam kaynak bulunmalı. Kaynak bulunması konusunda 2003'te yaşadığınız rahatlığı 2004'te bulamayabilirsiniz. Bakanlık bütçelerinde yapılacak kesintiyle bu yükün karşılanabileceği düşüncesini isabetli bulmuyoruz." 
   
   
</TEXT>
</DOC>
