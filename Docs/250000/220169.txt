<DOC>
<DOCNO> 220169 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/06/siyaset/siy05.html </URL>
<DATE> 2004/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
'Marjinal gruplar sizi yanıltmasın' 
</HEADLINE>
<TEXT>

   Başbakan'ın KKTC Cumhurbaşkanı'na son görüşmesinde, 'Yerel seçimlerde yüzde 50 oy alacağız' dediği öğrenildi 
      BARKIN ŞIK, SEFA KARAHASAN Ankara, Lefkoşa 

   
   Başbakan Recep Tayyip Erdoğan, KKTC Cumhurbaşkanı Rauf Denktaş'a, Ankara'da kendisine destek veren grupları "marjinal" olarak tanımladı. Erdoğan, "Yerel seçimlerde yüzde 50'nin üzerinde oy alacağız. Bu gruplar sizi yanıltmasın" değerlendirmesinde bulundu. 
   Esenboğa Havaalanı'nda muhalif partilerce karşılanan Denktaş, "Gerekirse çekilip halkımızın Annan Planı'nı kabul etmemesi için mücadele edeceğiz" açıklamasından sonra Erdoğan'la buluştu. Denktaş, Rumların uzlaşmadan uzak tutum sergilediğini aktararak, "olmazsa olmazların anlaşma metnine girmemesi durumunda vuruşarak çekilme" mesajını yineledi. Erdoğan da, "Her zaman arkanızdayız. Kabul etmediklerinizi biz de kabul etmeyiz" dedi. 
   Erdoğan, Annan, ABD ve AB ile yapılan temaslarda da kendilerine güvence verildiğini aktardı. Bunun üzerine Denktaş da "New York'a giderken de böyle söylemiştiniz" diyerek sitemde bulundu. 
   Denktaş dün Kıbrıs'ta da Ankara ziyaretini değerlendirerek, "Başbakan ve Dışişleri Bakanı Abdullah Gül'ün olmazsa olmazlarımız üzerinde hassasiyetle durduklarını gördüm, güven duydum" dedi. 
   
   'Sizi geç bulduk' 
   Bu arada dün Samsun mitingine katılan Erdoğan, "Aşırılardan kaçıyoruz. Sağın ve solun aşırı olmayan merkeze yakın olanları partimize gelsinler" dedi. Erdoğan'ı Samsun'dan miting için Sinop'a götürecek olan Emniyet'e ait helikopter de kar yağışı nedeniyle havalanamadı. Pilot Hüseyin Başer, Erdoğan'a, "Bu şartlarda uçmamız uygun değil. Sizi geç bulduk, erken kaybedemeyiz" dedi. "Operasyonel durum mu var " diyerek gülen Erdoğan, telefonla katıldığı Sinop mitinginde, vatandaşlardan özür diledi. 
   
   Denktaş 'masada kalsın' taktiği    UTKU ÇAKIRÖZER Ankara 

   KKTC Cumhurbaşkanı Rauf Denktaş'ın, Annan Planı'nda yapılmasını istediği değişiklikler olmadığı takdirde müzakerelerden çekilerek plan karşıtı mücadeleye başlayacağını açıklaması, "Çekilirse ne olur " sorusunu beraberinde getirdi. Bu durumda yerine Başbakan Mehmet Ali Talat'ın geçmesine kesin gözüyle bakılan Denktaş'ın meydanlara inmesini tercih etmeyen Ankara, "tüm uzlaşmaz tutumuna rağmen masada kalmasını sağlama" taktiği izliyor. Başkent kulislerinde müzakerelerle ilgili değerlendirmelerde dikkat çeken noktalar şöyle 
   Hükümet, BM Genel Sekreteri Kofi Annan'ın 2003'te kesilen müzakareleri, tarafların sonunda "referanduma" gitmeyi kabul etmeleri şartıyla başlatacağını ortaya koymasından bu yana, Denktaş'ı karşısına almamaya özen gösterdi. 
   Hükümet asıl pazarlığı ABD, AB ve BM ile Ankara'da yürütüyor. Dışişleri Bakanlığı, Denktaş'ın olumsuz tavrını "Merak etmeyin, biz çözümden yanayız" mesajlarıyla dengelemeye çalışıyor. 
   Ankara Başbakan Mehmet Ali Talat'tan da, Denktaş'tan ayrı olarak halkı ve yabancı yetkilileri bilgilendirmesini istyor. 
   
</TEXT>
</DOC>
