<DOC>
<DOCNO> 222901 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/16/son/sonyas06.html </URL>
<DATE> 2004/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Fazıl Say, New Yorklular'ı da büyüleyecek... 
</HEADLINE>
<TEXT>

     Türkiye'nin dünya çapındaki piyano virtüözü Fazıl Say, New York'un ünlü konser salonu Carnegie Hall'da konser verecek. 
     Yeni albümü ''Black Earth''ün tanıtımı için New York'a gelen Say, 19 Mart Cuma günü düzenlenecek konserde sahneyi dünyaca ünlü kemancı Maxim Vengerov ile paylaşacak. 
     Carnegie Hall'de verilecek konser öncesinde, ''Black Earth'' adlı yeni albümünün tanıtımı amacıyla, albümün yapımcısı Naive Record Label Plak Şirketi ve Türkiye'nin New York Kültür ve Turizm Ataşeliği tarafından, yabancı basın mensupları ile önde gelen yayıncı ve sanatçılara öğle yemeği verilecek. 
     Fazıl Say, son albümünü Aşık Veysel'in ''Kara Topraklar''ından esinlenenerek hazırladı. 
     Say'ın sahneyi paylaşacağı Vengerov, bu yıl seslendirdiği Britten'ın keman konçertosuyla Grammy kazanmıştı. 
     
     SAY'IN MÜZİK GEÇMİŞİ 
     Mithat Fenmen'le 4 yaşında piyano eğitimine başlayan Fazıl Say, Ankara Devlet Konservatuvarı'nda Prof. Kamuran Gündemir ile piyano, Prof. İlhan Baran'la kompozisyon çalıştı. 
     Üstün yetenekli çocuklar için hazırlanan ''özel statü''de öğrenim gördüğü konservatuvarın piyano ve kompozisyon bölümlerini 1987 yılında bitiren Say, Almanya hükümetinin bursuyla Schumann Müzik Akademisi'nde piyanist David Levin'in ''ustalık'' öğrencisi oldu. Say, ''Konser piyanisti'' diplomasını aldığı 1991'de, Berlin Senfoni Orkestrası'nın siparişi üzerine bestelediği konçertonun dünya prömiyerini yaptı. 
     Avrupa Birliği Piyano Yarışması'nda ödül kazanan ve Berlin Sanat Akademisi'ne öğretim üyesi olarak atanan Say, Avrupa'da 1991-95 döneminde yüzlerce konser verdi. Aynı yıllarda 3 konçerto, çok sayıda piyano parçası, şan ve piyano için 25 chanson yazdı. 
     Avrupa'daki Young Concert Artist Yarışması'nı 1994'te kazanan Fazıl Say, 1995'te New York'ta yapılan kıtalararası yarışmada da dünya birinciliğini elde ederek kariyerinde sıçrama yaptı. 1998'de Warner plak şirketi yapımı ''Mozart Fazıl Say'' ve 1999'daki ''Bach Fazıl Say'' ile CD ödülleri aldı, Fransa'da liste başı oldu. 
     Kurt Masur yönetimindeki New York Filarmoni Orkestrası ile verdiği konserlerden yapılan canlı kayıt ''Gershwin Fazıl Say'' başlığı altında piyasaya sunuldu. Üç ödül alan CD uzun süre liste başı kaldı. 
     Sanatçı, Igor Stravinsky'in ünlü eseri ''Bahar Ayini''nin dört el versiyonunu CD haline getirdi. Fazıl Say, 1991 yılından günümüze sayısız ödüle değer bulundu. 
     
</TEXT>
</DOC>
