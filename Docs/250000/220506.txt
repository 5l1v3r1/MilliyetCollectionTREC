<DOC>
<DOCNO> 220506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/07/son/soneko10.html </URL>
<DATE> 2004/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüzmen Esad ile son derece verimli bir görüşme yaptık... 
</HEADLINE>
<TEXT>

     Suriye Devlet Başkanı Beşşar Esad, çeşitli temas ve ziyaretler bulunmak amacıyla Suriye'de bulunan Devlet Bakanı Kürşad Tüzmen'i ikametgahında kabul etti. 
     Yaklaşık iki saat süren görüşmeye, Türkiye-Suriye KEK eş Başkanı ve Suriye Ekonomi ve Dış Ticaret Bakanı Ghassan Rifai ile iki ülkenin büyükelçileri de katıldı. 
     Görüşmede, basın mensuplarının sadece görüntü almasına izin verilirken, görüşmenin yaklaşık bir saatlik kısmının Devlet Başkanı Esad ile Tüzmen arasında baş başa geçtiği belirtildi. 
     Kabulün ardından gazetecilere konuyla ilgili açıklama yapan Tüzmen, Suriye Devlet Başkanı Esad ile yaptığı görüşmenin son derece verimli ve olumlu geçtiğini söyledi. 
     Tüzmen, Devlet Başkanı Esad'a, Türkiye'ye yaptığı ziyaret sırasında kararlaştırılan konuların takibi ve onlarla ilgili gelişmeler ile yapılması gerekenler konusunda çalışmaların ne aşamaya geldiğini anlatma fırsatı bulduğunu kaydetti. 
     Bakan Tüzmen, ''Suriye ile Türkiye arasında bir Serbest Ticaret Anlaşması'nın STA yapılması ve bunun bir takvime bağlanması, karşılıklı olarak sınır ticareti merkezlerinin oluşturulması ve bununla ilgili çalışma tablosunun ortaya konulması, Türkiye ve Suriye'deki serbest bölgeler arasında karşılıklı yatırım ve işbirliği imkanlarının geliştirilmesi, Suriye'de kurulacak borsaya İMKB'nin katkılarının sağlanması, iki ülke bankaları arasında işbirliği imkanlarının artırılması ve Suriye'de yatırım yapan Türk işadamlarının karşılaştığı sorunlar'' hakkında Esad'a bilgi verdiğini ifade etti. 
     
     ORTAK TURİZM FİRMALARI KURULMASI... 
     Ayrıca, kombine taşımacılık, ortak turizm paketlerinin geliştirilmesi konularında da Suriye Devlet Başkanına bilgi arzettiğini belirten Tüzmen, ''Suriye ile Türkiye ortak turizm firmalarının kurulması konusunda da görüş birliğine vardık'' dedi. 
     Tüzmen, Türkiye-Suriye sınırındaki mayınlı arazilerin temizlenerek, organik tarıma açılması konusunda, Devlet Başkanı Esad'a bilgi verdiğini de belirterek, şunları söyledi 
     ''Bugün imzalayacağımız bir protokol ile tüm hususlar bir takvime bağlanmış olacak ve iki ülke arasındaki önümüzdeki dönemde yapılacak çalışmalarla ilgili ciddi bir yol haritası elimizde olacak. 
     Yaklaşık iki saate varan konuşmamız sırasında sayın Devlet Başkanı Esad ile önemli değerlendirmeler yaptık. Bölgesel gelişmeleri ele aldık. Kendi izlenimlerini alma fırsatımız oldu.'' 
     
     TÜRKİYE'DEN MESAJLAR... 
     Bakan Tüzmen, söz konusu görüşme sırasında Esad'a, Cumhurbaşkanı Ahmet Necdet Sezer, Başbakan Recep Tayyip Erdoğan ve Genelkurmay Başkanı'nın mesajlarını da ilettiğini söyledi. 
     Aynı şekilde Esad'ın, Cumhurbaşkanına, Başbakana ve Genelkurmay Başkanına mesajları olduğunu ve Türkiye'ye döndüğünde bu mesajları ileteceğini belirten Tüzmen, ''Biz kendi Başbakanımız, Cumhurbaşkanımız ve Genelkurmay başkanımızın iyi dilek ve temennilerini içeren mesajlarını ilettik. Karşılığında da kendi mesajlarını aldık. Mesajların içeriğiyle ilgili aktarımı onlara yapacağım. Arzu ederlerse onlar da size mesajların içeriğiyle ilgili açıklamalarda bulunurlar'' dedi. 
     Suriye'nin bölgesinde son dönemde yapmış olduğu barışa dönük son derece yapıcı yaklaşımları olduğunu anlatan Tüzmen, görüşmede bu konulara da değindiklerini kaydetti. 
     
     ''EŞİNİZİ NEDEN GETİRMEDİNİZ '' 
     Bu arada görüşmeye başlamadan önce Devlet Başkanı Esad, Bakan Tüzmen'i ikametgahının kapısında sıcak bir şekilde karşıladı. 
     Türkiye'ye Ocak ayında yaptığı ziyaret sırasında unutulmaz günler yaşadığını, eşinin ve kendisinin Türkiye'den çok mutlu ayrıldığını söyleyen Esad, Türkiye ve Suriye arasında bir dostluk köprüsü kurulduğunu ve bunu böyle devam ettirmekten yana olduklarını bildirdi. 
     Suriye Devlet Başkanı Esad, Devlet Bakanı Tüzmen'e, ''Ben ülkenize eşimle gelmiştim. Sizin eşinizin yanınızda olmadığını görüyorum. Eşiniz neden gelmedi '' ifadesini kullandı. 
     Öte yandan yetkililer görüşmenin, ikametgahta gerçekleşmesi konusunda Suriye Devlet Başkanı Esad'ın, yalnızca kendine yakın bulduğu kişi ve yetkilileri ikametgahında kabul ettiğine dikkat çekiyorlar. 
     
</TEXT>
</DOC>
