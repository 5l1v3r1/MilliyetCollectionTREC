<DOC>
<DOCNO> 210708 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/23/son/sontur07.html </URL>
<DATE> 2004/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir'de kar yağıyor... Çeşme'de gemi karaya oturdu... 
</HEADLINE>
<TEXT>

     İzmir Valisi Yusuf Ziya Göksu, aşırı yağışlar nedeniyle Çeşme Çiftlik Mevkii'nde Kuzey Kore bandıralı geminin karaya oturduğunu, gemide bulunan 19 mürettebatın hayati tehlikelerinin bulunmadığını bildirdi. 
     Göksu, mürettebatı kurtarma çalışmalarını sürdüren Sivil Savunma ekiplerinin olumsuz hava koşulları nedeniyle çalışmalarına ara verdiğini belirterek, ancak mürettebatın hayati tehlikelerinin bulunmadığını söyledi. 
     Şiddetli bir kış geçirildiğine işaret eden Göksu, metropol ilçelerdeki ilköğretim okullarının bu nedenle yarın tatil edildiğini hatırlattı. 
     Göksu, Güzelbahçe İlçesi'nde denizin kabarması nedeniyle sahil bandındaki 15-20 evi su bastığını, bazı semtlerde de zaman zaman elektrik kesintilerinin yaşandığını ifade etti. 
     Karayolları Bölge Müdürü Erol Altun da karayollarında bütün yolların açık olduğunu, ancak bazı kritik bölgelerde tuzlama çalışmalarının sürdürüldüğünü belirterek, zincirsiz araçların yola devam etmesine izin verilmediğini söyledi. 
     
</TEXT>
</DOC>
