<DOC>
<DOCNO> 223812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/19/son/sonspo12.html </URL>
<DATE> 2004/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray yarın başkanının seçiyor... 
</HEADLINE>
<TEXT>

     Galatasaray Kulübü'nün olağan seçimli genel kurul toplantısı yarın yapılacak. 
     Galatasaray Lisesi Tevfik Fikret Kongre Salonu'nda saat 10.00'da başlayacak genel kurulda, başkan adayları Özhan Canaydın, Mehmet Cansun ve Yılmaz Toköz, sarı-kırmızılı kulübün 2 yıl süreyle başkanlığı için yarışacak. 
     Başkan adaylarının konuşmalarıyla başlayacak genel kurulda aidatlarını yatıran 3 bin 736 genel kurul üyesi toplam 10 sandıkta oy kullanacak. 
     Saat 11.00'de başlayıp, 16.00'da sona ermesi planlanan oy verme işleminin ardından sandıklar açılacak ve sayım işlemlerine başlanacak. 
     Sarı-kırmızılı kulübün 5 başkan adayıyla başlayan kongre sürecinde Alp Yalman'ın Mehmet Cansun'un, Turgay Kıran'ın ise Özhan Canaydın'ın listesine germesiyle aday isimler 3'e inmişti. 
     Yarınki genel kurulda, başkan adaylarından Özhan Canaydın ''kırmızı'', Mehmet Cansun ''yeşil'', Yılmaz Toköz de ''gri'' renkli oy pusulaları ile yarışacak. 
     Kongre öncesi yönetim kurulu aday listesini resmen ilk açıklayan Mehmet Cansun'un kadrosunda asil olarak Alp Yalman, Abdürrahim Albayrak, Jerfi Fıratlı, Eren Talu, Sedat Doğan, Yiğit Şardan, Eşref Hamamcıoğlu, Tuncer Hunca, Mümtaz Tahincioğlu ve Özcan Çetinsoy, yedek olarak da Cem Ataç, Alper Üner, İbrahim Tekin ve Haluk Hamurculu bulunuyor. 
     Diğer başkan adayları Özhan Canaydın ile Yılmaz Toköz ise yönetim kurulu aday listelerini bu akşam gerçekleştirecekleri toplantılarda resmen açıklayacak. 
     
</TEXT>
</DOC>
