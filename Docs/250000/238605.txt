<DOC>
<DOCNO> 238605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/09/son/sonspo07.html </URL>
<DATE> 2004/05/09/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
NBA... Minnesota, Kings'i 94-89 yenerek seride 1-1 eşitliği yakaladı... 
</HEADLINE>
<TEXT>

     ABD Profesyonel Basketbol Ligi NBA play-off yarı finallerine, bu sabaha karşı yapılan 2 maçla devam edildi. 
     Ligde Batı Konferansı'nda Minnesota Timberwolves, Sacramento Kings'i 2. kez sahasında konuk etti ve maçı 94-89 kazanarak seride 1-1 eşitliği yakaladı. 
     Batı'nın en yüksek galibiyet yüzdesine sahip olan Minnesota'da sezonun en değerli oyuncusu MVP seçilen Kevin Garnett, 28 sayı, 11 ribaunt ve 4 asistlik perfonmansıyla takımını galibiyete taşıdı. 
     Sam Cassell, 19 sayı, 5 ribaunt ve 7 asist, Latrell Sprewell, 15 sayı, 3 ribaunt ve 3 asist, Fred Hoiberg, 13 sayı, 2 ribaunt ve 2 asist, Trenton Hassell da 12 sayı, 4 ribaunt ve 3 asistle galibiyete katkıda bulunan isimler oldular. 
     Öte yandan Kings'de, 26 sayı ve 7 ribauntla Sırp forvet Predrag Stojakoviç, 21 sayı, 7 ribaunt ve 4 asistle Chris Webber, 15 sayı, 2 ribaunt ve 3 asistle Doug Christie, 11 sayı, 11 ribaunt ve 2 asistle Brad Miller ile 10 sayı, 2 ribaunt ve 8 asistle de Mike Bibby'nin çabaları yenilgiyi engelleyemedi. 
     
     PACERS, 2-0 ÖNDE 
     Doğu'da yarı final serisinin 2. mücadelesini de evinde veren Indiana Pacers, Miami Heat'i 91-80 yenerek, seride 2-0 avantajlı duruma geçti. 
     Pacers'da 20 sayı, 4 ribaunt ve 5 asistle Ron Artest, 19 sayıyla Reggie Miller ile 17 sayı, 9 ribaunt ve 1 asistle Jermaine O'Neal, galibiyetin mimarları oldular. 
     Miami'de ise Lamar Odom'un 19 sayı, 12 ribaunt ve 2 asist, Dwyane Wade'in de 19 sayı, 4 ribaunt ve 5 asistlik performansları galibiyete yetmedi. 
     Ligde play-off yarı final mücadelesine yarın sabaha karşı Batı Konferansı'nda San Antonio Spurs-Los Angeles Lakers 2-0 ve Doğu Konferansı'nda Detroit Pistons-New Jersey Nets 2-0 maçlarıyla devam edilecek. 
     
</TEXT>
</DOC>
