<DOC>
<DOCNO> 242122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/23/son/sondun24.html </URL>
<DATE> 2004/05/23/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Köhler Ben herkesin Cumhurbaşkanı olmak istiyorum... 
</HEADLINE>
<TEXT>

     Almanya'nın yeni Cumhurbaşkanı Horst Köhler, ülkede yaşayan herkesin Cumhurbaşkanı olacağını söyledi. 
     Muhalefetteki Birlik partileri CDU CSU ile Hür Demokrat Parti FDP tarafından aday gösterilen Köhler, bugün Federal Meclis'te Başkan Wolfgang Thierse'nin başkanlığında yapılan ilk tur seçimde geçerli 1202 oydan 604'ünü alarak cumhurbaşkanlığına seçildi. Köhler'in en az 603 oy alması gerekiyordu. 
     Köhler'in rakibi olan ve iktidardaki Sosyal Demokrat Parti SPD ile Birlik 90 Yeşiller Partisi tarafından aday gösterilen Gesine Schwan ise 589 oy aldı. Oylamada 9 kişi çekimser kaldı. Federal meclisteki oylamayı, eski cumhurbaşkanları Walter Scheel ve Richard von Weizsaecker de izledi. 
     Oylamadan sonra, Başbakan Gerhard Schröder ve bazı bakanlarla federal mecliste temsil edilen partilerin başkanları Köhler'i kutladı. 
     Köhler, mecliste yaptığı teşekkür konuşmasında, ''Ben herkesin cumhurbaşkanı olmak istiyorum. Ülkede köklü reformlar yapılmasını gerekli görüyorum. İstihdam piyasasındaki ve sosyal alandaki gelişmelerden dolayı endişe duyuyorum'' dedi. 
     Politika tarafından iyi yönlendirildiği takdirde globalleşmeden Almanya'nın istifade edebileceğine dikkati çeken Köhler, Almanya'da çocukların azlığını da eleştirdi. 
     Köhler, ''Almanya değişmeli, ancak kökümüzü ve kültürümüzü her zaman hatırlamalıyız. Ulusal kimliğimizi koruyarak, uluslararası kimlik oluşturmalıyız. Yurtseverlik ve dünyaya açıklık birbirine zıtlık teşkil etmez'' dedi. 
     Almanya'nın değişime gücü olduğunu ifade eden Köhler, ''Öncelikle kendimize ve özgürlüğün gücüne daha fazla güvenmemiz lazım. Bundan yıllar önce duvarın yıkılmasını sağlayan da bu güçtür'' diye konuştu. 
     Federal Meclis oturumu, Alman Milli marşının söylenmesiyle sona erdi. 
     Seçimlere, kısa bir süre önce SPD'li bir milletvekilinin vefatı nedeniyle 602 milletvekili ve Federal Eyalet Temsilcileri Meclisi Bundesrat tarafından belirlenen 603 kişi katılmıştı. 
     
     KÖHLER İLE İLGİLİ GÖRÜŞLER 

     SPD Genel Başkanı Franz Müntefering, Köhler'in Cumhurbaşkanı seçilmesinden sonra yaptığı açıklamada, kendisine başarılar dileyerek, Sosyal demokratların yeni Cumhurbaşkanı ile yakın işbirliği yapmak istediklerini söyledi. 
     Hıristiyan Demokrat Birlik Partisi CDU Genel Başkanı Angela Merkel de, Köhler'in ilk turda seçilmesinden büyük mutluluk duyduğunu, Almanya'nın ilerlemesine katkı sağlamak istediklerini söyledi. 
     Hıristiyan Sosyal Birlik Partisi CSU Genel Başkanı Edmund Stoiber ise Köhler'in seçilmesinin, iktidar değişikliği isteğinin de bir göstergesi olduğunu savundu. 
     Hür Demokrat Parti FDP Genel Başkanı Guido Westerwelle de Köhler'in, konuşmasında ağırlıklı olarak özgürlüğe değindiğini, partisinin her zaman bu tür insanların yanında olacağını belirtti. 
     Uluslararası Para Fonu'nun eski Başkanı olan 1943 doğumlu Köhler, evli ve 2 çocuk babası. 
     Köhler, 1 Temmuz'da Cumhurbaşkanı Johannes Rau'dan cumhurbaşkanlığı görevini devralacak ve Federal Almanya Cumhuriyeti'nin 9. Cumhurbaşkanı olacak. 
     
</TEXT>
</DOC>
