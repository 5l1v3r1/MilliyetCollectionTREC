<DOC>
<DOCNO> 210033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/21/siyaset/siy05.html </URL>
<DATE> 2004/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli değil erkek eğitim 
</HEADLINE>
<TEXT>

   Milli Eğitim Bakanlığı'nda görevli üst düzey yöneticiler arasında kadınların sayısı erkeklere oranla yok denecek kadar az çıktı. Kadın müdürlerin oranı ise yüzde 3.15 
   ANKARA Milliyet 

   
   Ankara Üniversitesi Eğitim Bilimleri Fakültesi Öğretim Üyesi Prof. Dr. Işıl Ünal'ın araştırması, ilköğretimde görev yapan kadın okul müdürlerinin sayısının erkeklere göre yok denecek kadar azaldığını ortaya koydu. 2000 ve 2001 verileri baz alınarak yapılan araştırmada, ilköğretimde görev yapan kadın öğretmenlerin erkeklere oranı yüzde 43.8, kadın müdürlerin oranı da yüzde 3.15 düzeyinde çıktı. 
   Milli Eğitim Bakanlığı'nda MEB görevli üst düzey yöneticiler arasında da kadınların sayısının erkeklere göre çok düşük olduğu saptandı. MEB'de müsteşar, genel müdür ve daire başkanlıklarında görev yapan 104 yöneticiden sadece 17'sinin kadın olduğu belirlendi. Kadınların üçü genel müdür, ikisi genel müdür yardımcısı, 12'si de daire başkanı olarak görev yapıyor. 
   
   Kadınlar hak ettiği yerde değil 
   Eğitim - Sen Genel Başkanı Alaattin Dinçer, araştırma sonuçları hakkında "Kadın hak ettiği yerde bulunmuyor" yorumunu yaparken, kadınların hem eğitimde hem de sendikalarda hak ettikleri noktalara taşınması gerektiğini ifade etti. Dinçer, şunları kaydetti 
   "Öğretmenler içinde kadın öğretmenlerin oranı neredeyse yarıya yakındır. Ancak bu oranın eğitim yönetimine yansımadığı görülmektedir. İşkolumuza hayat veren kadın öğretmenlerdir ancak kadınlar yönetim kademelerinde yeterince yoktur. Bu durumu değiştirmek yine kadınların istemesiyle olacaktır. Eğitim işkolunda kadının kaderini değiştirmesi, tüm topluma örnek oluşturacak önemdedir." 
   
   
</TEXT>
</DOC>
