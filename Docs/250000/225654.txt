<DOC>
<DOCNO> 225654 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/26/ekonomi/eko05.html </URL>
<DATE> 2004/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bizim faizi de düşürün' 
</HEADLINE>
<TEXT>

   TMSF ile libor artı 4.5 faizli protokole imza atan Yaşar Grubu, daha düşük faizli protokolleri görünce, kendi ödedikleri faizin de düşürülmesi için başvurdu 
      Deniz Sipahi 
   
   Tasarruf Mevduatı Sigorta Fonu'nun TMSF önceki gün açıkladığı altı banka hakim gruplarıyla imzalanan protokollerde "ödeme kabiliyetine göre" farklı vade ve faiz uygulaması, diğer gruplardan yüksek faizle borcunu ödeyen Yaşar Grubu'nda tepkiyle karşılandı. TMSF ile ilk protokolü kendilerinin imzaladığını vurgulayan Yaşar Holding İcra Kurulu Başkanı Hasan Denizkurdu, şöyle dedi 
   "Libor artı yüzde 4.5 faizle protokol yaptık. Bize kimseyle bu faizin altında protokol yapılmayacağı söylendi. Biz de 'başkasına daha düşük faiz verilirse bize de bu faizi uygulayacaksınız' dedik. Devlete güvendik." 
   İlerleyen günlerde başka gruplarla daha düşük faizlerle protokol yapıldığını öğrendiklerini belirten Denizkurdu, altı - yedi ay önce, Engin Akçakoca BDDK Başkanı'yken libor artı 4.5'lik faizin düşürülmesi için başvurduklarını anlattı. Sonuç alamadıklarını kaydeden Denizkurdu, "Akçakoca gitmeden başkalarının işlerini yapmış ama bizim dosyamıza bakamamış" dedi. Denizkurdu, TMSF'nin yeni Başkanı Ahmet Ertürk'e de konuyu aktardıklarını belirtti. 
   
   'Son kuruşa kadar öderiz' 
   Yaşarbank'a hortum maddesinden el konulmadığını vurgulayan Denizkurdu, "Bu gruplar içinde en sağlam teminatı veren biziz. Borcumuzu son kuruşuna ödeyeceğimiz de görüldü. Buna karşın yapılan protokoller arasındaki farklılık, protokollerin 'ne alırsak k rdır' mantığıyla yapıldığını gösteriyor. Halbuki riskin fazla olduğu yerde faiz de yüksek olmalı" diye konuştu. Etibank'ın eski sahibi Dinç Bilgin ile Çukurova Grubu'yla libor artı 0.5'ten, Bayındır, Ceylan ve Erol Aksoy'la ise libor artı 2.5'ten protokol yapılmıştı. 
   
   
   
</TEXT>
</DOC>
