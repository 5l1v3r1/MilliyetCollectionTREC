<DOC>
<DOCNO> 215251 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/15/spor/spo03.html </URL>
<DATE> 2004/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Terim sözünü tuttu 
</HEADLINE>
<TEXT>

   Galatasaray Teknik Direktörü, yeni sözleşme imzalamayan Ümit Karan ve Berkant'ı Başkent'e götürmedi. Terim, bu iki isimle birlikte önceki hafta barda yakalanan Volkan'ı ise kadroya aldı 
      
   İstanbul'da bıraktı 
   FATİH Terim, ara transfer döneminde 7 Şubat'a kadar yeni sözleşme imzalamak için süre tanıdığı Ümit Karan ve Berkant'ı kızağa çekti. Terim, "İmza yoksa, forma da yok" mesajı verdiği ikiliyi, Gençlerbirliği maç kadrosuna dahil etmedi. Önceki hafta iki futbolcuyla birlikte bara gittiği tespit edilen Volkan ise affa uğradı ve takımla birlikte Ankara'ya götürüldü. 
   
   Volkan'a forma şansı 
   GALATASARAY Teknik Direktörü, Volkan'ı kadroya alarak bar krizini rafa kaldırdığını gösterdi. Fatih Terim'in, tecrübeli futbolcuyu bugünkü maçta ilk on birde görevlendirmeyi planladığı öğrenildi. Ümit Karan ve Berkant ise, karara saygı duyduklarını dile getirerek, "Galatasaray'ın mukaveleli futbolcularıyız. Şans verildiği takdirde görev yaparız" dediler. 
   
   Krallar gibi    Başkent'te büyük ilgi 
   SARI - Kırmızılı takım, Gençlerbirliği ile oynayacağı kritik maç için dün Başkent'e uçtu. Havaalanında toplanan yaklaşık 50 kişilik taraftar grubu, Fatih Terim ve futbolculara büyük ilgi gösterdi. Çiçekler ve pankartlarla kafileyi karşılayan taraftarlar, üç puan istedi. Galatasaray'ın Ankara kadrosunda sakatlıkları süren Batista ve Hasan Şaş yer almadı. 
   
   Kale yine Mondragon'un 
   ÇAYKUR Rizespor ile oynanan kupa maçında kırmızı kart görerek iki maç ceza alan Mondragon'un bugün ilk on birde görev yapacağı bildirildi. Fatih Terim'in, genç eldiven Aykut'u kulübeye çekeceği ve kritik maçta Kolombiyalı eldiveni görevlendireceği açıklandı. Mondragon, "Önemli bir 90 dakika olacak. Galibiyet için elimizden geleni yapacağız" diye konuştu. 
   
   Püsküllü bela AİG    Bağlar koptu 
   GALATASARAY kendisinin bulup anlaştığı, daha sonradan kendisinin istemediği AİG şirketi ile dün İsviçre'de kesin olarak bağları kopardı. Dün Cenevre'de 16.45'de Başkan Özhan Canaydın ön protokolü imzaladı. Ön protokol Mali Kongre'de üyelerin onayından geçtikten sonra resmiyet kazanacak. Galatasaray Kulübü eğer AİG'yi ikna etmeseydi ve ABD'liler hukuk yolunu tercih etseydi, Galatasaray Kulübü mahkemelerin sonuçlanmasının ardından toplam 76 milyon dolara yakın tazminat ödemek zorunda kalabilirdi. 
   
   SPK sıkıntısı 
   CİM - BOM için şimdi başka sorun gündemde olacak. Galatasaray'ın hisseleri 32 milyon dolara aldığı iddia ediliyor. Üç yıl önce sattığı fiyat ise 25 milyon dolar. Galatasaray şimdi SPK'da fiyat farkı yüzünden alım ilanı vermek zorunda. Fiyatın yükselmesi ile yüzde 18'lik pay sahibi olan hissedarların tümü hisselerini geri vermek isterse Galatasaray ekstradan 20 milyon doları aşkın bir parayı daha ödemek zorunda kalacak. Yarısı bile verse bu rakkam Galatasaray için ekstradan 10 milyon dolarlık bir yük olacak. 
   
   Toplantı ertelendi 
   YAKLAŞIK 450 kişinin katılımıyla gerçekleştirilmesi planlanan "Herşey Galatasaray için" platformu hava muhalefetleri nedeniyle ertelendi. Mehmet Cansun'un katılacağı toplantıya Başkan Özhan Canaydın'ın da gitmek istediği öğrenildi. Ancak üyelerin büyük kısmının, yeni aday çıkarma fikri nedeniyle Canaydın'ın görüşmelere katılmasına sıcak bakmadığı açıklandı. 
   
   
   
</TEXT>
</DOC>
