<DOC>
<DOCNO> 246485 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/09/son/soneko04.html </URL>
<DATE> 2004/06/09/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Merkez Bankası, Mayıs ayı enflasyonunu ve görünümü değerlendirdi 
</HEADLINE>
<TEXT>

     Merkez Bankası, maliyet yönlü baskıların yaz aylarında da enflasyon üzerinde etkili olmasının olası olduğuna dikkati çekti ancak, bu etkilerin yıl sonu hedefini tehdit edecek düzeye ulaşmayacağının öngörüldüğünü bildirdi. 
     Merkez Bankası'nın ''Mayıs Ayı Enflasyonu ve Görünüm'' başlıklı değerlendirmesinde, Mayıs'ta enflasyon rakamlarının, hammadde maliyetleri ve mali piyasalardaki dalgalanmaların enflasyona ne ölçüde yansıyacağının gözlemlenmesi açısından önemli bir referans oluşturduğu belirtilerek, şöyle denildi 
     ''Bu çerçevede, gıda dışı TÜFE artışının yüzde 1,5 düzeyinde kalması, söz konusu olumsuz gelişmelerin enflasyon üzerindeki etkilerinin sınırlı kalacağına işaret etmiş ve yıl sonu enflasyon hedefinin erişilebilir olduğu kanısını güçlendirmiştir. Kuşkusuz, maliyet yönlü baskıların yaz aylarında da enflasyon üzerinde etkili olması olasıdır. Ancak, bu etkilerin yıl sonu hedefini tehdit edecek düzeye ulaşmayacağı öngörülmektedir.'' Değerlendirmede, enflasyonda son üç yıldır devam eden düşüş eğilimi sonrasında, bu alanda katedilen aşamaların kalıcı bir nitelik kazanma eğilimine girdiğinin görüldüğü de vurgulandı. 

     
</TEXT>
</DOC>
