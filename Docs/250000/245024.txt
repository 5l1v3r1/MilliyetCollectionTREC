<DOC>
<DOCNO> 245024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/03/son/soneko49.html </URL>
<DATE> 2004/06/03/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Zorlu Grubu Tüpraş ile ilgili kararı hassasiyetle değerlendiriyoruz 
</HEADLINE>
<TEXT>

     Zorlu Holding Yönetim Kurulu Başkanı Ahmet Nazif Zorlu, Tüpraş'ın özelleştirilme süreci ile ilgili yargı kararlarını dikkat ve hassasiyetle değerlendirdiklerini bildirdi. 
     Ahmet Nazif Zorlu, Ankara 10. İdare Mahkemesi'nin Tüpraş ile ilgili kararını, yazılı bir açıklamayla değerlendirdi. 
     Türkiye'nin bir hukuk devleti olduğunu vurgulayan Zorlu, şu görüşleri dile getirdi. 
     ''Hukukun üstünlüğüne inanmak ve yargı süreçlerinin sağlıklı işlemesini desteklemek hepimizin en temel vatandaşlık görev ve sorumlulukları arasındadır. 
     Bununla birlikte, yakın tarihimize bakıldığında şu veya bu nedenle, geciktirilen ya da ertelenen her özelleştirme kararından devletimizin ve milletimizin olumsuz etkilendiği açıkça gözlenmektedir. 
     Yine bilindiği gibi, özelleştirme çalışmaları, gerek Avrupa Birliği'ne entegrasyon süreci içinde, gerekse devletin verimsiz ekonomik faaliyetlerden çekilme stratejileri çerçevesinde, hızla çözülmesi gereken sorunlarımızın başında gelmektedir.'' 
     
     UMARIZ YAŞANANLAR... 
     Konu her ne kadar Özelleştirme İdaresi Başkanlığı'nın meselesi gibi gözükse de, sonuçları itibarı ile tüm mevcut ve potansiyel yatırımcıları ve nihayet tüm Türkiye'yi ilgilendirdiğine dikkat çeken Zorlu, ''Umarız Tüpraş özelleştirme sürecinde yaşananlar, Türkiye'nin geleceğine güvenen, bu topraklara yatırım yapan ve yapmayı planlayan yerli ve yabancı yatırımcıların tereddütler yaşamasına neden olmaz'' dedi. 
     Ahmet Nazif Zorlu, yasal süreci izlemeye hep birlikte devam edeceklerini bildirdi. 
     
</TEXT>
</DOC>
