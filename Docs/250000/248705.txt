<DOC>
<DOCNO> 248705 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/17/son/soneko27.html </URL>
<DATE> 2004/06/17/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Koç.net tarifelerini açıkladı... 
</HEADLINE>
<TEXT>

     A tipi uzak mesafe telefon hizmeti lisansı olan Koç.Net, kurumların uluslararası ve şehirlerarası telefon görüşmelerinde uygulayacağı tarifeleri açıkladı. 
     Koç.net Haberleşme Teknolojileri ve İletişim Hizmetleri A.Ş. Genel Müdürü Bülent Yıldırım, düzenlediği basın toplantısında yaptığı konuşmada, lisans aldıkları 17 Mayıs tarihinden itibaren ses hizmetini müşterilerine sunmaya başladıklarını belirtti. 
     Kurumların uluslararası ve şehirlerarası telefon görüşme maliyetlerinde önemli ölçüde tasarruf sağlamalarını hedeflediklerini kaydeden Yıldırım, ''Uluslararası görüşmelerde yüzde 85'e varan, şehirlerarası görüşmelerde yüzde 30-35 ucuzlama sağlayan bir modelle piyasaya çıktık. Koç.net yüzde 85'lere varan indirimli fiyatlarıyla telekom pazarına iddialı girmektedir'' dedi. 
     Piyasada yaşanacak ciddi rekabet doğrultusunda tarifelerini değiştireceklerini bildiren Yıldırım, ses pazarında liderliği hedeflediklerini kaydetti. 
     Telekomünikasyon hizmetlerinde serbestleşmesinin yeni iş alanları ve istihdam yarattığını, bilgi toplumuna geçişi hızlandırdığını, ekonominin büyümesini sağladığını vurgulayan Yıldırım, liberalleşmiş OECD ülkelerinde özel sektörün orta vadede yüzde 30 civarında pazar payı aldığını, telekomünikasyon endüstrisinin Avrupa'da 1.5 milyon insana iş sağlar noktaya geldiğini söyledi. 
     2000-2005 arasında dünya telekomünikasyon pazarının özellikle mobil ve katma değerli hizmetlerin etkisiyle yüzde 8.4 büyüyeceği ve pazar hacminin 2005'te 1.5 trilyon dolara ulaşacağının tahmin edildiğini bildiren Yıldırım, Türkiye telekomünikasyon pazarının ise aynı dönemde yüzde 9 büyüyeceğini ve 2005 yılında 10.5 milyar dolarlık hacme ulaşacağının öngörüldüğünü kaydetti. 
     Bülent Yıldırım, global telekomünikasyon hasılatının 2005'te 900 milyar dolara, bu alanda yapılacak yatırımların ise yıllık 250 milyar dolara yükselmesinin beklendiğini söyledi. 
     
     PİYASADA 5-6 ŞİRKET KALABİLİR 

     Yıldırım, Türkiye'nin alternatif telekom operatörü olma vizyonuyla yola çıkan Koç.net'in teknolojik altyapısını bu hedefi doğrultusunda kurduğunu dile getirerek, şunları kaydetti 
     ''Telefon pazarında stratejimiz, yüksek kalitedeki hizmetlerimizi müşterilerimize maliyet avantajı ile sunmaktır. Vizyonumuz, bölgemizin bilgi ve iletişim teknolojileri alanındaki lider firmaları arasında yer almaktır. İleri teknolojide gerçekleştirdiğimiz milyonlarca dolar tutarındaki altyapı yatırımlarıyla ses pazarında da Türkiye'nin öncü şirketi olmaktır.'' Yıldırım, uzak mesafe telefon hizmeti alan firma sayısının 50'leri bulacağını, ancak 5-6 yıl sonra piyasada 5-6 şirket kalabileceğini belirtti. Koç.net'in 1998'den beri ses hizmetine hazırlandığını, teknolojilerini uyguladıklarını kaydeden Yıldırım, VPN hizmetlerinin, Türkiye çapında en geniş ses ve veri taşıyan iletişim ağı olduğunu, burada 1.000'in üzerinde büyük şirketin hizmet aldığını anlattı. 
     Bir soru üzerine Bülent Yıldırım, ses pazarındaki rekabette fiyatın değil kalitenin belirleyici olacağını kaydetti. 
     
     ''KARİYERİME BİREYSEL DEVAM EDECEĞİM'' 

     Koç.net Genel Müdürü Yıldırım konuşmasının sonunda ayrılma kararını da açıkladı. 
     Koç.net'i 1996'da kurduklarını ve kendisinin ''çocuğu'' gibi olduğunu ifade eden Yıldırım, ''30 Haziran'da Koç.net'ten ayrılıyorum. Bayrağı arkadaşlarıma devir ediyorum. Yerime vekil olarak, Genel Müdür Yardımcımız Mehmet Ali Akarca devam edecek. Koç.net bu bayrak yarışında liderliği sürdürecek. Biz bir aileyiz, destek vermeye devam edeceğim'' dedi. 
     Sorular üzerine Yıldırım, Koç.net'teki misyonunu tamamladığına inandığını, bundan sonra yeni projelerle yeni heyecanlar yaşamak istediğini söyledi. Yıldırım, ''Koç.net'in 8 yıldır başındayım. En büyük hedefim bugünlere gelmesiydi. Misyonumu tamamladığıma inanıyorum. Bundan sonra kafamda bir sürü proje var. Birkaç ay sonra onları da göreceksiniz. Aynı anda 2-3 projeyle birlikte bireysel olarak kariyerimi sürdüreceğim'' diye konuştu. 
     
     ''OPERATÖRLERİN OPERATÖRÜ OLMAK İSTİYORUZ'' 

     Koç.net Genel Müdür Yardımcısı Mehmet Ali Akarca da, ses pazarındaki şirketlerle işbirliğine ilişkin bir soru üzerine, şu anda herhangi bir grupla belirlenmiş stratejileri olmadığını söyledi. 
     Koç.net'in altyapısının toptancı olmak üzerine kurulduğunu dile getiren Akarca, ''Sadece kendimize ve müşterilerimize değil, diğer operatörlere de hizmet vermek istiyoruz. Bu bağlamda da çeşitli görüşmelerimize devam ediyoruz. Yurtdışındaki ciddi operatörlerle ilişkilerimiz var. Onların buradaki operasyonlarını daha rahat kılma konusunda her türlü işbirliğine açığız. Onları rakip olarak görmüyoruz, iş ortaklarımızlar. Biz, operatörlerin operatörü olmak istiyoruz'' diye konuştu. 
     Akarca, şu anda çalıştıkları 1.400 civarında büyük firma ve Kobiline üzerinden 32 bin üyeleri olduğunu belirterek, uzak mesafe telefon hizmeti lisansı aldıktan sonra beklentilerinin üzerinde taleple karşılaştıklarını kaydetti. 
     Mehmet Ali Akarca Akarca, ''1 ay içinde, kendi firmalarımızın haricinde 800-900 firmaya teklif verdik. Bunun 150 tanesi ile sözleşme aşamasındayız'' dedi. 
     Akarca, yaz aylarının sonralarına doğru bireysel ses hizmetlerini de vereceklerini duyurdu. 
     
     KURUMSAL HİZMETLER 

     Verilen bilgiye göre, Koç.net, kurumlar için şehirlerarası ve uluslararası telefon görüşmeleri, faks araması yapabilecekleri ses hizmetleri paketleri hazırladı. 
     Ses VPN Bu hizmeti alan şirketler ek bir yatırım yapmadan şehirlerarası ve uluslararası telefon görüşmelerini Koç.net omurgası üzeriden yapabiliyor. 
     Telekom Hattından Koç.net Seçimli Telefon Hizmetleri Koç.net'e direkt data hattı bağlantısı olmayan firmalar, Koç.net'in 4 basamaklı erişim kodunu tuşladıktan sonra, kendisine tahsis edilen kullanıcı kodlarını ve PIN numaralarını tuşlayarak görüşme yapabiliyor. 
     IP Santral-IP Centrex Hizmetleri Koç.net'ten kiralık hat servisi alan kurumlar, bölgeleri arasında telefon görüşmelerini IP telefonlar üzerinden Koç.net omurgasını kullanarak gerçekleştiriyor. 
     IP Telefon Hizmetleri IP telefonları üzerinden, online finans bilgileri, e-posta erişimi gibi uygulamalardan yararlanılabiliyor ve telefon masaüstü bilgisayar niteliğinde kullanılabiliyor. 

     
</TEXT>
</DOC>
