<DOC>
<DOCNO> 228039 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/son/sontur18.html </URL>
<DATE> 2004/04/02/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
İnternetten çift diplomalı yüksek lisans imkanı... 
</HEADLINE>
<TEXT>

     Anadolu Üniversitesi AÜ ve The State University of New York işbirliğiyle uzaktan öğretim tekniğine dayalı, internet üzerinden erişilen ve YÖK tarafından onaylanan Türkiye'nin ilk çift diplomalı İşletme Yönetimi Yüksek Lisans programı bu yıl başlayacak. 
     AA muhabirinin aldığı bilgiye göre, iş yaşamındaki başarı sürecine bireysel kariyer gelişimini katmak isteyen profesyonellere zaman ve mekandan bağımsız işletme yönetimi alanında eğitim vermeyi amaçlayan programı başarıyla tamamlayan öğrenciler, çift MBA diploması ve çift MBA derecesi almaya hak kazanabilecek. 
     Diplomaların biri YÖK onaylı AÜ Sosyal Bilimler Enstitüsü MBA Master of Business Administration , diğeri de SUNY, Empire State College Graduate School MBA diploması olacak şekilde düzenlendi. 
     
     PROGRAMIN YAPISI 
     Anadolu-SUNY, ESC e-MBA programı, İngilizce veya Türkçe içerikli zorunlu ve seçmeli derslerden oluşuyor. Çift diploma alabilmek için öğrencilerin, her iki kurumun zorunlu derslerini başarı ile tamamlayıp, tercihlerine göre iki kurumdan da seçebilecekleri seçmeli derslerle birlikte toplam 48 krediyi tamamlamaları gerekiyor. 
     Öğrenciler, tercihine göre, bir dönemde en az iki, en fazla dört ders alabiliyor. 
     Mezuniyet için gerekli toplam kredi en az 4, en fazla 6 dönemde tamamlanabiliyor. Zorunlu dersler ağırlıklı olarak, işletme yönetimi ile ilgili teorik altyapıyı oluşturmaya yönelik, uygulama ağırlıklı tasarlanan seçmeli dersler ise öğrencilerin ilgi alanlarına göre yönlenebileceği güncel konuları kapsıyor. 
     
     PROGRAMIN İŞLEYİŞİ 
     Anadolu-SUNY, ESC e-MBA programında derslerin olabildiğince etkileşimli, tekdüzelikten arındırılmış ve profesyonel ilişkilere katkısı olabilecek şekilde yürütülmesi amaçlanıyor. Bu amaca yönelik Empire State College sorumluluğundaki derslerin bir kısmı yüz yüze gerçekleştiriliyor. 
     Belirtilen dönemler ve derslerle ilgili olarak, öğrenciler ve ESC öğretim kadroları biraraya gelerek uygulama ağırlıklı çalışmalar yürütecek. Takım ve atölye çalışması ile seminerler, öğrencinin tercihine göre Türkiye'de veya ABD'de gerçekleştiriliyor. 
     Program kapsamındaki dersler, 14 haftalık modüller biçiminde tasarlandı. Her modül belirli bir konuya ilişkin teorik açıklamaları, görsel ders malzemelerini ve tartışma sorularını kapsıyor. 
     Kavramların öğrenciler tarafından işletmecilik konularına uyarlanabilmesi ve karşılıklı beyin fırtınası yapılabilmesi amacıyla örnek olay çalışmaları yapılıyor. Her ders için yapılacak çalışmalar ve öğrencilerin başarı değerlendirme süreci, dersin öğretim üyesinin inisiyatifinde yürütülüyor. 
     
     BAŞVURU KOŞULLARI 
     Programa başvurular Haziran ayında başlayacak. Paper-Based TOEFL'dan 0, Computer-Based TOEFL'dan 197 skoruna sahip olan, herhangi bir alandan en az 2.30 ortalama ile mezun olan ve en az 3 yıl iş deneyimi bulunan kişiler programa katılabiliyor. Programın ücreti, SUNY, Empire State College dersleri için kredi başına 450 dolar SUNY, ESC kredi başına 50 dolar burs veriyor , Anadolu Üniversitesi'nden alınacak dersler için kredi başına 125 dolar olarak belirlendi. 
     
</TEXT>
</DOC>
