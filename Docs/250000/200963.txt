<DOC>
<DOCNO> 200963 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/09/son/sontur37.html </URL>
<DATE> 2003/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan 400 bin İmarzedenin mağduriyetini giderecek adım atıldı 
</HEADLINE>
<TEXT>

     Devlet Bakanı Ali Babacan, İmar Bankası'nda tasarruf mevduatı bulananlara ve devlet iç borçlanma senedi alanlara ödeme yapılmasına imkan veren tasarının Plan ve Bütçe Komisyonu'nda kabul edilmesiyle 400 bin kişinin mağduriyetini gidermeye yönelik bir adım atıldığını söyledi. 
     Plan ve Bütçe Komisyonu'nda tasarının dün tümü, bugün de maddelerinin görüşülmesi sırasında çok sayıda milletvekili görüşlerini dile getirirken Devlet Bakanı Babacan ve bürokratlara da çeşitli sorular yöneltildi. 
     CHP milletvekilleri, İmar Bankası'nın 1990'da yılında sermaye piyasasında faaliyette bulunma izni kaldırıldığını anımsatarak, bu bankanın Hazine bonosu satması, kayıtların çift tutulması ve diğer usulsüzlükler konusunda önlem almayan sorumluların hesap vermesini istediler. AK Parti'nin 1 yıldır iktidarda bulunduğunu anımsatan CHP'liler, Hükümet'in de hiçbir önlem almadığını, BDDK yönetimine geç atama yaparak, Bankaya el konulmasını geciktirdiğini ve faturanın yüksek çıkmasına neden olduğunu ileri sürdüler. 
     CHP Ankara Milletvekili Yakup Kepenek, medyası bulunan banka sahiplerinin bu gücü kendi çıkarları için kullandığını, banka kaynaklarını kendi şirketlerine aktardığını belirterek, Hükümet'in bunun önüne geçmesine yönelik bir düzenleme düşünüp düşünmediğini sordu. 
     Devlet Bakanı Ali Babacan, banka-medya sahipliği ve bankaların kendi şirketlerine açacağı kredi konusunda dünyada değişik uygulamalar bulunduğunu anımsattı. Banka sahipliği ile medya sahipliğinin birbirinden yüzde 100 kopuk olduğu bir yapının bulunmadığını kaydeden Babacan, Türkiye'deki mevzuata göre bir bankanın öz sermayesinin ancak yüzde 25'i kadar kendi şirketlerine kredi açabilmesinin öngörüldüğünü, süreç içinde bu orana da inileceğini ifade etti. 
     
     ÖDEMELERE KAYNAK 
     İmar Bankası mudileri ve devlet iç borçlanma senedi alanlara yapılacak ödemelerin ilk dilimi için Merkez Bankası'nın Tasarruf Mevduatı Sigorta Fonu'na TMSF 2 katrilyon liralık kredi açacağını ifade eden Babacan, TMSF'nin de bu parayı Ziraat Bankası'na aktaracağını, bu süreçte TMSF ve Hazine'nin nakit kaynaklarının da devreye gireceğini anlattı. Babacan, mudilerin tasarruflarının ilk diliminin tümünü çekmesini beklemediklerini ancak tümü çekilecekmiş gibi hazırlık yapıldığını bildirdi. Babacan, toplam 36 aya yayılan dilimleri için de Hazine'nin borçlanacağını söyledi. Bu borçlanma nedeniyle faizlerin yükselmesinin söz konusu olmayacağını bildiren Babacan, böylesi durumlarda faiz yükselmesinin plan açıklandığında meydana gelebileceğini ancak, piyasalar ve uluslararası kuruluşlar tarafından olumlu bulunan ödeme planı açıklandığında faizlerde bir yükselmenin meydana gelmediğini anımsattı. 
     Babacan, Hazine bonoları satışında usulsüzlüğün bir daha yaşanmaması için önlem düşünüp düşünmediklerine ilişkin soruyu yanıtlarken de hisse senetlerinde olduğu gibi devlet iç borçlanma senetlerinde de isme saklama konusunda bir çalışma yapıldığını, bu çalışmanın hızlandırılacağını belirtti. 
     
     HİSSE SAHİBİ KÜÇÜK YATIRIMCILAR 
     CHP Tekirdağ Milletvekili Enis Tütüncü, daha önce el konulan Demirbank'ın HSBC'ye satıldığını, ancak bu ellerinde Demirbank hisse senedi bulunanlara hiçbir ödeme yapılmadığını anımsatarak bu durumda olanların mağduriyetlerinin giderilip giderilmeyeceğini sordu. 
     Devlet Bakanı Babacan, devleti yatırımlar için garanti verme konumundan çıkarmanın ve yatırımcının kendi iradesiyle tasarruflarını değerlendirmesinin ve karın da zararın tasarrufçuya ait olmasının serbest piyasanın bir gereği olduğunu belirtti. Babacan, mevduat hesaplarındaki garantiye önümüzdeki yıl sınırlama getirileceğini de anımsattı. 
     Babacan, Demirbank'ın satışından aldığı paradan kat kat fazla kaynağı, satılabilir hale gelmesi için bu bankaya aktardığını da vurgulayarak küçük hisse sahibi yatırımcılar için yapacakları hiçbir şey bulunmadığını söyledi. 
     İmarzedeler için ödemeleri düzenleyen yasa tasarısının Plan ve Bütçe Komisyonu'ndan geçmesi ile 400 bin vatandaşın mağduriyetlerinin giderilmesi yönünde bir adım atıldığını kaydeden Devlet Bakanı Ali Babacan, Hükümet'in, devletin güvenilirliği, itibarı ve devlette devamlılığın esas olduğu bilinciyle hareket ettiğini sözlerine ekledi. 
     Babacan'ın konuşmasının ardından tasarı oylanarak kabul edildi. 
     
</TEXT>
</DOC>
