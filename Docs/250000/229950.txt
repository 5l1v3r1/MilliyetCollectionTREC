<DOC>
<DOCNO> 229950 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/09/son/sonsiy07.html </URL>
<DATE> 2004/04/09/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Selvi "CHP'nin yıpratılması ne ülkeye ne demokrasiye yarar getirir'' 
</HEADLINE>
<TEXT>

     CHP Genel Başkan Yardımcısı ve Eskişehir Milletvekili Cevdet Selvi, ''CHP'nin bilerek, kasıtlı, ısrarlı ve gerçeklerle bağdaşmayan şekilde yıpratılması ne ülkeye ne de demokrasimize yarar getirir'' dedi. 
     Selvi, AA muhabirine yaptığı açıklamada, yerel seçim sonuçlarının CHP tarafından değerlendirilmesinin doğal ve gerekli bir durum olduğunu belirterek, bir seçimin tek nedene bağlı olarak sonuçlanmayacağını, sonucu etkileyen pek çok iç ve dış faktörlerin bulunduğunu kaydetti. 
     Değerlendirmelerin yetkili organlar tarafından sürdürüldüğünü anlatan Selvi ''Önemli olan CHP'nin kendi sorunlarını kendisi çözmesidir. Partiyi yıpratarak, partiyi parçalamak ve kendi istedikleri bir yapıya dönüştürmek isteyenlerin etkisi altında kalınmamasıdır'' dedi. 
     
     ''PARTİ İÇİ MUHALEFET OYUNLARA ALET OLMAMALI'' 

     Selvi, ''tek muhalefet partisi CHP'nin bilerek, kasıtlı, ısrarlı ve gerçeklerle bağdaşmayan şekilde yıpratılmasının ülkeye ve demokrasiye yarar getirmeyeceğini'' savunarak, parti içi muhalefetin de oyunlara alet olmaması gerektiğini bildirdi. 
     CHP'nin her olumlu eleştiri ve önerilerden yararlanarak, iktidar yolunda sorumlu, istikrarlı ve kararlı şekilde mücadelesini sürdüreceğini belirten Selvi, şöyle devam etti 
     ''AKP'nin tek parti iktidarına halkın tanıdığı avansın sonuna geldiğini, uyguladığı politikaların halkın beklentilerine yanıt veremeyeceği açıkça görülmeye başlanmıştır. Bu nedenle CHP'nin önü büyük bir hırs ve telaşla şimdiden kesilmek istenmektedir. CHP örgütü, birikimi ve bilinciyle bu güçlükleri aşacak, görev ve sorumluluğunu yerine getirecek güçte bir partidir.'' 
     
</TEXT>
</DOC>
