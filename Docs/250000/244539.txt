<DOC>
<DOCNO> 244539 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/01/son/sontur11.html </URL>
<DATE> 2004/06/01/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Terör örgütü operasyonu... 4 kişi yakalandı, 14 kanlı olay aydınlatıldı 
</HEADLINE>
<TEXT>

     Ordu ve Sivas'ta 3 asker ile 1 polisin de aralarında bulunduğu 16 kişinin öldürülmesi eylemlerine karıştıkları öne sürülen 2 kişi ile bunlara yardım ve yataklık ettikleri belirtilen 4 kişi, patlayıcı maddelerle birlikte yakalandı. 
     İstanbul Terörle Mücadele Şube Müdürlüğü'nden yapılan açıklamada, MİT Bölge Başkanlığı ile koordineli olarak 28 Mayıs 2004 tarihinde gerçekleştirilen operasyonda, ''yasadışı bölücü terör örgütünün İran-Irak sınırında bulunan kamplarında siyasi ve askeri eğitim aldıktan sonra, sansasyonel eylemlerde bulunmak üzere İstanbul'a gönderilen 2 kişinin yakalandığı'' bildirildi. 
     Açıklamada, operasyonun sürdürülmesi sonucunda, örgüt mensuplarına yardım ve yataklık ettikleri belirlenen 4 kişinin daha gözaltına alındığı belirtildi. 
     Açıklamada, yakalanan örgüt mensuplarının kaldıkları hücre evde ve gösterdikleri yerde, toprağa gömülü halde, 2 kilogram ağırlığında C-4 patlayıcı madde, 2 kilogram DNT ve TNT patlayıcı madde, 50 gram siyanür, 8 adet boru bomba kalıbı, 18 adet elektrikli fünye, 20 metre boyunda infilaklı fitil, bol miktarda bomba yapımında kullanılan elektronik malzeme, 3 adet sahte kimlik ile bomba yapımıyla ilgili örgütsel doküman ele geçirildiği ifade edildi. 
     
     KANLI EYLEMLER 

     Aynı açıklamada, yakalanan kişilerle ilgili yürütülen soruşturma sonucu, şu olayların aydınlatıldığı bildirildi 
     ''- 15 Ağustos 1997'de, Mesudiye-Koyulhisar karayolunun kesilerek 1 polis memurunun şehit edilmesi, silahının ve vatandaşlara ait ziynet eşyasının gasp edilmesi, - Ağustos 1997'de, Ordu'nun Aybastı ilçesinde güvenlik kuvvetleriyle silahlı çatışmaya girilmesi, - Temmuz-Ağustos 1997'de, Ordu'nun Gölköy ilçesi Hisarcık Köyü'nün basılarak 2 kadının öldürülmesi ve 1 çocuğun yaralanması, - Eylül 1997'de, yine Hisarcık Köyü'nde geçici köy korucusunun evinin basılarak silahının gasp edilmesi, - Eylül 1997'de, Ordu'nun Aybastı ilçesi Sarıyer Köyü'nde güvenlik kuvvetleri ile çatışmaya girilmesi, - 10 Mart 1998'de, Ordu'nun Göller beldesi civarında güvenlik kuvvetleri ile çatışmaya girilmesi, - Haziran 1998'de, Tokat kırsal alanında güvenlik kuvvetleriyle silahlı çatışmaya girilmesi, - Haziran 1998'de, Sivas'ın Divriği ilçesi kırsal alanında bir çobanın öldürülmesi ve elektrik trafosunun tahrip edilmesi, - 12 Temmuz 1998'de, Sivas Çayözü Köyü'nün basılarak 4 vatandaşın öldürülmesi, - 1998 yılı son aylarında, Sivas'ın kırsal alanında 1 bayanın öldürülmesi, köyde bulunan inşaat şantiyesinin basılarak köprünün yıkılması ve araçların yakılması, - 1999 yılı başlarında, Sivas'ın Suşehri ilçesi kırsal alanında karayolunun kesilerek 2 vatandaşın öldürülmesi, - 2 Mayıs 1999'da, Ordu'nun Mesudiye ilçesinde 1 çobanın boğularak öldürülmesi, - 15 Mayıs 1999'da, Ordu'nun Mesudiye ilçesi kırsal alanında askeri araca ateş açılarak, 1 uzman çavuş ve 2 erin şehit edilmesi ile 1 erin yaralanması, - 1999 yılı Temmuz ayında, Sivas'ın Doğanşar ilçesinde bir şantiyenin basılarak 1 bekçinin öldürülmesi ve 7 aracın yakılması.'' Polisteki işlemleri tamamlanan 6 kişi, daha sonra İstanbul DGM Cumhuriyet Başsavcılığı'na sevk edildi. 
     Polis yetkilileri, Kağıthane'deki bir hücre evde yakalanan terör örgütü PKK KONGRA-GEL üyesi Erdal Özdoğan ve Hüseyin Yaşar'ın, İstanbul'da gerçekleştirilecek eylemleri planladıklarını ve Kandil Dağı'ndaki kampta bulunan örgütün üst düzey sorumlularından ''Kemal'' kod adlı Murat Karayılan'dan talimat beklediklerini bildirdiler. 
     Patlayıcı maddelerin Kağıthane Sanayi Mahallesi Mezarlığı'nda toprağa gömülü halde bir çuval içinde bulunduğunu kaydeden yetkililer, sanıklarla birlikte ele geçirilen siyanürün de, yakalanma riski karşısında kendilerini öldürmeleri için bizzat Karayılan tarafından verildiğini kaydettiler. 
     Bu operasyonun, söz konusu örgüte yönelik son 5 yılda düzenlenen en büyük operasyon olduğunu vurgulayan yetkililer, halkın toplu olarak bulunduğu yerlere yapılması planlanan saldırıların bu operasyonla önlendiğine dikkati çektiler. 
     Bu arada, operasyon kapsamında ele geçirilen malzemeler arasında, Murat Karayılan'ın örgüt mensuplarıyla birlikte toplu halde Kandil Dağı'nda çektirdiği fotoğraflar ile yine örgüt üst düzey yöneticilerinden Osman Öcalan, İlknur Şen, Duran Kalkan ve Ali Rıza Altun'un silahlı fotoğraflarının yer aldığı görüldü. 
     
</TEXT>
</DOC>
