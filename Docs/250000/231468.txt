<DOC>
<DOCNO> 231468 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/son/sonyas20.html </URL>
<DATE> 2004/04/14/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Yaz aylarında doğanlar daha şanslı... 
</HEADLINE>
<TEXT>

     İngiltere'de yapılan bir araştırma, yaz aylarında doğanların, kış aylarında doğanlara oranla daha şanslı olduklarını ortaya çıkardı. 
     Hertfordshire Üniversitesi'nde çalışan Profesör Richard Wiseman'ın, 40 bin kişi üzerinde yaptığı ankete göre, mart-ağustos arasında doğanlar, eylül-şubat arasında doğanlara göre daha iyimser bakış açısına sahip oluyor. 
     Araştırma, mayıs ayı doğumluların kendilerini şanslı bulduklarını, ekim ayında doğanların ise diğerlerine oranla hayata daha karamsar baktıklarını gösterdi. 
     Ankete katılan mayıs ayı doğumluların yüzde 50'sinin kendisini şanslı bulduğu, ekim ayında doğanların ise yüzde 43'ünün, ''Kendinizi şanslı buluyor musunuz '' sorusuna olumlu cevap verdiği belirtildi. 
     Profesör Wiseman, anketin, katılanların doğum ayları ve kendilerini şanslı bulup bulmadıkları sorularak yapıldığını ve kış aylarında doğanların, daha iyimser düşünerek şanslarını kendilerinin yaratabildiğini söyledi. 
     Wiseman, ebeveynlerin yaz ve kış aylarındaki yaşam tarzları ile ruh hallerinin de yeni doğan bebekleri üzerinde etkisi olabileceğini kaydetti. 
     Profesör Jayanti Chotai de, meslektaşının görüşüne katılarak, güneş ışığı ve ısıyla beraber çevre faktörlerinin, doğum döneminde, insan vücudunun biyolojik sisteminin tamamını etkileyebileceğini ve etkinin erişkin dönemlere de yansıyabileceğini belirtti. 

     
</TEXT>
</DOC>
