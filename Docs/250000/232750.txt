<DOC>
<DOCNO> 232750 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/19/son/sondun39.html </URL>
<DATE> 2004/04/19/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Denktaş Gül'e üzülerek yanıt verdim... 
</HEADLINE>
<TEXT>

     KKTC Cumhurbaşkanı Rauf Denktaş, Kıbrıs Türk halkının 24 Nisan Cumartesi günü yapılacak referandumda devletini, egemenliğini ve şehitlerini düşünerek oy vermesi gerektiğini belirtti. Denktaş, halkın yanıltılması durumunda sorumluluğun kendilerine değil, oyların ''evet'' çıkması yönünde telkinde bulunanların olacağını söyledi. 
     Referandumda ''hayır'' oyu verecek toplum örgütleri temsilcileriyle yaptığı toplantının basına açık bölümünde konuşan Denktaş, bir soru üzerine, mücadeleye devam eden insanların aklından kaybedecekleri düşüncesinin geçmediğini kaydetti. 
     Denktaş, ''evet'' sonucunun çıkması durumunda kaybedenin Kıbrıs halkı ve Türkiye olacağına işaret etti ve ''Kardak kayalıkları için mücadele eden bir vatanın gölgesindeyiz, bundan mahrum olacağımızı düşünmüyoruz'' diye konuştu. 
     ''Birden bire boşlukta bırakılmak gücümüze gidiyor'' diyen Denktaş, halka yanlış yol gösterenlerin, tarih önünde sorumlu olacaklarını söyledi. Kendi sorumluluğunun ise halka gerçekleri anlatmak olduğunu, hiçbir şeyin gerçeklerden daha güçlü olamayacağını ifade eden Denktaş, ''Yalnız bırakıldığınızı düşünüyor musunuz '' sorusu üzerine şunları kaydetti 
     ''Türk milletinin Kıbrıs deyince ayakta olduğunu biliyorum. Bütün partiler Türkiye'de Kıbrıs meselesinde bizim gibi düşünüyor, Kıbrıs'ta da halkımızın çoğunluğu bizim gibi düşünüyor inancındayız. Eğer bu halk yanıltılırsa, yanlış bir oylama yaparsa, bunda Türk hükümetinin 'Evet dense iyi olur' telkinlerinin çok büyük tesiri olacaktır, çok yazık olacaktır ve sorumluluk da bizim değil, bu telkini yapanların olacaktır.'' 
     
     İÇİNDE NE OLDUĞUNU BİLMİYORUZ 

     KKTC Cumhurbaşkanı Rauf Denktaş, halkın kendisine verilen kısa süre içinde Annan Planı hakkında yeterince bilgi sahibi olmadan referanduma gitmek zorunda bırakıldığını belirterek, ''yalnızca içinde ne olduğunun bilinmemesinin bile insanlara 'hayır' deme hakkı verdiğini'' söyledi. 
     Cumhurbaşkanlığı Köşkü'nde, 24 Nisan Cumartesi günü yapılacak referandumda ''hayır'' oyu verecek toplum örgütü temsilcileriyle biraraya gelen Denktaş, toplantının basına açık bölümünde yaptığı konuşmada, Annan Planı'nın sakıncalarına yönelik görüşlerini uzun süredir dile getirdiklerini, ancak seslerini duyan olmadığını söyledi. Denktaş, ''Sesimizi duyan olmadı, çünkü kararlar büyük yerden gelmiştir'' diye konuştu. 
     Annan Planı'nın uygulamaya konması durumunda ''Kıbrıs Türk halkının egemen değil azınlık olacağını'' ifade eden Denktaş, halka bilgilenmek için zaman tanınmadığını, bugün bile kendi önüne son değişikliklere ilişkin yeni dosyalar geldiğini belirterek, ''Okumadım, okumayacağım, böyle referandum olmaz'' dedi. 
     Kağıt üzerinde verilmiş gibi görünen hakların, derogasyonların birincil hukuk kapsamına alınamaması nedeniyle ortadan kalkabileceğine işaret eden Denktaş, ''Sadece içinde ne olduğunu bilmediğiniz için bile 'hayır' demek hakkınız'' diyerek, Türk tarafından ''hayır'' çıkması durumunda, Kıbrıs'ı bütün olarak almak isteyen AB'nin bu kez gerçekleri kabul ederek ve daha eşit koşullarda kendileriyle pazarlık etmek zorunda kalacağını kaydetti. Denktaş, ''Sonradan felaketleri göğüslemememiz için 'hayır'da ısrar ediyorum'' dedi. 
     
     ÜZÜLEREK YANIT VERDİM 

     Kıbrıs Türk halkının şehitlerine, geleceğine ve kendine karşı sorumluluğu olduğunu ifade eden Denktaş, Dışişleri Bakanı ve Başbakan Yardımcısı Abdullah Gül'e atfedilen sözlere ''üzülerek yanıt vermek zorunda kaldığını'' belirtti. Denktaş, şunları söyledi 
     ''Egemenlikler, etrafındaki başka milletlerin kendi çıkarları için kabul edilmemiş olabilir, ama egemen insan, egemen insandır. Başkasının kulu kölesi değildir. Başkasının kulu kölesi olmak istemiyorsak, şehitler pahasına kazanmış olduğumuz bu topraklara sahip çıkacağız ve elimizi devamlı olarak barış için uzatacağız. İki egemen taraf, devlet olarak dost olmak istiyoruz.'' ''Türk hükümetinden gelen seslerin kendilerini biraz şaşırtıp üzdüğünü, ancak hükümetin devletin bir kanadı olduğunu'' söyleyen Denktaş, ''Devletin tümüne ben baktığımda doğru yolda olduğumuzu görüyorum'' dedi. 
     Lord Byron'un ''Devletleri kurmak için bir saat, yıkmak için bir saat ister'' sözlerine gönderme yapan Denktaş, ''24'ü işte o gün, o saattir, o kutuya oyunuzu atarken, devletinizden vazgeçmeyi, egemenliğinizden vazgeçmeyi, şehitlerinizin uğruna öldüğü her şeyi unutmayı, mal mülk alanlar evlerini, küçük esnaflar dükkanlarını o kutuya atmakta olduklarını bilmelidirler'' diye konuştu. 
     Denktaş, Benjamin Franklin'in ''Kendi selameti için hürriyetinden vazgeçmek isteyenler, ne selameti, ne hürriyeti hak etmişlerdir'' sözlerini hatırlatarak, Kıbrıs Türk halkının birlik ve beraberliğini koruduğu müddetçe, her platformda bu davayı savunmaya hazır olduğunu da kaydetti. 
     
</TEXT>
</DOC>
