<DOC>
<DOCNO> 201196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/10/son/sonspo21.html </URL>
<DATE> 2003/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Erhan Albayrak gönderiliyor Daum UEFA Türkiye'yi cezalandırdı 
</HEADLINE>
<TEXT>

     Fenerbahçe Teknik Direktörü Christoph Daum, takımın devre arası kampını Antalya'ya alarak, Avrupa ve UEFA'ya Türkiye'nin güvenli ve konuksever bir ülke olduğu mesajını göndermek istediğini söyledi. 
     Samandıra Tesisleri'ndeki antrenman sırasında düzenlediği basın toplantısında kamp yerinin belirlenmesiyle ilgili yaşanan gelişmelere açıklık getiren Christoph Daum, İstanbul'da meydana gelen bombalama olaylarından sonra UEFA'nın Galatasaray ve Beşiktaş'ın Avrupa Şampiyonlar Ligi'ndeki bazı maçlarını tarafsız sahaya almasına eleştiride bulunarak, şöyle konuştu 
     ''UEFA, Türkiye'yi ve Türk takımlarını bir anlamda cezalandırdı. Herkes bu olaydan sonra Türkiye'nin güvenliği ve Türkiye hakkındaki düşüncelerin ne yöne gittiğini gördü. Ben de kendim aldığım kararla Türkiye'nin ne kadar güvenli ve konuksever bir ülke olduğunu vurgulamak, Avrupa ve UEFA'ya bu sinyali göndermek amacıyla kampı Türkiye'de yapma kararı aldım. Farklı yönde hareket etseydik, bu kararı destekler gibi görünürdük.'' Daum, aldıkları bu kararın Türk turizmi açısından da önemli olduğuna işaret ederek, bu anlamda da Türkiye'ye destek vermiş olduklarını kaydederek, ''Başbakan Yardımcısı Mehmet Ali Şahin gibi ben de aynı fikirlere sahibim. Fenerbahçe, Christoph Daum yönetiminde kampını Türkiye'de yapıyorsa, buranın ne kadar güvenli olduğunu belirtmiş oluruz'' diye konuştu. 
     
     KAMP 
     Alman çalıştırıcı, yinelenmesine karar verilen Çaykur Rizespor maçının büyük bir olasılıkla ikinci yarının hemen başında yapılacağını, bu nedenle dar bir hazırlık dönemlerinin bulunduğunu anlatarak, ''Dolayısıyla bu dönem içinde Efes Cup'da oynamama kararı aldık'' dedi. 
     Daum, Antalya'da yapılacak kamp için yapılacak hazırlık maçlarının yeri konusunda tüm çalışmaların tamamlandığını ifade ederek, şöyle devam etti 
     ''Efes Cup'a katılsaydık takımıma fazla yüklenmiş olacaktım. Programımızı da etkileycekti. Antalya'da karar kıldık. Biz, sözkonusu bu turnuvadan davet aldık. Benim Almanya'daki avukatıma bir davet gönderildi. Programın darlığından dolayı reddettik. Antalya'da olduğumuz süre içinde orada 100'e yakın takım bulunacak. Hazırlık maçı için onlardan yeterince öneri var. Yapmamız gereken nerede oynayacağımızı ayarlamak olacak. Çok iyi antrenman tesisleri var. Geçen yıl da Austria Wien'i çalıştırırken, burada Beşiktaş ile bir hazırlık maçı yaptık. Muhtemelen 3 hazırlık maçı yapmayı düşünüyoruz.'' 
     
     ''12 KİŞİYE KARŞI OYNUYORUZ'' 
     Alman teknik adam, Ankaragücü maçından sonra yaptığı, ''12 kişiye karşı oynuyoruz'' açıklamalarıyla ilgili soruları ise şöyle yanıtladı 
     ''Bu konuda söyleyecek yeni birşeyim yok. Ben söylediğime istinaden bunları kanıtlayabilirim de. Alınmış kararlar genelde Fenerbahçe'ye karşı daha fazla durumda. Bunu belirtmemem gerekiyordu. Çünkü herkes ne olduğunu görüyordu. Ama öyle bir an geldi ki bunu kelimelerle de dile getirmemin zamanı olduğunu düşündüm. Normalde bu benim tarzım değil. İstediğim şey diğer takımlarla Fenerbahçe'nin aynı muammeleyi görmesidir.'' Daum, oynatılmayacaksa takımdan ayrılmak istediğini kendisine söyleyen Erhan Albayrak'ın kısa süre içinde sözleşmesinin feshedileceğini belirterek, ''Erhan'a en iyi dileklerimi gönderiyorum'' dedi. 
     Bu arada Alman çalıştırıcı, ''Denizlispor maçında kazanan takımı değiştirmeyi düşünüyor musunuz '' biçimindeki soruya da ''Her ne kadar aynı oyuncularla oyuna başlasak bile yine farklı bir takım görüntüsü verecektir'' diye yanıtladı. 
     
</TEXT>
</DOC>
