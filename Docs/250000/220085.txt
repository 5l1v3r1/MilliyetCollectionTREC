<DOC>
<DOCNO> 220085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/05/son/sonspo28.html </URL>
<DATE> 2004/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Terim'den şaşırtan açıklama Ben buradayım, görevimin başındayım 
</HEADLINE>
<TEXT>

     Galatasaray Teknik Direktörü Fatih Terim, Villarreal maçı sonrası istifa imalı açıklamasıyla ilgili olarak kulüp başkanı Özhan Canaydın'a 4 seçenek sunduğunu söyledi. 
     Florya Metin Oktay Tesisleri'nde antrenman öncesi basın mensuplarının sorularını yanıtlayan Fatih Terim, yaptığı açıklama sonrası oluşan boşluğun basın tarafından doldurulduğunu, bu nedenle duruma netlik kazandırmak amacıyla konuşma gereği gördüğünü ifade ederek, ''Başkanla görüştüm. Kendisine 4 alternatif sundum. Bu alternatifler, 'bugün ayrılabilirim, seçim sonrası ayrılabilirim, sezon sonu ayrılabilirim veya beraber çalışırız' şeklindedir. Başkan Canaydın istediğini seçebilir'' diye konuştu. 
     Yaklaşan seçimler öncesi teknik direktör olarak her kim başkan olsaydı sözleşmesini önlerine sunacağını kaydeden Terim, ''Ben bugün takımın başındayım. Herkesin değerleri vardır. Antrenörlük bir meslektir, ama Galatasaray bir değerdir. Eğer hoca yenilenecekse buna da hazır olduğumu söyledim. Bu benim etik anlayışım olan meslek tavrımdır. Kim olursa olsun kontratı önüne koyup, seçime rahat gitmelerini sağlarım'' dedi. 
     
     ''DİMDİK AYAKTA, TAKIMIMIZI MAÇA HAZIRLIYORUZ'' 

     Terim, hiçbir zaman takımı bırakıp gitmediğini de dile getirerek, şunları söyledi 
     ''Dimdik ayakta, takımımızı maça hazırlıyoruz. Galatasaray'ın yararı adına herşey ortaya koyulur. Gereken de açıklanır. Biz başkanla her zaman birbirini seven, sayan iki Galatasaraylı'yız. Durum netleştiği zaman açıklamasını yaparız. Ben burada takımın yanındayım. Dün antrenmandaydım, bugün de antrenmandayım. Galatasaray'ın 100. yılı için herkesin elinden geleni yapması lazım. Biz de faydalı olanı yapmak istiyoruz.'' 
     
     'AÇIKLAMAM YANLIŞ ANLAŞILDI'' 

     Terim, UEFA Kupası 3. tur rövanş maçı sonrası yaptığı açıklamanın tam anlamıyla anlaşılamadığını da dile getirerek, ''Sanırım yanlış anlaşılma oldu. Kimi 'istifa'' dedi, kimi 'bıraktı' dedi. Galatasaray değerlerini tam manasıyla bilmeyenler yanlış algılamış olabilir. Bıraktığımız zaman da bunu açıkça söyleriz. Son derece net bir kelime'' diyerek sözlerini tamamladı. 
     
Fatih Terim'in bu sözlerinin ardından, Başkan Canaydın, yaptığı açıklamada Fatih Terim'in istifasının kabul edildiğini belirtti 
     
</TEXT>
</DOC>
