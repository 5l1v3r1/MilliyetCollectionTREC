<DOC>
<DOCNO> 249014 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/18/son/sonsiy01.html </URL>
<DATE> 2004/06/18/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Çelik "Biz kereste değiliz... Farklılıklarımız kavga nedeni olmasın" 
</HEADLINE>
<TEXT>

     Milli Eğitim Bakanı Hüseyin Çelik, ''Adem'den bu yana hiçbir insanın birbirine benzemediğini'' belirterek, ''Farklılıklarımız, kavga nedeni olmasın'' dedi. 
     Bakan Çelik, Milli Eğitim Teşkilatı ile Öğretmenevi'nde yaptığı toplantıda, çağdaş ülkelerde eğitimin çok ileri düzeylerde bulunduğunu ülkelerin kalkınmasının eğitim düzeyiyle ''at başı olduğunu'' söyledi. 
     Çelik, Elazığ'da okul öncesinde okullaşma oranının yüzde 13.7, ortaöğretimde yüzde 49, Mesleki Teknik Eğitim de ise yüzde 11.3, olduğuna dikkati çekti. 
     Kalkınmış ülkelerde eğitimde mesleki ve teknik okulların yüze 70, genel lise oranının ise yüzde 30 olduğunu ifade eden Çelik, ''Bizde ise bunun tam tersi. Öğretmenin kalitesi ile okul donanımını artırmak zorundayız. Bunların olması için hükümetin para göndermesi en kolay yoldur. Önemli olan imkansızlıklar içinde başarıya ulaşmaktır'' diye konuştu. 
     Bütçeden ayrılan pay ve AB'den alınan kredilerle Türkiye'nin ''sözde değil özde çağ atlayacağını'' belirten Çelik, Milli Eğitim Bakanlığı'nın bütçesinin ilk defa Milli Savunma Bakanlığı'nın bütçesinden, 2 katrilyon lira fazla olduğunu söyledi. 
     Bakan Çelik, şunları kaydetti 
     ''Özlük haklarınızın ve ücretlerinizin çok iyi olmadığını biliyorum. Keşke ülkemizin durumu daha iyi olsaydı da size daha fazla ücret ödeyebilseydik. İlk geldiğimizde memurun, işçinin maaşını nasıl ödeyeceğiz diye düşünüyorduk. Ekonomi ameliyattan çıkmış, yoğun bakımdaydı. Şu anda iyileşme süreci yaşanmaktadır.'' Ülkede yaşanan farklılıkların kavga nedeni olmaması gerektiğini vurgulayan Bakan Çelik, ''Adem'den bu yana hiçbir insan birbirine benzemez. Biz kereste değiliz, tek tip olamayız farklılıklarımız kavga nedeni olmasın. Devletin görevi, bu farklılıkları en iyi şekilde yönetmektir. Tartışılmaz ortak paydalar olan vatan, bayrak gibi zeminlerde farklılıklarımız buluşabilir'' dedi. 
     Mahalli İdareler Yasası ile eğitimi mahalli idarelere bırakmak istediklerini ifade eden Bakan Çelik, önümüzdeki dönemde büyük çapta müfredat değişikliği olacağını bildirdi. 
     Elazığ'ın, 2003-2004 döneminde Türkiye ortalamasının üzerinde ödenek aldığını anlatan Bakan Çelik, ''Türkiye'nin en büyük Anadolu Öğretmen Lisesi'nin temelini Temmuz'da atacağız. 25 bin metrekare alanda, tam teşekküllü bir okul olacak'' diye konuştu. 
     Bakan Çelik, daha sonra Bosna Hersek Bulvarı'nda bulunan Baskilliler Derneği'nin açılışını yaptı Harput'ta verilen yemeğe katıldı. 
     
</TEXT>
</DOC>
