<DOC>
<DOCNO> 226203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/28/ekonomi/eko02.html </URL>
<DATE> 2004/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Telekom, yurtdışı tarifede indirime hazırlanıyor 
</HEADLINE>
<TEXT>

   Yurtdışı telefon görüşmelerindeki geliri yüzde 24.1 oranında azalan Türk Telekom, telefon trafiğinin artırılması için piyasa koşulları ve lisans rejimine göre tarifelerini gözden geçirecek 
      GÜLÇİN ÜSTÜN Ankara 
   
   Telekomünikasyon sektöründe yaşanan serbestleşme sonrasında bir yandan özel sektörle yarışmak için kolları sıvayan, bir yandan da özelleştirmeye hazırlanan Türk Telekom TT , 2003'teki durumunu değerlendirmeye aldı. 
   Hazırlanan raporda, TT'nin 2003'te uluslararası telefon görüşmeleri gelirinin yüzde 21.4, şehiriçi telefon kontör trafiğinin ise yüzde 19.1 oranında azaldığı kaydedildi. Raporda uluslararası telefon trafiğinin artırılması için, uygulanacak lisans rejimi ve piyasa koşullarına göre tarifelerin gözden geçirilmesi gerektiği ifade edildi. 
   2003'e ait finansal verilerini değerlendirmeye alan TT'nin, toplam telefon kontör trafiğinde yüzde 7.9'luk bir azalma olduğu dikkat çekti. 
   
   Giderler arttı 
   Uluslararası görüşmelerdeki azalma nedeninin uluslararası kaçak görüşmelerin artması olduğu belirtilirken, internet gelirlerinin ise yüzde 51.2 yükseldiği kaydedildi. Buna göre 2002'de 340 trilyon lira olan internet gelirleri, 2003'de 513 trilyon liraya çıktı. 
   TT'nin personel sayısını yüzde 3.7 azalmayla yaklaşık 3 bin kişi azaltmasına rağmen, personel başına aylık ortalama gideri yüzde 31.5 oranında arttı. Raporda, aylık ortalama kişisel personel giderinin 2 milyar 2 milyon lira, toplam personel giderlerinin de 449 trilyon lira olduğu bildirildi. 
   
   7.5 katrilyon gelir 
   Rapora göre, TT GSM firmalarıyla imzalanan arabağlantı sözleşmeleri çerçevesinde firmalara 748 trilyon lira ödemede bulunurken, firmalardan 330 trilyon lira tahsil edildi. Telefon abone sayılarında yüzde 0.1 artış sağlayan TT'nin, net gelirinin yüzde 29.5'lik bir artışla 7 katrilyon 593 trilyona ulaştığı kaydedildi. 
   
   
</TEXT>
</DOC>
