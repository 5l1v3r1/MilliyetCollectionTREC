<DOC>
<DOCNO> 229260 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/son/sondun48.html </URL>
<DATE> 2004/04/07/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Irak'ta Şiilerin başlattığı ayaklanma tüm ülkede etkisini gösteriyor... 
</HEADLINE>
<TEXT>

     Irak'ta geçen hafta Şiilerin Amerikan güçlerine karşı başlattığı ayaklanmayla artan şiddet neredeyse tüm ülkeye yayılıyor. Amerikan deniz piyadelerinin Sünni direnişçilerle çatıştığı Felluce'de bir cami, bugün bir Amerikan helikopterinden atılan üç füzeyle vuruldu. 
     Görgü tanıkları, yaklaşık 40 kişinin öldüğünü kaydederken, araçlarla olay yerinden cesetlerin ve yaralıların taşındığı, can kaybı konusunda henüz kesin bilgi olmadığı kaydedildi. 
     Olay yerindeki AP ajansının bir muhabiri, Abdülaziz El Samarra camisini çevreleyen duvarın bir bölümünün yıkıldığını, caminin kendisinin hasar görmediğini bildirdi. 
     Halkın ikindi namaz için toplandığı sırada düzenlendiği belirtilen saldırıda ölenlerin cesetleriyle, yaralıların özel araçlarla geçici olarak hastaneye dönüştürülen evlere taşındığı belirtiliyor. 
     Irak'ın kuzeyindeki Kerkük'ten, ülkenin en güneyine kadar olan bölgede Şii ve Sünni ayaklanmasının yoğunlaşması çerçevesinde son gün içinde Felluce ve yakınındaki Ramadi'deki çatışmalarda bugün toplam 12 Amerikan deniz piyadesi öldürüldü. 
     Cami saldırısına kadar bölgeden gelen haberlerde sadece Ramadi ve Felluce'deki çatışmalarda en az 30 Amerikan askerinin, 150'den fazla Iraklının öldüğü bildirildi. 
     ABD karşıtı yoğunlaşan direniş Irak'ın kuzeyindeki kentlere de sıçradı. 
     Bağdat'ın kuzeyindeki Bakuba'da bir Amerikan helikopterinin açılan küçük çaplı ateş sonucu zorunlu iniş yapmak zorunda kaldığı açıklanırken, başkent Bağdat'ın batısındaki çatışmalarda 12 kişinin öldüğü haber verildi. 
     Çatışmalarda çok sayıda Iraklı da yaralanırken, camilerden Amerikalılara karşı kutsal savaş çağrıları yapıldığı ve kadınların silahlandığı da bölgeden gelen haberler arasında yer aldı. 
     Amerikan deniz piyadeler ''Sünni üçgeni'' içindeki Ramadi ve Felluce kentlerinde kontrolü sağlamak için çalışırken, Amerikan askerleriyle Şii milisler arasındaki çatışmalar Bağdat'ın güneyinde Şiilerin yoğun olduğu bölgelerden, ülkenin kuzeyindeki Kerkük yakınındaki kentlere kadar sıçradı. 
     Felluce'de dün gece düzenlenen hava saldırısında Amerikan savaş uçaklarıyla 4 ev vurulurken, kentteki hastane kaynaklarına göre saldırıda 16 çocuk ve 8 kadın öldü. 
     Bağdat'ın güneydoğusundaki Kut kentinde, koalisyonda yer alan Ukrayna komutasındaki güçler dün gece Şii milislerle çatıştı. Hastane yetkililerine göre, çatışmalarda en az 12 Iraklı öldü ve 20'si yaralandı. Görgü tanıklarına göre de, yabancı bir güvenlik şirketi için çalışan bir İngiliz de silahlı kişilerce öldürüldü. 
     Ukrayna Savunma Bakanlığı ise bu sabah birliklerinin, Şii milislerle gece boyunca süren çatışmalar sonucu Kut kentinden çekilmek zorunda kaldığını bildirdi. 
     Şii lider Mukteda Sadr yandaşlarının koalisyon güçleriyle çatıştığı güneydeki Nasiriye, Amara, Kut ve Kerbala'da geçep Pazar gününden bu yana 150'den fazla kişinin öldüğü bildiriliyor. 
     
</TEXT>
</DOC>
