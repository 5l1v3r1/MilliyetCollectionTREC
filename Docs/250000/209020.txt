<DOC>
<DOCNO> 209020 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/16/son/sondun03.html </URL>
<DATE> 2004/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'un seçimdeki muhtemel rakiplerinden Dean güçleniyor 
</HEADLINE>
<TEXT>

     ABD'de kasım ayında yapılacak başkanlık seçimi öncesinde muhalefetteki Demokrat Parti'nin başkan adaylarından Carol Moseley Braun yarıştan çekildi. Demokratların başkan adayının belirleneceği Iowa eyaletindeki sembolik önseçimlere 3 gün kala Beyaz Saray yarışından kopan Braun, adaylardan eski Vermont Valisi Howard Dean'i desteklediğini açıkladı. 
     Anketlerde hiçbir zaman çift haneli sayılara ulaşamayan tek bayan aday Braun, seçmenlerinden Dean'i desteklemelerini isteyerek, meydanı tamamen erkek adaylara bıraktı. 
     1992'de senatör seçilen Braun, 1998'e kadar Amerikan Senatosu'nun tek siyah kadın üyesi olarak görev yaptı. 1996'da Nijerya'nın insan hakları ihlalleriyle suçlanan diktatörü Sani Abacha ile görüştüğü için eleştirilen Braun, 2. kez senatör seçilemeyince Clinton yönetimince Yeni Zelanda'ya büyükelçi atandı. 
     Anketlerde birinci görünen Howard Dean, Braun'un desteğinden memnuniyet duyduğunu bildirdi. 
     Bu arada, Howard Dean'e destek verenlerin sayısı giderek artıyor. 
     Eski Başkan adayı ve Başkan Yardımcısı Al Gore'un daha önce desteğini alan Dean'in yardımcıları, Iowa'daki seçimler öncesindeki gece eski Başkan Jimmy Carter'ın da Dean'e desteğini açıklayacağını bildirdiler. 
     Iowa eyaletinde pazartesi günü yapılacak ve sembolik önem taşıyan ilk önseçimler öncesindeki anketlerde, Demokrat Parti'nin sol kanadının adayı olan liberal Howard Dean, en yakın rakibinin üç puan önünde gösteriliyor. Ülke çapındaki anketlerdeyse Dean, başta gösterilirken, ikinci sırada eski NATO Başkomutanı emekli Orgeneral Wesley Clark bulunuyor. 
     
</TEXT>
</DOC>
