<DOC>
<DOCNO> 247898 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/14/son/sontur49.html </URL>
<DATE> 2004/06/14/ </DATE>
<TIME> 22.18 </TIME>
<AUTHOR>  </AUTHOR>
<HEADLINE>
Irak'taki 2 Türk işçisinden 6 gündür haber alınamıyor. 
</HEADLINE>
<TEXT>

     Bir Türk firması aracılığıyla Irak'a giden Türk işçileri Murat Kızıl ve Soner Serçalı'dan 6 gündür haber alınamadığı bildirildi. 
     Adana'daki Kayteks Firması aracılığıyla, Irak'ın Felluce kentindeki ABD üssünde klima tamircisi olarak çalışmak üzere giden Murat Kızıl 26 ve Soner Serçalı'nın 27 , 6 gündür kayıp olduğu bildirildi. 
     Murat Kızıl'ın babası Osman Kızıl, oğluyla son olarak 8 Haziran Salı günü Kerkük'ten telefonla görüştüğünü belirterek, şunları söyledi 
     ''Bana Çarşamba sabahı Felluce'ye gitmek üzere Soner ve bir Iraklı mühendisle birlikte yola çıkacağını söyledi. O günden beri haber alamayınca, bugün Kayteks firmasıyla görüştüm. Bana oğlumun ve Soner'in kayıp olduğunu söylediler. Ne yapacağımızı şaşırmış durumdayız. Bugün Adana Valiliği'ne dilekçe vererek oğlumun durumuyla ilgili bizlere bilgi verilmesini istedik. Yetkilileri güveniyoruz. Oğlumun hayatından endişe duyuyoruz.'' Murat Kızıl'ın annesi Vecihe Kızıl, oğlundan haber alamadığı için bir haftadır hasta ve endişeli şekilde beklediğini belirterek, ''Oğlumun akıbetini bilmiyoruz. Bu belirsizlik bizi kahrediyor yetkililerin duyarlı davranmalarını bekliyoruz'' dedi. 
     
</TEXT>
</DOC>
