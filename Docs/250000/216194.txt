<DOC>
<DOCNO> 216194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/19/son/sondun10.html </URL>
<DATE> 2004/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İran halkı yarın sandık başına gidiyor 
</HEADLINE>
<TEXT>

     İran'da yarın yapılacak 7. meclis seçimlerinde katılım oranının ne kadar olacağı merakla beklenirken, şimdiye kadarki meclis seçimlerinde ortalama katılım oranının, bütün oylamalardaki ortalama katılım oranının altında olduğu görülüyor. 
     İran'da devrimden sonra şimdiye kadar yapılan toplam 23 oylamada ortalama katılım oranı yüzde 60,42 olurken, şimdiye kadar yapılan 6 meclis seçiminde ortalama katılım oranı yüzde ,87'de kaldı. 
     Ülkede 1905 Meşrutiyet Devrimi'nden sonra kurulan ilk meclis için yapılan seçimden 1979 devrimine kadar yapılan 5 meclis seçimi de dikkate alınırsa, cuma günü İran halkı tarihinde 12. kez meclis seçmek için sandık başına gidecek. 
     Sadece devrimden sonra yapılan referandum ve seçimler dikkate alındığında ise İran halkı 24. kez oy verecek. 
     İran'da 1 Nisan 1979'da yapılan ''Şahlık mı, İslam cumhuriyeti mi'' referandumundan sonra hazırlanan anayasa, 2 Aralık 1979'da yapılan oylamayla kabul edildi. 
     Anayasada yapılan değişiklikler de 28 Temmuz 1989'da yapılan bir referandumla onaylandı. 
     İran'da 1979 devriminden bugüne kadar bu 3 referanduma ek olarak, cumhurbaşkanlığı için 8, meclis için 6, belediye meclisi için 2, dini lideri seçme ve görevden alma yetkisine sahip uzmanlar meclisi için de 4 kez olmak üzere, toplam 23 kez seçim yapıldı. 
     
     EN YÜKSEK KATILIM CUMHURBAŞKANLIĞI SEÇİMLERİNE 
     İran'da en yüksek katılımın, anayasa referandumları dışarıda bırakılırsa cumhurbaşkanlığı seçimlerinde olduğu görülüyor. 
     8 cumhurbaşkanlığı seçiminde ortalama katılım oranı yüzde 65,27 ile bütün seçimlerdeki ortalama katılım oranından daha yüksek oldu. 
     Cumhurbaşkanlığı seçimlerinde en düşük katılım, yüzde 52, ile Ali Ekber Haşimi Rafsancani'nin ikinci kez seçildiği 11 Haziran 1993'teki 6. cumhurbaşkanlığı seçiminde olurken, en yüksek katılım oranı Muhammed Hatemi'nin ilk kez seçimi kazandığı 23 Mayıs 1997'deki 7. cumhurbaşkanlığı seçiminde yüzde 88,11 olarak kaydedildi. 
     Hatemi'nin seçildiği bu seçimdeki katılım oranı, 30-31 Mart 1979 tarihinde yapılan ''İslam cumhuriyeti referandumu''ndaki yüzde 98,31'lik oy oranı dışarıda bırakılırsa, devrimden sonra İran'da şimdiye kadar yapılan seçimlerdeki en yüksek katılım oranı. 
     
     MECLİS SEÇİMLERİ 
     Meclis seçimlerinde oy oranının ne olacağı merakla beklenirken, genel bir değerlendirme, devrimden sonra yapılan 6 meclis seçiminde ortalama katılım oranının yüzde ,78 olduğunu gösteriyor. 
     Meclis seçimlerinde en düşük katılım oranı, yüzde 41 ile 10 Nisan 1992'de yapılan 4. meclis seçimlerinde tespit edilirken en yüksek katılım oranı, yüzde 69,26 ile reformcuların kazandığı 18 Şubat 2000'deki son meclis seçiminde oldu. 
     İran'da 2000'de yapılan ve reformcuların katıldığı son meclis seçiminden önceki 3 meclis seçiminde görülen düşük katılım oranı ise dikkati çeken diğer bir nokta. 
     Katılım oranı, 1988 meclis seçimlerinde yüzde 44, 1992 seçimlerinde yüzde 41 ve 1996 seçimlerinde yüzde 56 olmuştu. 
     
</TEXT>
</DOC>
