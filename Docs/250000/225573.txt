<DOC>
<DOCNO> 225573 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/25/son/sonspo31.html </URL>
<DATE> 2004/03/25/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Fenerbahçe Gökdeniz haberlerini yalanladı 
</HEADLINE>
<TEXT>

     Fenerbahçe, 27 Mart Cumartesi deplasmanda Adanaspor ile yapacağı lig maçının hazırlıklarını, bugün tek antrenmanla sürdürdü. 
     Samandıra Tesisleri'nde, teknik direktör Christoph Daum yönetiminde gerçekleştirilen antrenmanda, taktik çalışmalar yapıldığı belirtildi. Antrenör Roland Koch yönetiminde kondisyon çalışmalarıyla başlayan çalışmanın, taktik ağırlıklı çift kale maçla sona erdiği kaydedildi. 
     Dünkü antrenmanda sağ ayağındaki sakatlığı nükseden Mehmet, çalışmaya katılmayarak tesislerde tedavi oldu. 
     Adanaspor maçının hazırlıklarını yarın öğle saatlerinde gerçekleştireceği çalışmayla tamamlayacak Fenerbahçe, akşam da uçakla Adana'ya gidecek. 
     
     GÖKDENİZ HABERİNE YALANLAMA 
     Trabzonsporlu Gökdeniz'in transferi için kulübünün 7.5 milyon dolar istediği ve Fenerbahçe'nin de öneriyi kabul ettiği biçiminde medyada yer alan haberin, gerçeği yansıtmadığı açıklandı. 
     Kulübün internetteki resmi sitesinde yapılan açıklamada, Trabzonspor Kulübü Yönetim Kurulu ile Fenerbahçe arasında böyle bir görüşme yapılmadığı bildirildi. 
     Açıklamada, ''Şampiyonluk yarışını ebedi dostluk sınırları çerçevesinde sürdüren her iki kulübün de bu tarz spekülatif ve hayal mahsulü haberlerle yıpratılmasını doğru bulmadığımızın bilinmesini istiyoruz. Önümüzdeki sezon için yapacağımız transferler, zamanı geldiğinde önce resmi yayın organlarımız FBTV, Fenerbahçe Spor Kulübü Resmi İnternet Sitesi ve Fenerbahçe Dergisi, daha sonra da ulusal medya aracılığıyla duyurulacaktır'' denildi. 
     
</TEXT>
</DOC>
