<DOC>
<DOCNO> 249511 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/21/ekonomi/eko01.html </URL>
<DATE> 2004/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Yatırımcıya değil, tüketiciye kredi 
</HEADLINE>
<TEXT>


BDDK verilerine göre, bankacılık sektörü kredilerinin toplam kredilerdeki payı yüzde 16'dan yüzde 28'e çıkarken, yatırım kredilerinin payı yüzde 7.6'dan yüzde 5.7'ye geriledi 

Türkiye ekonomisinde son bir yılda yaşanan gelişmeler, bankacılık sektörünün kredi portföyü yapısını önemli ölçüde değiştirdi. Krediler, daha çok tüketimin finansmanına gitti. Yatırım kredilerinin payı azaldı. 
Bankacılık Düzenleme ve Denetleme Kurumu'nun BDDK verilerine göre, tüketim harcamalarının finansmanına yönelik kredilerin bankacılık sektörünün toplam kredileri içerisinde, geçen yıl mart sonunda yüzde 16 olan payı, bu yıl yüzde 28'e çıktı. Yatırım kredilerinin payı ise yüzde 7.6'dan yüzde 5.7'ye geriledi. 

Artış tüketiciden geldi 
Son bir yıllık dönemde, bankaların tüm sektörlere kullandırdığı krediler ortalama yüzde 36.8 oranında arttı. Ancak bu artış büyük ölçüde tüketicilere kullandırılan kredilerden kaynaklandı. 
Türiye'nin yılın ilk dört ayında tüketici kredilerinde son bir yılda yaşanan artış yüzde 139.8'e ulaştı. 
Sektörün Mart 2003 sonunda 51.2 katrilyon lira olan yurtiçi ve yurtdışına kullandırdıkları toplam kredileri, Mart 2004 sonunda 70 katrilyon liraya ulaşırken, yaşanan 18.8 katrilyon liralık artışın 11.4 katrilyon liralık bölümü tüketimin finansmanına yönelik kredilerden kaynaklandı. Böylece, tüketici kredilerinin, kredi stoku içerisinde Mart 2003 sonunda yüzde 16 olan payı bu yıl mart sonunda yüzde 28'e yükseldi. 

Yatırımın payı azaldı 
Tüketici kredilerinin yüzde 140'a yakın arttığı son bir yılda, yatırım kredilerindeki artış sadece yüzde 1.4 olarak gerçekleşti. İhracat garantili yatırım kredilerinin 2003 yılında yüzde 3.4 olan payı yüzde 2.4'e geriledi. Diğer yatırım kredilerinin payı ise yüzde 4.2'den yüzde 3.2'ye indi. 
Yatırımların finansmanı amacıyla kullandırılan her iki kredi türünün toplam krediler içerisinde 2003 yılında yüzde 7.6 olan payı bu yıl yüzde 5.7'ye kadar geriledi. Bankaların yatırım kredileri 1.7 katrilyonu ihracat garantili, 2.3 katrilyonu da diğer yatırım kredileri olmak üzere toplam 4 katrilyon lira düzeyinde bulunuyor. 
Yatırım kredilerinin payındaki daralmaya rağmen, işletme kredilerinde son bir yılda yüzde 50.4'le önemli bir artış kaydedildi. 

Vadeler kısaldı, TL krediler arttı Kredi stokunda yaşanan önemli bir gelişmeyi ise orta ve uzun vadeli kredilerin toplam krediler içerisindeki payının yüzde 44.1'den yüzde 43.4'e kadar azalması, buna karşılık kısa vadeli kredilerin payının yüzde 55.9'dan yüzde 56.6'ya yükselmesi oluşturdu. 
Bu arada, Türk Lirası'nda TL yaşanan değerlenmeye ve önceki yıllara göre sağlanan nispi istikrara bağlı olarak kredilerin kullandırıldığı para cinsinde de TL krediler lehine değişiklik yaşandı. Mart 2003'te 20.7 katrilyon lira olan Türk Lirası krediler 40.1 katrilyona yükselirken, döviz kredileri 30.4 katrilyondan 29.9 katrilyon liraya indi. Kredi stokundaki büyüme tümüyle TL kredilerden kaynaklandı. 

Krediler hani alana gitti 2004 payı 2003 payı 
Yatırım 5.7 7.6 İşletme kredileri 18.8 17.1 İhtisas kredileri 2.7 1.4 Tüketici kredileri 16.8 6.9 Kredi kartları 11.1 9.1 Tüketim 28.0 16.0 İhracat kredileri 16.2 20.4 Menkul değer kredileri 0.1 0.0 Kıymetli maden kredileri 0.3 0.2 İskonto ve iştira senetleri 0.6 1.0 Fon kaynaklı krediler 7.1 7.9 Diğer krediler 20.5 28.4 Toplam krediler 100.0 100.0 



</TEXT>
</DOC>
