<DOC>
<DOCNO> 233419 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/son/sondun29.html </URL>
<DATE> 2004/04/21/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Estonyalılar, AB'ye giriş arifesinde şeker ve tuz stokluyor 
</HEADLINE>
<TEXT>

     AB'nin müstakbel vatandaşları Estonyalılar, ülkeleri 1 Mayıs'ta AB'ye girince fiyatların artmasından endişe duydukları için tuz ve şeker stoklamaya başladı. 
     Sovyetler Birliği'nin 1990'lı yılların başında dağılmasıyla bütün temel gıda maddelerinde başlayan kıtlık, şimdi olduğu gibi, Estonyalıları stok yapmaya yöneltmiş, bakkallar önünde uzun kuyruklar oluşmuş ve raflarda tuz bulunmaz hale gelmişti. 
     Bakkalların çoğunda satılmayan tuzu bulmak için başkent Tallinn'de birçok dükkan gezmek zorunda kalan 74 yaşındaki Aino Aida, AFP'ye yaptığı açıklamada, ''8 kilo şeker aldım, bu bana 4-5 yıl yeter, zaten şekeri çoğunlukla misafirlerim için kullanıyorum'' dedi. 
     Aida, sözlerine, ''Şekersiz yaşanabilir, ama evde tuz bulundurmak zorundasınız'' şeklinde devam etti. 
     Ülke AB'ye girdiğinde, şekerin fiyatının ikiye katlanması bekleniyor. Çünkü ülke, daha hesaplı olan dünya pazarı fiyatlarından yararlanmaya son vererek, nispeten yüksek olan AB fiyatlarını benimsemek zorunda kalacak. 
     AB'ye girmeye birkaç hafta kala, Rusça yayımlanan bir televizyon programında, komşu Letonya'da da mağazalardaki paniğin gösterilmesinin ardından, ülkenin özellikle fakir olan ve Rusça konuşanların yaşadığı doğu bölgelerinde tuza ve şekere hücum daha yoğun oldu. 
     Ülkenin kuzeydoğusunda bir köyde yaşayan Nadezde Samoylova, bakkal dükkanının 5 aylık tuz ve şeker stokunu 2 haftada sattığını belirterek, ''Şu anda durum sakinleşti, ancak önümüzdeki günlerde herhalde hiç şeker ve tuz satmayacağız'' ifadesini kullandı. 
     Sabahın erken saatlerinden itibaren oluşan tuz kuyruğunda bekleyen 50 yaşlarındaki biri, ''Bu, savaş hazırlığına benziyor, önce şeker, sonra da tuz'' dedi. 
     1.4 milyon Estonyalının dörtte birinin ortalama 65 kilo şeker stokladığı ülkede, en çok aranan gıda maddesi olan şekerden başka insanlar, tuz, un ve sirke almak için de acele ediyor. 
     Ulusal Ekonomik Araştırmalar Enstitüsü'nde çalışan Pille Liivaauk, Estonyalıların paniklerinin sadece fiyatlardaki artış beklentisinden değil, bağımsızlığın kazanılmasından ve rublenin kronla değiştirildiği mali reformdan sonra yaşadıkları kötü deneyimlerden de kaynaklandığını söyledi. Liivaauk, ''Erzak stoklamak, değişimin getirdiği belirsizliklerle başetmek için psikolojik bir destektir'' dedi. 
     Kışın arılarını beslemek için şekere ihtiyaç duyan arıcılar, yasadışı alkol fabrikaları ve ev yapımı votka sevenler de stok yapmak için harekete geçmiş durumda. 
     Bu alışveriş çılgınlığı esnafı memnun etse de hükümeti haksız kazanç elde etmenin önüne geçmek için cezai önlem almaya yöneltiyor. 
     
</TEXT>
</DOC>
