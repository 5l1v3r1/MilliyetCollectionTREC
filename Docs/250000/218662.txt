<DOC>
<DOCNO> 218662 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/29/spor/spo04.html </URL>
<DATE> 2004/02/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon'dan pişti 1-3 
</HEADLINE>
<TEXT>

   Trabzonspor, Samsunspor deplasmanında coştu. Bordo - Mavililer, üç puanı üç golle bulurken özellikle Gökdeniz'in etkili oyunuyla farklı galibiyete koştu. Fotoğraflar Serkan Hacıoğlu 
      
   Bordo - Mavililer, Rizespor'dan sonra ikinci Karadeniz derbisinden de zaferle ayrıldı. Samsun deplasmanında üç puanı Maxim pen , Fatih ve Gökdeniz'in golleri getirdi 
   
   Kenan atıldı 
   GEÇEN hafta Rizespor'u tek golle deviren Trabzonspor, dün de ligde 9. haftadan beri sahasında yenilgi yüzü görmeyen Samsunspor'u deplasmanda mağlup etti. Maça ev sahibi ekip hızlı başladı ve üst üste pozisyonlar yakaladı. 15. dakikadan sonra Trabzon oyuna denge getirdi. 29'da Fatih'in uzun topuyla buluşan Gökdeniz ceza alanında Kenan tarafından düşürüldü. Kenan kırmızı kartla oyun dışı kalırken, kazanılan penaltıyı Maxim gole çevirdi ve ilk yarının skorunu belirledi. 
   
   Muhteşem ikili 
   SAMSUNSPOR'UN on kişi kalmasından sonra rahatlayan Bordo-Mavili takım, ikinci yarıda adeta fırtına estirdi. 50. dakikada Kaptan Fatih Tekke sahneye çıktı, skoru 2-0'a taşıdı. 65'te gecenin süper starı Gökdeniz takımının üçüncü golünü ağlara gönderdi. Fatih Tekke'nin mükemmel pasıyla rakip defansın arkasına sarkan yıldız futbolcu, kaleci Shorunmu'dan da vücut çalımıyla sıyrılıp, farkı üçe çıkardı. Bu golden iki dakika sonra ise Osman ev sahibine tek sayısını kazandırdı. 
   
   Çirkin saldırı    BİR grup Trabzonspor taraftarı, Ordu - Giresun karayolu üzerinde mola verip, çay içmek için girdikleri Fenerbahçeliler Derneği'ni tahrip etti. Atılan taşlar ve kırılan camlar nedeniyle Başkan Murat Tercan'ın da aralarında bulunduğu 9 kişi hafif yaralandı. Yaralılar, hastanede ayakta tedavi edilirken, polis Perşembe ilçesinde araçları durdurup, taraftarları merkeze götürdü. 
   
   
</TEXT>
</DOC>
