<DOC>
<DOCNO> 219171 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/02/son/sondun24.html </URL>
<DATE> 2004/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ta ölü sayısı hakkında çelişkili bilgiler... 
</HEADLINE>
<TEXT>

     Irak'ın başkenti Bağdat ile Kerbela kentinde meydana gelen patlamalar sonucu ölenlerin sayısı hakkında çelişkili açıklamalar yapılıyor. 
     Kerbela polis şefi Raid Nebil, kentin en büyük iki türbesinde meydana gelen patlamalarda ölü sayısının 70'i geçtiğini söylerken, bir diğer polis yetkilisi 31 kişinin öldüğünü söyledi. 
     Nebil, ölenler arasında Iraklıların yanı sıra İranlıların da bulunduğunu kaydetti. 
     Kerbela'daki patlamalarla eşzamanlı olarak Bağdat'ta meydana gelen patlamalar da çok sayıda ölüme yol açtı. 
     Patlamalar, Şiilerin yoğun olarak yaşadığı bölgede bulunan İmam Musa El Kasım türbesinde oldu. 
     Hastane kaynakları en az 75 kişinin öldüğünü açıklarken, Irak Sağlık Bakanı Hudayir Abbas ölü sayısını 58, Amerikan ordusu ise en az 10 olarak verdi. 
     Irak Sağlık Bakanı Hudayir Abbas, ''Dört hastaneye gittim, buralarda 58 ölü ve 128 yaralı vardı, ancak bu sayı artabilir'' dedi. 
     Amerikan ordusundan yapılan açıklamadaysa türbeye 4 havan topu atıldığı ve 10 kişinin öldüğü, 100 kişinin yaralandığı belirtildi. 
     Ordu sözcüsü, havan toplarının bilinmeyen bir yerden atıldığını ve türbeyle civarına düştüğünü söyledi. 
     
</TEXT>
</DOC>
