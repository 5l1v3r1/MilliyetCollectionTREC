<DOC>
<DOCNO> 245677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/06/guncel/axgun02.html </URL>
<DATE> 2004/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Karaca'nın 'kozmetik' isyanı 
</HEADLINE>
<TEXT>


Dünya Çevre Günü nedeniyle düzenlenen etkinlikte TEMA Vakfı Başkanı Karaca, aşırı tüketime neden olan kadınları eleştirerek, "Kozmetiğe 460 milyar dolar harcanıyor. Sürüyorsun gidiyor ve yüzün kötüleşiyor" dedi 

ANKARA Milliyet 

TEMA Vakfı Başkanı Hayrettin Karaca, "Kozmetiğe 460 milyar dolar harcanıyor. Kozmetik firmaları ürünler çıkarıyor. Yüzüne sürüyorsun gidiyor, bir daha sürüyorsun. Yüzün gittikçe daha kötüleşiyor" dedi. Dünya Çevre Günü nedeniyle Çankaya Belediyesi, TEMA Vakfı, Ziraat Mühendisleri Odası ve Kavaklıderem Derneği'nce düzenlenen "Çankaya ve Çevre, Sorunlar ve Çözüm Arayışları" etkinliğinde "Çankaya Dünya Gönüllüsü" ödülü Milliyet gazetesi yazarı Can Dündar'a verildi. 
Törende konuşan Karaca, yüzlerini boyayarak, aşırı tüketime neden oldukları iddiasıyla kadınları eleştirerek, çevreye zarar veren ürünlere harcama yapıldığını vurguladı. Karaca, "Dünyada, silaha 700 milyar dolar, reklama 480 milyar dolar, kozmetiğe de 460 milyar dolar harcanıyor. Tamamen tüketiyoruz. Onlar zaten bunu istiyor. Kozmetik firmaları ürünler çıkarıyor. Yüzüne sürüyorsun, gidiyor, bir daha sürüyorsun. Yüzün gittikçe daha kötüleşiyor. Bu sefer yeniden sürüyorsun. O ürünü bol bol tüketiyorsun" dedi. 

'Üretmeden nasıl ödeyeceğiz ' 
Türkiye'nin tüketim toplumuna dönüştürülerek IMF'ye borçlu konumuna getirildiğini belirten Karaca, "Üretmeden borcumuzu nasıl ödeyeceğiz Mustafa Kemal Atatürk'ün dediği gibi, bugün ekonomimizi, yarın da istikbalimizi kaybederiz" diye konuştu. 
Aynı saatlerdeki başka toplantıda konuşan Çevre ve Orman Bakanı Osman Pepe, Türkiye'nin yaşadığı çevre sorunlarına dikkat çekerek şöyle konuştu "Her tüketimin maliyeti var. Arkamızı dönerek kurtulduk sanıyoruz. Bu rüzg ra tükürmek gibi bir şey. Yarın kalkınmış büyük Türkiye'nin insanının karnını doyurabilecek tarım arazileri sanayi istilasıyla karşı karşıya kalıyorsa, yeraltı suları çekiliyorsa... Bu ne demek biliyor musunuz ülke elden çıkıyor, ülke çölleşiyor." 
Kirlenme nedeniyle "cennet gibi bir ülkenin" yaşanmaz hale getirildiğini anlatan Pepe, Türkiye'de yılda yaklaşık 1 milyar euro'luk çevre yatırımı yapıldığını ancak AB'ye uyum sürecinde bunun artırılması gerektiğini kaydetti. 


</TEXT>
</DOC>
