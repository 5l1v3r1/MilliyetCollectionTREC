<DOC>
<DOCNO> 223530 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/18/son/sonspo32.html </URL>
<DATE> 2004/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
İspanyol futbolu, terör kurbanlarına saygı gösteriyor... 
</HEADLINE>
<TEXT>

     İspanya'da 2003-2004 sezonu Kral Kupası'nı Real Madrid'i 3-2 yenerek kazanan Real Zaragoza takımı, 11 Mart'taki terör saldırısında ölenlerin anısına saygı için kutlamaları ağustos ayına ertelediğini açıkladı. 
     Zaragoza kentinde dün akşam bazı taraftarlar meydanlara çıkarak takımlarının Kral Kupası'nı 6. kez müzesine götürmesini kutlasa da Real Zaragoza Kulübü, resmi kutlamanın terör kurbanlarına saygıdan dolayı yapılmacağını açıkladı. 
     Kulüp tarafından verilen bilgide, Kral Kupası'nın kutlamasının ağustos ayında 2004-2005 sezonun açılışında yapılacağı duyuruldu. Futbolcuların yalnızca taraftarlar için bu hafta ligde yapacakları Espanyol maçı öncesinde La Romareda Stadı'nda kupayla turlayacakları bildirildi. 
     Öte yandan Atletico Madrid ve Real Madrid takımları arasında 18 Nisan'da yapılacak lig maçının stat hasılatının teröre kurban veren ailelere bağışlanacağı açıklandı. 
     Real Madrid Kulübü Başkanı Florentino Perez, basına verdiği bilgide, ayrıca teröre kurban veren ailelere yardım amacıyla özel bir maç organize edeceklerini ancak şu an için takımın tek bir çarşamba gününün bile boş olmadığını söyledi. 
     
</TEXT>
</DOC>
