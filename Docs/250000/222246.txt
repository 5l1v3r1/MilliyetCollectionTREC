<DOC>
<DOCNO> 222246 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/14/son/sonsiy07.html </URL>
<DATE> 2004/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP'li Sav Köksüzlere Türkiye'yi bırkamayacağız... 
</HEADLINE>
<TEXT>

     CHP Genel Sekreteri Önder Sav, Mahalli İdareler Genel Seçimleri'nin yapılacağı 28 Mart'ı ''hesaplaşma günü'' olarak nitelendirerek, ''CHP'nin kökünü arayan köksüzlere Türkiye'yi bırakmayacağız'' dedi. 
     CHP Keçiören İlçe Teşkilatı'nda düzenlenen toplantıda konuşan Sav, yerel seçimlerin mevcut iktidarı değiştirme değil, iktidara ''yaptıklarının hesabını sorma seçimi'' olduğunu belirterek, seçmenin böyle bir sorumlulukla yüz yüze olduğunu kaydetti. 
     ''Yolsuzlukları önlüyoruz deyip yolsuzluk yapanlar, Tekel'i, Tüpraş'ı satanlar ve başka kurumları satmaya çalışanlarla seçmen 28 Mart'ta baş başa kalacaktır'' diyen Sav, şöyle konuştu 
     ''Türkiye'ye 30 yılda yaşamadıklarını yaşatanlar, ulusal bütünlüğünü tehlikeye sokanlar, Lozan'da bile başı dik duran Türkiye'nin bugün Kıbrıs'ta başını bükenlerle hesaplaşma günüdür. Demokratik, laik Cumhuriyet'i çağdışı teokratik düzene taşımaya çalışanlarla hesaplaşma günüdür. 
     Ankara'yı, 'minareler süngümüz, kubbeler miğferimiz, camiler kışlamız' diyenlere asla teslim etmeyeceğiz. CHP'nin kökünü arayan köksüzlere Türkiye'yi bırakmayacağız.'' CHP Ankara Büyükşehir Belediye Başkan Adayı Yılmaz Ateş de konuşmasında, CHP'nin Türkiye'ye demokrasi getiren bir parti olduğunu ifade ederek, ''Bugün bütün siyasi partiler halka gidiyorsa, ülkede demokrasi varsa bunun kurucusu CHP'dir'' dedi. 
     
     ''ATATÜRK İLKELERİNE İNANANLARDAN OY İSTİYORUM'' 

     Ülkenin birlik, bütünlük ve dirliğinden yana olanlar ile Atatürk ilke ve devrimleriyle kavgası olmayanlara seçimlerde başarı dileyen Ateş, şöyle devam etti 
     ''Biz bir kadroyuz. Halka hizmet etmek istiyoruz. Atatürk ilkelerine inanan herkesten oy istiyoruz. Ankara, 10 yıllık karanlık dönem yaşadı. Bu karanlık dönemi sona erdireceğiz, buna adımın Yılmaz Ateş olduğu gibi inanıyorum. Demokratik, laik Cumhuriyet'i yaşatmak isteyenlerin ortak rakibi AK Parti'dir. Biz, Ankara'yı 5 yıllığına yönetmek istemiyoruz, CHP'ye iktidar yolunu açmak istiyoruz. Ankara'yı aldığımız gün, ilk seçimde CHP'yi iktidara taşımak namus borcumuz olacaktır. Hedefimiz Ankara'da iktidar, Türkiye'de iktidardır.'' Ateş, bir gazetecinin, ''Ankara Büyükşehir Belediye Başkanı Melih Gökçek, Murat Karayalçın'ın seçimlere 3 gün kala sizin lehinize büyükşehir belediye başkan adaylığından çekileceğini iddia etti. Bunu nasıl değerlendiriyorsunuz '' sorusuna, ''Ben bu tür varsayımlarla ilgili değilim. Gece gündüz çalışarak Ankaralılarla buluşmaya çalışıyorum. Bu takdir kendilerinindir. Bana ulaşan bir bilgi yok. Ben kendi çalışmalarımı bir başka partinin adayının duruşuna, kararına göre belirlemiyorum'' yanıtını verdi. 
     
</TEXT>
</DOC>
