<DOC>
<DOCNO> 218112 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/27/ekonomi/eko05.html </URL>
<DATE> 2004/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya ve Fransa bastırdı dolar yükseldi 
</HEADLINE>
<TEXT>

   Almanya Başbakanı Schröder'in, 'Euroya müdahale edin' çağrısına Fransa'dan destek gelince euro - dolar paritesi 1.2458'e düştü 
   EKONOMİ SERVİSİ 
   
   Almanya Başbakanı Gerhard Schröder, euronun dolar karşısındaki güçlü durumundan memnun olmadığını belirterek, Avrupa Merkez Bankası'na AMB müdahale etme çağrısında bulundu. Dolar - euro paritesinin Avrupa için tatmin edici olmadığını belirten Schröder, bankanın olası bir faiz oranı değişikliğini düşünmesi gerektiğini söyledi. 
   Schröder, Financial Times'a verdiği demeçte şunları kaydetti 
   "Dolar - euro paritesi tatmin edici değil. En azından Avrupalılar için. AMB'nin euro ve dolar arasındaki ilişkinin, ihracata yardımcı olmadığını anladığına inanıyorum. AMB'nin bağımsızlığına saygım var ama euro faiz oranları doğru seviyelerde mi, bu düşünülecektir." 
   
   Dolar yükselişe geçti 
   Fransa Başbakanı Jean - Pierre Raffarin de Schröder'in faiz oranlarının düşürülmesi ve ekonominin resesyona sürüklenmesinin engellenmesi konusundaki düşüncelerine katıldığını açıkladı. Schröder'in ABD Başkanı George W. Bush'la yapacağı görüşme öncesi yaptığı açıklamalar ve Raffarin'in verdiği destek piyasaları etkiledi. 
   Geçen hafta euro karşısında 1.2900'u aşarak tarihi dip seviyesine inen dolar, salı günü New York'ta 1.2502'ye ve dün de Londra'da 1.2458 seviyesine ulaştı. Doların değeri yen ve sterlin karşısında da arttı. 
   
   
</TEXT>
</DOC>
