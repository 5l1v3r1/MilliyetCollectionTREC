<DOC>
<DOCNO> 201999 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/14/son/sondun27.html </URL>
<DATE> 2003/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Blair Şimdi kutlama zamanı... 
</HEADLINE>
<TEXT>

     İngiltere Başbakanı Tony Blair, Irak'ta kutlama zamanı olduğunu söyledi. 
     Blair, başkent Londra'nın Downing sokağındaki makamında yaptığı kısa açıklamada, Saddam'ın yakalanmasında rol oynayan koalisyon birliklerini övdü ve Saddam döneminde hayatını kaybeden Iraklıları andı. 
     Tony Blair, ''Saddam'ın iktidarı döneminde ölen ve toplu mezarlarda bulunan 400 bin insandan geriye kalanları, tüm Iraklıları hatırlayalım. Kutlamanın zamanı, ancak ileriye bakmanın, birleşmenin ve uzlaşmanın da zamanı'' diye konuştu. 
     Saddam yanlılarının, davalarının boşa olduğunu anlayacaklarına inandığını belirten Blair, ''Iraklıların barış içinde yaşamaktan ve diktatörlüğün yerine özgürlüğü koymaktan başka arzuları yok'' dedi. 
     Saddam döneminde acı çeken Iraklıların, devrik liderin yakalanmasının faydalarını göreceklerini de belirten Blair, ''Müslümanlar Saddam'ın kurbanlarıydı, Müslümanlar bugün Irak'ta onun yakalanmasından kazanç sağlayacaklar'' dedi. 
     
     BİR DÖNEM KAPANDI 

     İngiltere Başbakanı Tony Blair, ''Saddam Hüseyin'in iktidarının bittiğini ve geri gelmeyeceğini'' söyledi. 
     Blair, başkent Londra'nın Downing sokağındaki makamında yaptığı kısa açıklamada, ''Saddam'ın, iktidarının terör, bölünme ve hainlik anlamına geldiği yerde yakalanması, tüm Irak halkına birlik, barış ve uzlaşma getirecek'' dedi. 
     Irak savaşında ABD Başkanı George Bush'un yakın müttefiki olan Blair, ''Irak halkı şimdi, Saddam'ın hain yönetiminin gerçekten bittiğine inanabilir'' dedi. 
     Blair, Saddam'ın kaderinin ne olacağına Irak halkının karar vereceğini söyledi. 
     
</TEXT>
</DOC>
