<DOC>
<DOCNO> 201623 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/12/son/soneko39.html </URL>
<DATE> 2003/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan IMF'den icra direktörleri toplantısının yapılmasını istedik 
</HEADLINE>
<TEXT>

     Devlet Bakanı Ali Babacan, dün gece Bankalar Yasası'nın da Meclis'ten geçmesinin ardından, gözden geçirmeye ilişkin ana şartların tamamlandığını belirterek, ''IMF'den 6. Gözden Geçirme İçin İcra Direktörleri Kurulu toplantısının en kısa zamanda yapılmasını dün gece talep ettik'' dedi. 
     Babacan, Hazine Müsteşarlığı'ndaki makamında yaptığı açıklamada, IMF'den, kurul toplantısına ilişkin taleplerine, bugün ya da Pazartesi günü cevap alabileceklerini vurgularken, İcra direktörlerinin de büyük ihtimalle noel öncesinde toplanmasını beklediklerini ifade etti. 
     Gözden geçirmelerle ilgili tüm kriterlerin tamamlanmasının ardından, kural olarak, IMF'ye 5 günlük bir süre bırakılması gerektiğini hatırlatan Babacan, ancak bunun esnek bir kural olduğunu kaydetti. 
     Babacan, bu niyet mektubunda kamu bankalarıyla ilgili olarak Halk Bankası ve Ziraat Bankası'nın özelleştirilmesinde, net bir takvim vermediklerini anlatırken, şu anda bu bankalarla ilgili raporu değerlendirdiklerini söyledi. 
     Babacan bu arada, Pamukbank'ın, Halkbank ile birleştirilmesi konusunda kesin bir kararın olmadığını, Pamukbank'ın özelleştirilmesi taraftarı olduklarını kaydetti. 
     Bakan, Vakıflar Bankası ile ilgili değer tespit çalışmasının, Şubat ayı sonu itibariyle tamamlanacağını taahhüt ettiklerini bildirdi. 
     Atıl istihdam konusuna da değinen Bakan, bu konuda hedefin 45 bin 792 olduğunun altını çizerken, şu anda bu rakamın 55 bini aşacağını söyledi. 
     Babacan ayrıca, IMF Başkanı ve Dünya Bankası başkanının da katılacağı yatırımcı konseyi toplantısının 15 Mart'ta İstanbul'da yapılacağını kaydetti. 
     
</TEXT>
</DOC>
