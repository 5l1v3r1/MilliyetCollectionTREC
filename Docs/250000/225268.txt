<DOC>
<DOCNO> 225268 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/24/son/sontur18.html </URL>
<DATE> 2004/03/24/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Yol ortasında polise sığınan kadını bıçakladı... 
</HEADLINE>
<TEXT>

     İzmir'de kendisini kaçıran kişinin elinden kurtularak yolda yürüyen polise sığınmak isteyen kadını kovalayan saldırgan, kadını vücudunun çeşitli yerlerinden bıçaklayarak, boğazını kesmek istedi. Olaya müdahale eden polis, uyarısına rağmen kadını bırakmayan saldırganı silahla yaraladı, seken kurşunlardan da 2 kişi yaralandı. 
     Alınan bilgiye göre, Balçova Ata Caddesi'nde yürüyen İlçe Emniyet Müdürlüğü Asayiş Büro Amirliği'nde görevli resmi elbiseli polis memuru Can Erdoğdu'nun yanına koşarak gelen Sevim Öztürk, ''Peşimde bir adam var, beni kesecek'' diyerek yardım istedi. Polis memurunun telsizle yardım istediği sırada koşarak yanlarına gelen Ömer Gül, Öztürk'e bıçakla saldırdı. Gül, vücudunun çeşitli yerlerinden yaraladığı Öztürk'ün boğazına bıçak dayayarak ''Seni öldüreceğim, keseceğim'' diye bağırmaya başladı. 
     Tabancasını çekerek havaya 3 el ateş eden polis memuru Erdoğdu, saldırgandan kadını bırakmasını istedi. Uyarıya rağmen kadını bırakmayan Gül, polise de saldırmaya çalıştı. Bunun üzerine polis memuru Erdoğdu, Gül'e tabancayla ateş ederek, dizlerinden yaraladı. Öztürk, yaralanan Gül'ün elinden kurtuldu. Seken kurşunlar, Levent Ersan ve Mehmet Ali Suiçmez adlı vatandaşların ayaklarından yaralanmasına neden oldu. 
     Birahanede garson olarak çalıştığını söyleyen Öztürk, polise verdiği ifadede şunları söyledi 
     ''Ömer Gül ile 2 yıl önce birahanede tanıştık. Uzun süredir birlikte olmamız için beni rahatsız ediyordu. Bir hafta önce beni kaçırarak Balçova otoban köprüsü altındaki metruk bir yapıda zorla tuttu. Bugün, 'bankadan para çekip sana vereyim' diye kandırınca birlikte dışarı çıktık. Yolda polisi görünce koşarak yardım istedim.'' Atatürk Devlet Hastanesi'ne kaldırılan Gül ve iki yaralının sağlık durumunun iyi olduğu bildirildi. 

     
</TEXT>
</DOC>
