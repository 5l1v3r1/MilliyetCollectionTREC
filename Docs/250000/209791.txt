<DOC>
<DOCNO> 209791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/20/siyaset/siy04.html </URL>
<DATE> 2004/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bakanlıkta şaka olmaz' 
</HEADLINE>
<TEXT>

   Başbakan Erdoğan, askeri lojman protokolünü imzalamayan Bakan Ergezen'den "İmzalayacaktım, şaka yaptım" yanıtını alınca TOKİ'yi Başbakanlığa bağladı 
      ÖNDER YILMAZ Ankara 

   
   Başbakan Recep Tayyip Erdoğan ile Bayındırlık ve İsk n Bakanı Zeki Ergezen'in arası Toplu Konut İdaresi TOKİ nedeniyle açıldı. Erdoğan, TOKİ'yi, işlemlere imza atmakta direnen Ergezen'in sorumluluğundan alarak, sessiz sedasız Başbakanlık'a bağladı. 
   Bakanlık kaynaklarından edinilen bilgilere göre, TOKİ Başkanı Erdoğan Bayraktar ve Ergezen arasında yaşanan olaylar şöyle gelişti 
   Bayraktar, 500 konutluk askeri lojman yapılması konusunda geçen yıl sonunda Genelkurmay Başkanlığı'yla protokol hazırladı. Ergezen, prokotol önüne geldiğinde, "Benden habersiz böyle projelere giremezsin. Ben bunu imzalamam" diyerek Bayraktar'a çıkıştı. Ardından da bir danışmanını TOKİ'nin bütün işlemlerinden sorumlu tuttu. Ergezen, danışmanının haberdar olmadığı işlemlerin hiçbirine imza atmadı. 
   
   Bürokratı haklı buldu 
   Bayraktar, bunun üzerine gelişmeleri Erdoğan'a aktardı. Ergezen ve Bayraktar'ı Başbakanlık'a çağıran Erdoğan, olayı birinci ağızdan dinledi. Elindeki dosyayı gösteren Bayraktar, "Sayın bakan, çekinceleri olduğunu söyleyerek bu protokolü imzalamayacağını söyledi" dedi. "Ben inceleyecektim. İmzalamam diye sana şaka yaptım" karşılığını veren Ergezen'e sinirlenen Erdoğan, "Bakanlık işleri şakayla yürümez. Anlaşılan işlerin ciddiyetine varamıyoruz" diye konuştu. Erdoğan'ın çıkışı karşısında morali bozulan Ergezen, Bayraktar'ın girişimlerini mercek altına alarak baskıyı daha da artırdı. Gerginliğin arttığını gören Erdoğan, TOKİ'yi geçen cuma günü Ergezen'den alarak Başbakanlık'a bağladı. Kulislerde, Erdoğan'ın ilk revizyonda Ergezen'i kabine dışında bırakacağı konuşuluyor. 
   
   
</TEXT>
</DOC>
