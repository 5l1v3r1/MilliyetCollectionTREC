<DOC>
<DOCNO> 210299 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/22/yasam/yas02.html </URL>
<DATE> 2004/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
'Taciz' kazasına cinayet davası 
</HEADLINE>
<TEXT>

   Otomobilin tacizi sonucu öldüğü iddia edilen Oxfordlu Ayşe Örtimur'un davasında savcı, "Kaza, oluş şekliyle cinayet" dedi 
      NEŞET KARADAĞ Adana DHA 
   
   Adana'da 1.5 ay önce İncirlik Hava Üssü'nde tercüman olan Oxford Üniversitesi mezunu tercüman Ayşe Örtimur'un ölümüne neden olduğu öne sürülen Nazım Bağlan hakkında, 'ölüme sebebiyet vermek' suçundan 5 yıl hapis cezası istendi. 
   İddiaya göre, Örtimur otomobille işyerine giderken, Ceyhan yolunda Bağlan'ın kullandığı kamyonetin tacizi sonucu yaşanan kazada hayatını kaybetmişti. Savcı Hanifi Yavuz ise kazanın oluş şekliyle cinayet olduğu görüşüne yer verdi. 
   Savcı Yavuz, iddianamesinde, "Sanığın taciz etmek, korkutmak amacıyla bilerek ve kasten direksiyonu önüne kırıp bu ani hareket yüzünden Örtimur'un korkup paniğe kapılarak direksiyon h kimiyetini kaybedip aracının takla atmasına neden olduğunu" savunarak, sanık hakkında 'Tedbirsizlik ve dikkatsizlik sonucu ölüme sebebiyet vermek' suçundan 5 yıl hapis cezası istemiyle dava açtı. 
   
   'Çarpınca şarampole uçtu' 
   Sanık Bağlan, Adana 1. Asliye Ceza Mahkemesi'nde önceki gün yapılan ilk duruşmada tacizde bulunmadığını, Örtimur'un aracına arkadan çarpıp şarampole yuvarlandığını iddia etti. Duruşma, trafik polislerinin dinlenmesi için ertelendi. Mahkeme savcının tespitini yerinde bulursa takipsizlik kararı verip dosyayı, Ağır Ceza Mahkemesi'ne gönderecek. 
   
   
</TEXT>
</DOC>
