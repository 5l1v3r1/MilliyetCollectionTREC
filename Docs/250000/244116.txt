<DOC>
<DOCNO> 244116 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/31/yasam/ayas.html </URL>
<DATE> 2004/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Rusya'da Çeçen mucizesi 
</HEADLINE>
<TEXT>


Statları yıkıldığı için maçlarını deplasmanda oynamasına rağmen Rusya Kupası'nı kazanan Çeçen takımı Terek, UEFA'da Rusya'yı temsil edecek 

CENK BAŞLAMIŞ Moskova 

Rusya 1. Ligi'nin tek Çeçen takımı Terek, Moskova'nın Lokomotiv Stadı'ndaki final maçında Krilya Sovyetov'u 1 - 0 yenerek Rusya Kupası'nı kazandı. 17 bin kişinin izlediği maçın ardından son 35 yıldır ilk kez Rus Süper Ligi'nde yer almayan bir takım kupaya uzanmış oldu. Kısa süre önce öldürülen Çeçen lider Ahmet Kadirov'un oğlu Ramazan Kadirov da kupayı kaldırarak, futbolcuların sevincine ortak oldu. 
Terek'in Teknik Direktörü Vahit Talgayev, "Doğrusu bu kadar büyük bir başarı beklemiyorduk" derken, Terek'in UEFA Kupası'na katılma hakkı elde etmesi, Çeçenistan'ın başkenti Grozni'de de binlerce kişiyi sokağa döktü. 

Basayev de takımdaydı 
1958 yılında kurulan Terek, 1994'te başlayan Rus - Çeçen savaşı ardından dağılmış, takımın stadyumu bombardıman sonucu yerle bir olmuştu. Takımın oyuncuları arasında Rusya'nın "1 numaralı terörist" ilan ettiği Çeçen komutan Şamil Basayev de bulunuyordu. 



</TEXT>
</DOC>
