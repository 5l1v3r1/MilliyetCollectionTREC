<DOC>
<DOCNO> 238165 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/07/son/sonspo03.html </URL>
<DATE> 2004/05/07/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Böyle tepki görülmedi Sahaya girdi ve... 
</HEADLINE>
<TEXT>

     Futbol liglerinde son haftalara girilip şampiyonluk ve ligde kalma yarışı nedeniyle sahalarda birbirinden ilginç olaylara tanık olunurken, Güneydoğu'da da ilginç bir olay yaşandı. 
     Cizre Şehir Stadı'nda 7 Nisan'da yapılan İkinci Futbol Ligi B Kategorisi C Grubu'nda Cizrespor-Osmaniyespor arasındaki erteleme karşılaşmasını izlemek için tribünlere gelen Cizreliler, daha oyunun 1. dakikasında Sadettin'in ayağından kazandıkları golle büyük bir sevinç yaşadılar. 
     Ancak daha sonra Osmaniyespor'un eşitliği yakalamak için yaptığı mücadele, alt sıralardan kurtulma mücadelesi veren Cizresporlu taraftarların tepkisine neden oldu. 
     Cizresporlu taraftarların tribünlerdeki tepkisiyle birlikte yedek kulübesinde karşılaşmayı izleyen yönetici Hüseyin Umdi'nin hedefi ise karşılaşmanın hakemi oldu ve bu yöneticinin tavrı, hakem Hayati Köse ile gözlemci Ahmet Öner'in raporlarına yansıyan biçimiyle belki de daha önce bir örneğine rastlanmayan protestoya dönüştü. 
     Hakem Hayati Köse ile gözlemci Ahmet Öner'in, Futbol Federasyonu'na rapor ettikleri ilginç protestoya göre Hüseyin Umdi, 1-0 süren oyunun son dakikaları oynanırken sahaya girdi ve sahada yuvarlanmaya başladı. Aynı zamanda sahanın çimlerini de yolan Umdi, protestosunu orta yuvarlak içinde sürdürürken, bir yandan da hakeme, ''Sen ne yapıyorsun, emeğimizi çalıyorsun, biz evsahibi takımız'' diye bağırmaya başladı. 
     Hakem ve gözlemci raporlarına göre Umdi, daha sonra güvenlik güçlerinin yardımıyla saha dışına çıkarıldı. 
     
     UMDİ'NİN SAVUNMASI 
     Hüseyin Umdi, hakem ve gözlemci raporlarına yansıyan suçlamaları reddetti. 
     Hüseyin Umdi, 30 yıllık yönetici olduğunu ifade ederek, ''Maçın son dakikalarında az daha gol yiyorduk. Bu nedenle saha kenarına geldim ve stresten ayağım burkuldu ve yuvarlanarak yere düştüm. Futbolda bizim gibileri istemiyorlarsa biz de bırakırız'' diye konuştu. 
     
     PFDK'DAN CEZA 
     Futbol Federasyonu'na gelen hakem Hayati Köse ve gözlemci Ahmet Öner'in raporlarını inceleyen Profesyonel Futbol Disiplin Kurulu PFDK , Hüseyin Umdi'ye 20 gün hak mahrumiyeti cezası verilmesini kararlaştırdı. 
     
</TEXT>
</DOC>
