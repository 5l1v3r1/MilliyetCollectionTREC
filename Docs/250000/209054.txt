<DOC>
<DOCNO> 209054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/16/son/sondun37.html </URL>
<DATE> 2004/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
"Ankara'dan bir heyet pazar günü KKTC'ye gelecek" 
</HEADLINE>
<TEXT>

     KKTC Cumhurbaşkanı Rauf Denktaş'ın, Milli Güvenlik Kurulu toplantısı öncesinde Ankara'ya gitme isteğinde bulunduğu yönünde bir televizyon kanalında çıkan haberin gerçekle hiçbir ilgisi bulunmadığı bildirildi. 
     KKTC Cumhurbaşkanlığı'ndan yapılan yazılı açıklamada, Cumhurbaşkanı Denktaş'ın bu yönde bir talebinin olmadığı belirtilerek şöyle denildi 
     ''Cumhurbaşkanı Sayın Rauf Denktaş, geçtiğimiz hafta İstanbul'da Türkiye Başbakanı Recep Tayyip Erdoğan'la görüşmesi sonrasında yaptığı açıklamada, Milli Güvenlik Kurulu toplantısı öncesi ya da hemen sonrasında Ankara'ya gidebileceğini belirtmiş, bu konunun daha sonra netleştirileceğini ifade etmişti. Bu aşamada Ankara ziyareti ile ilgili belirlenen bir program olmadığı gibi, Cumhurbaşkanı Rauf Denktaş'ın bu yönde bir talebi de olmamıştır.'' Ankara ile temasların, Türkiye'nin Lefkoşa Büyükelçiliği kanalıyla veya doğrudan telefon aracılığıyla yapıldığı kaydedilen açıklamada, Denktaş'ın bu çerçevede Dışişleri Bakanı ve Başbakan Yardımcısı Abdullah Gül ile bu sabah bir telefon görüşmesi yaparak durum değerlendirmesi yaptığı bildirildi. 
     Ankara'dan, Dışişleri Bakanlığı'ndan bir heyetin, Kıbrıs konusunda değerlendirmelerde bulunmak üzere pazar günü KKTC'ye geleceği belirtilen açıklamada, ''Bu heyetle pazar ve pazartesi günleri değerlendirme toplantıları yapılacaktır. Bunun dışında bir görüşme ya da ziyaret talebi veya programı yoktur'' denildi. 
     
</TEXT>
</DOC>
