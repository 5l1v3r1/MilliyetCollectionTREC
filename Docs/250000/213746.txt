<DOC>
<DOCNO> 213746 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/07/son/sonspo18.html </URL>
<DATE> 2004/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Aziz Yıldırım ile Atilla Kıyat arasında sert tartışma... 
</HEADLINE>
<TEXT>

     Fenerbahçe Kulübü Yüksek Divan Kurulu toplantısında Kulüp Başkanı Aziz Yıldırım ve kulüp eski yöneticisi Atilla Kıyat arasında yaşanan tartışmalar güne damgasını vurdu. 
     Atilla Kıyat, oy verme işlemi sürerken, Aziz Yıldırım'ın kendisiyle ilgili sözlerine, basın mensuplarına yaptığı açıklamayla çok sert karşılık vererek, Yıldırım'ın yalan söylediğini ileri sürdü. 
     Sadece Fenerbahçe kamuoyunun değil, bütün Türk spor kamuoyunun kendisinin kürsü kullanma adabıyla Aziz Yıldırım'ın kürsü kullanma adabı arasındaki farkı gördüğünü ifade eden Atilla Kıyat, ''Aziz Yıldırım benim sahiplendiğim birtakım konuları paşalık vasfıma yakıştıramadığını söyledi. Benim paşalık vasfıma yakışmayan başka bir olay var. Geçmişe baktığımızda binlerce kişinin gözünün içine bakarak yalan söyleyebilen bir başkanla 3,5 yılı aynı çatı altında geçirmiş olmam, evet doğrudur, paşalık vasfıma yakışmıyor'' dedi. 
     Başkan Aziz Yıldırım'ın, kendisinin yönetim kurulu toplantılarında konuşmadığı şeklindeki sözlerinin yalan olduğunu iddia eden Kıyat, mevcut yönetim kurulundaki eski arkadaşlarının da başkanı alkışlayarak bu yalana ortak olduğunu ifade etti. Kıyat, şunları söyledi 
     ''Beni en fazla üzen konu, Fenerbahçe gibi büyük bir camianın başında olan bir başkanın, binlerce kişinin gözlerinin içine baka baka benim yönetimlerde konuşmadığım yalanını söylemiş olmasıdır. Onun bu yalanını alkışlayan diğer yönetim kurulu üyelerinden birçoğu her toplantıdan sonra Sayın Paşam sizin cesaretinize hayranız. Bizim söyleyemediklerimizi belki de kendi konumunuzun farkıyla siz rahatlıkla içeride söylüyorsunuz. Sizi belki orada destekleyemiyoruz ama bilin ki bizim de düşüncelerimizi seslendiriyorsunuz diyenler de maalesef binlerce kişinin gözlerinin içine bakarak söylenen bu yalanı alkışladılar.'' 

     
</TEXT>
</DOC>
