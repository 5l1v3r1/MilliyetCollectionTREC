<DOC>
<DOCNO> 201757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/13/siyaset/siy06.html </URL>
<DATE> 2003/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadın yasağı kalktı 
</HEADLINE>
<TEXT>

   Devlet Bakanı Güldal Akşit, 'Devlet Su İşleri, Devlet Hava Meydanları İşletmesi, Toprak Mahsulleri Ofisi'ndeki bazı görevler için erkek olma şartı kaldırıldı' dedi 
      ANKARA Mİlliyet 

   
   Devlet Bakanı Güldal Akşit, kamu görevlerinde bazı görevler için "erkek olma" şartının kaldırıldığını belirterek, ÖSYM aracılığıyla eleman alacak kurumların sınavlarına artık kadınların da başvurabileceğini bildirdi. 
   Akşit, Devlet Su İşleri DSİ , Devlet Hava Meydanları İşletmesi DHMİ ile Toprak Mahsulleri Ofisi TMO genel müdürlüklerine ÖSYM aracılığıyla alınması düşünülen bazı kamu görevlileri için erkek olma şartı istenmesinin, "bazı görevlerin kadınlar için uygun olmayacağı" öngörüsünden kaynaklandığını, bunun başkaları adına karar vermek anlamına geldiğini söyledi. Kamu hizmetine başvuru ve kabul şartları arasında kadın - erkek ayrımı yapılması ve önceliklerin belirlenmesinin, hangi gerekçeye dayanırsa dayansın, kabul edilebilir olmadığını ifade eden Akşit, şunları kaydetti 
   
   Fırsat eşitliğinde zaaf 
   "Ülkemizde, dünyanın birçok yerinde olduğu gibi, maalesef kadın - erkek fırsat eşitliği konusunda bir zaafiyet yaşanmaktadır. Bu konudaki haksızlıkların giderilmesi için gerek kamu sektörüne, gerekse özel sektöre çok önemli görevler düşmektedir. Kamu kurum ve kuruluşlarının yapması gereken, alınacak personelin görev tanımlarının ayrıntılı olarak yapılması ve takdir yetkisinin başvuru sahiplerine bırakılmasıdır." 
   
   Herkes başvuracak 
   Akşit, kadınlara başvuru yasağı getiren üç kuruluş DSİ, DHMİ ve TMO'dan konuya ilişkin bilgi ve belge istendiğini de dile getirdi. Akşit, girişimler sonucunda Devlet Bakanı ve Başbakan Yardımcısı Mehmet Ali Şahin'in, kendisine bağlı Devlet Personel Başkanlığı'na verdiği talimatla kadın adayların da başvuru yapabilmelerine olanak sağlandığını belirtti. 
   
   
   
</TEXT>
</DOC>
