<DOC>
<DOCNO> 245608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/05/son/sonspo10.html </URL>
<DATE> 2004/06/05/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
"Adanaspor'un geleceğini karanlık görüyoruz" 
</HEADLINE>
<TEXT>

     Adanaspor Taraftarlar Derneği Başkanı Tevriz Dura, turuncu-beyazlı ekibin geleceğini karanlık gördüklerini belirtti. 
     Dura, düzenlediği basın toplantısında, 1996 yılında Adanaspor'un borç batağında olduğu için kulübün Uzan ailesine verilmesini sağladıklarını, ancak pişman olduklarını söyledi. 
     Başkan Çağdaş Ergin'in doyurucu açıklama yapmadığını ve takımdaki belirsizliğin sürdüğünü ifade eden Dura, ''Adanaspor tarihinin en bunalımlı günlerini yaşıyor. Takımın geleceğini karanlık görüyoruz. Adanaspor, tüm Adanalıların malıdır'' dedi. 
     Dura, her fırsata ''şirketiz, bize kimse karışamaz'' diyen ve kulüpte hisseleri bulunan Çağdaş Ergin ve Hasan Pilav'ın Uzan ailesinin maaşlı memurları olduğunu iddia ederek, şunları kaydetti 
     ''Adanaspor'un kurtuluşu, devletin el koymasıyla gerçekleşir. Başta Spordan Sorumlu Devlet Bakanı Mehmet Ali Şahin olmak üzere, Adana milletvekilleri, belediye başkanları, eski başkan ve yöneticilerin takıma destek olmaları ve bu olayı çözmelerini bekliyoruz.'' Tevriz Dura, 1996 yılında başkan olarak kulübü Uzan ailesine devreden Gündüz Tekin Onay'ın da yaklaşımını eleştirerek, ''Herkes bir hesap peşinde, Adanaspor'a yazık ediyorlar'' diye konuştu. 
     Dura, 7 Haziran Pazartesi günü yapılacak kongrede 1954 Taraftarlar Derneği Başkanlığına yeniden aday olacağını sözlerine ekledi. 
     
</TEXT>
</DOC>
