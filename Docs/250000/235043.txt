<DOC>
<DOCNO> 235043 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/son/sontur45.html </URL>
<DATE> 2004/04/26/ </DATE>
<TIME> 19.30 </TIME>
<AUTHOR>  </AUTHOR>
<HEADLINE>
Yurtta Asayiş... Yıkılan duvarın altında kalan 1 kişi yaralandı 
</HEADLINE>
<TEXT>

     Adapazarı'nda, terk edilmiş bir evin kolon ve kirişlerindeki demiri sökerken yıkılan duvarın altında kalan hurdacı yaralandı. 
     Erenler Beldesi Merkez Mahallesi'nde terk edilmiş tek katlı evin hurda demirlerini sökmek isteyen Ahmet Batmaz 44 , yıkılan duvarın altında kaldı. 
     Sakarya Devlet Hastanesi'ne kaldırılan Batmaz'ın sağlık durumunun iyi olduğu bildirildi. 
     
     ESKİŞEHİR'DE ŞÜPHELİ ÖLÜM... 
     Eskişehir'de, boş bir evde 9 yaşında bir çocuğun cesedi bulundu. 
     Keskin Köyü'nde yaşayan Ahmet Canbayır, eve dönmeyince ailesi durumu güvenlik güçlerine bildirdi. 
     Güvenlik güçlerinin yaptığı arama çalışmalarında Ahmet Canbayır'ın cesedi, köyde kullanılmayan bir evin içinde buldu. 
     Ölümü şüpheli görülen Ahmet Canbayır'ın cesedi otopsi için Osmangazi Üniversitesi Tıp Fakültesi Morgu'na gönderildi. 
     
     İZMİR'DE GASP İDDİASI... 
     İzmir'in Bornova İlçesi'nde yolda yürüyen bir kişiyi bıçak zoruyla tehdit ederek parasını gasp ettiği iddia edilen zanlı yakalandı. 
     Polise başvuran Ali İpek, Kamil Tunca Bulvarı'nda yürüdüğü sırada yanına yaklaşan bir kişinin bıçakla kendisini tehdit ederek, cebindeki 1 milyar 400 milyon lirasını gasp ettiğini iddia etti. 
     Bornova İlçe Emniyet Müdürlüğü Asayiş Büro Amirliği ekiplerinin verilen eşkal doğrultusunda yaptıkları çalışmalar sonucu, zanlı Umut Y'yi yakalayarak gözaltına aldı. Mağdur, Umut Y'yi teşhis etti. 
     Olayla ilgili soruşturma sürüyor. 
     
     DİYARBAKIR'DA ÇEŞİTLİ SUÇLARDAN ARANAN 28 KİŞİ YAKALANDI 
     Diyarbakır Emniyet Müdürlüğü ekiplerince haklarında yakalama emri bulunan 28 kişi yakalandı. 
     Emniyet Müdürlüğü ekiplerinin yaptığı çalışmalarda, çeşitli suçlardan aranan ve haklarında yakalama emri bulunan 28 kişi yakalandı. 
     Yakalanan kişiler hakkında yasal işlem başlatıldı. 
     
     DİYARBAKIR'DA ESRAR OPERASYONU 
     Diyarbakır'da 2,5 kilogram toz esrar ele geçirildi. Esrar maddesiyle ilgili 1 kişi tutuklandı. 
     Emniyet Müdürlüğü Kaçakçılık ve Organize Suçlar Şube Müdürlüğü ekipleri, Turgut Özal Bulvarı Serhat Yapı Kooperatifi'ndeki bir adrese baskın düzenledi. 
     Baskın yapılan adreste yapılan aramada, Z.D. ve S.A'ya ait olduğu belirlenen 2,5 kilogram toz esrar maddesi ile 1 hassas terazi ele geçirildi. 
     Adli makamlara sevk edilen zanlılardan Z.D tutuklanırken, S.A serbest bırakıldı. 
     
     KAPIKULE'DE KAÇAK PLASTİK SAAT ELE GEÇİRİLDİ... 
     Edirne'de, yurda kaçak olarak sokulmak istenilen 880 adet plastik saat bulundu. 
     Edinilen bilgiye göre, Kapıkule Sınır Kapısı'nda, Bulgar uyruklu H.H'nin bulunduğu X 8893 AM plakalı otomobilde, gümrük memurlarınca yapılan aramada, 880 adet plastik kol saati ele geçirildi. Saatlerin piyasa değerinin 2 milyar 170 milyon lira olduğu belirlendi. 
     H.H gözaltına alındı. 
     
</TEXT>
</DOC>
