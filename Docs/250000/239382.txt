<DOC>
<DOCNO> 239382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/son/sonsiy12.html </URL>
<DATE> 2004/05/12/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
AKP ve CHP'den 'işkence fotoğrafları' düellosu... 
</HEADLINE>
<TEXT>

     AK Parti Diyarbakır Milletvekili Cavit Torun, Irak'taki işgal güçlerinin uyguladığı işkencelerin insanın kanını dondurduğunu belirterek, ''Iraklıların işgal güçlerine karşı bir kurtuluş savaşı başlatmaları gerektiğine inanıyorum''dedi. 
     Torun, TBMM Genel Kurulu'nda yaptığı gündemdışı konuşmada, Irak'ta ABD askerlerinin yaptığı işkenceye duyduğu tepkiyi dile getirdi. İşkencenin insanlık tarihi boyunca hep var olduğunu ve insanı insan yapan erdemlerin bulunmadığı her yerde bu insanlık dışı uygulamaların var olmaya devam edeceğini belirten Torun, şunları kaydetti 
     ''İnsan görünümlü yaratıklar, işgal ettikleri yerlerde akla hayala gelmeyen işkenceler yapıyorlar. ABD bu uygulamaları daha önce işgal ettiği Afganistan'da da gerçekleştirmişti. Burada insanım diyenlerin midelerini bulandıracak uygulamalarda bulunmuşlardı. 
     Afganistan'dan sonra Iraklıları Saddam'ın elinden kurtarıp demokrasi ve insan hakları getireceğim diye bu ülkeyi işgal ettiler. Getirdiklerinin ne olduğunu gördük, kadın ve çocukların çığlıkları yeri göğü inletiyor. 
     Bu işkence manzaraları kanımıza dokunuyor. Ulusal Kurtuluş savaşımızda işgal güçlerinin milletimize yaptığı insanlık dışı manzalar gözümüzün önüne geliyor. Sevgili Irak halkının bir ulusal kurtuluş savaşı başlatması gerektiğine inanıyorum.'' Torun, işgal güçlerinin gözlerinin ülke topraklarında ve kaynaklarında olduğunun unutulmaması gerektiğini belirterek,''Bizler kurtuluş savaşı mücadelemizde tüm ümmetin desteğini aldık. Onlara ne katkıda bulunuruz bilemiyorum. Ama dualarımızı bu mücadelelerinde eksik etmeyelim'' dedi. 
     
     TEHDİT MEKTUPLARI 
     Genel Kurul'da anneler günü nedeniyle gündemdışı söz alan CHP İstanbul Milletvekili Güldal Okuducu, TBMM'de yapılan Anayasa değişikliği görüşmelerinde kadın-erkek eşitliğine ilişkin önergelerininin kabul edilmediğini ve anneler gününde bu müjdeji iktidarın katı tutumu nedeniyle annelere veremediklerini söyledi. 
     ''Bu düzenleme belki önümüzdeki döneme kaldı. Ama biz CHP milletvekilleri olarak annelere en büyük hediyeyi onlara evlat acısı çektirmeyerek, 1 Mart tezkeresini reddederek verdik'' diyen Okuducu, tezkerenin görüşmeleri sırasında ve sonrasında işgal güçlerini alkışlayanların bugün timsah gözyaşı dökmeye hakkı olmadığını kaydetti. 
     Okuducu, laiklik karşıtı kesimlerden bugüne kadar pek çok tehdit mektubu aldığını, kendisine son olarak Sivas'tan yollanan bir mektupta, ''Sizin ve çocuklarınızın ırzına geçeceğiz. Hepinizi katledeceğiz. Pılınızı pırtınızı toplayıp bu ülkeyi terkedin'' ifadelerinin yer aldığını bildirerek, ''Bu kişiler milletvekillerine bu mektupları yollayabiliyorlar. Ayıp olan bu cesareti nereden buldukları. Nereden alınıyor bu cüret Belki de sipariş yasa ile içerden çıkardığınız bir Hizbullahçı bu mektubu yazan. Önüne gelene çatan sayın başbakan, bu cesaretiyle asıl bunların üzerine yürümelidir''diye konuştu. 
     
     ZARARLAR KARŞILANACAK 
     TBMM Genel Kurulu'nda gündemdışı söz alan AK Parti Batman Milletvekili Nezir Nasıroğlu da Batman'da meydana gelen don olayı ile ilgili bilgi verdi. 
     Nasıroğlu'nun konuşmasının ardından kürsüye gelen Devlet Bakanı ve Başbakan Yardımcısı Abdüllatif Şener, bu yıl Türkiye'nin birçok bölgesinde doğal felaketler yaşandığını söyledi. 
     Batman'da yaşanan don felaketinin ardından hasar tesbit komisyonlarının oluşturulduğunu ve incelemelerin sürdürüldüğünü belirten Şener, bütçe imkanları çerçevesinde zararların karşılanacağını ifade etti. 
     
</TEXT>
</DOC>
