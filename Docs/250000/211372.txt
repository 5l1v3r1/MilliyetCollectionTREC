<DOC>
<DOCNO> 211372 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/27/spor/spo01.html </URL>
<DATE> 2004/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
'Biz de suçluyuz' 
</HEADLINE>
<TEXT>

   Sergen Yalçın, hakem Cem Papila'nın art niyetli olduğunu savundu, "Ancak biz de profesyonelce hareket etmedik. Suçu biraz da kendimizde aramalıyız. Gereken dersleri çıkarmalıyız" diye konuştu 
      BİLAL MEŞE 

   
   'Bizi tahrik etti' 
   SARI kart cezalısı olan ve Samsunspor maçının ilk yarısını arkadaşlarıyla birlikte tribünden izleyen Beşiktaş'ın yıldız futbolcusu Sergen Yalçın, hakem Cem Papila'nın art niyetli olduğunu ileri sürdü. Ahmet Yıldırım'a çıkarılan kartı ağır bulan tecrübeli futbolcu, "Diğer kartlar için yorum yapmayacağım. Maalesef hakem bizi tahrik etti. Biraz daha akıllı ve profesyonelce davranıp, tahriklere kapılmamamız gerekirdi" dedi. 
   
   'Sadece yenildik' 
   FUTBOLDA her takımın yenilebileceğine işaret eden süper solak, "Kartların bir kısmı tabii ki doğru. Ne var ki, hakemin yanlı tutumu karşısında daha farklı davranabilirdik. Daha farklı hareket etmeliydik. Suçu biraz da kendimizde aramalıyız. Biraz kendimize bakmamız gerekir" yorumunu yaptı. Sergen, bu maçtan çıkarılacak müthiş dersler olduğunu vurguladı, "Sadece yenildik, ayaklarımızı yere sağlam basmak zorundayız" diye konuştu. 
   
   'Paniğe gerek yok' 
   ŞAMPİYONLUĞUN en güçlü adayının Beşiktaş olduğunu da belirten Sergen, "Geçen sene de yenildik, ama sonuçta biz şampiyon olduk. Üç puan kaybı önemli. Ancak beş puan öndeyiz ve rakiplerimiz de iyi değiller. Paniğe gerek yok" dedi. Bu maçın kendilerini daha çok motive edeceğini söyleyen yıldız oyuncu, "Bundan böyle her türlü hakem olayına hazırlıklı olacağız. Şampiyonluğu elimizden kimse alamaz" ifadelerini kullandı. 
   
   Zago özür diledi    Samsun karşısında ilk kırmızı kartı gören Brezilyalı oyuncu, maç sonrası Lucescu'ya "Hata yaptım" dedi 
   SİYAH - Beyazlı takımın Brezilyalı savunma oyuncusu Zago, gördüğü kırmızı kart nedeniyle Teknik Direktör Lucescu'dan özür diledi. Tecrübeli futbolcu, karşılaşma sonrası soyunma odasında Rumen hocanın yanına gitti ve "Çok hatalı davrandım. Bu kadar agresif olmamalıydım. İki pozisyonda da rakibime kontrolsüz girdim" ifadelerini kullandı. 
   SERT futboluyla gündemden düşmeyen Zago'nun sabıka dosyası ise bir hayli kabarık. Türkiye'ye gelmeden önce İtalya'nın Roma takımında da agresif görüntüsüyle dikkat çeken Brezilyalı savunmacı, 1998 yılında da Bolognalı bir oyuncuyla kavga etmiş, Leeds United ile oynanan kupa maçında ise sert faulleri sonrası kırmızı kartla oyundan atılmıştı. 
   
   Eksiklerin yeri doldu    Basın alınmadı 
   OLAYLI Samsunspor maçının ardından Gaziantepspor ile oynanacak kupa maçının hazırlıklarına ara vermeden başlayan Beşiktaş dış dünyaya kapılarını kapadı. Teknik Direktör Mircea Lucescu, "Biraz kafamızı dinleyelim. Sakince düşünelim" gerekçesiyle antrenmana medya mensuplarını almadı. Samsun maçında forma giyenler koşu ve pas çalışması yaparken, yedekler çift kale ile idmanı bitirdi. 
   
   Ilie oynayacak 
   GAZİANTEPSPOR karşısında beş eksik oyuncunun yerlerini doldurmaya çalışan Teknik Direktör Lucescu, Sergen Yalçın, Emre Aşık ve Ronaldo'nun cezalarının bitmesiyle fazla sıkıntı yaşamayacak. Savunmayı Emre Aşık, Ronaldo ve Gökhan Zan'dan kurmayı hedefleyen Rumen hoca, İbrahim'in yerine Serdar Topraktepe'yi, İlhan Mansız'ın yerine ise yeni transferlerden Adrian Ilie'yi oynatmayı hedefliyor. 
   
   Kavga çıktı    KARŞILAŞMANIN devre arasında soyunma odalarına giden iki takım oyuncuları arasında kavga yaşandı. Beşiktaş'ın masörü Orhan Saracoğlu koridorda Samsunsporlu Cesar'a saldırınca gerginlik yaşandı, yumruk yiyen Brezilyalı oyuncu ağlamaya başladı. Tümer, İlhan ve Erdoğan Arıca araya girdi ve iki takım oyuncuları sakinleştirildi. 
   
   Daum tepkisi    FENERBAHÇE Teknik Direktörü Christoph Daum'a Şeref Tribünü'ndeki koltuklarını verdiği için eleştirilere hedef olan eski yönetici Yıldırım Demirören, sert çıktı. Demirören, "Daum her maça geliyor ve aynı yerde oturuyor. Böylesi yakıştırmaları çok çirkin buluyorum ve üzülerek izliyorum. Benim Beşiktaşlılığımı kimse tartışamaz" dedi. 
   
   Papila'ya tam not    CEMAL ERSEN 

   Gözlemciler beğendi 
   BEŞİKTAŞ-SAMSUNSPOR maçındaki kararlarıyla bir anda gündemin birinci maddesine oturan Cem Papila, karşılaşmanın gözlemcilerinden oldukça iyi bir not aldı. Sabri Çelik, Papila'ya 8.5 puan verirken, Sadık Deda'nın puanı 7.5 oldu. Ayrıca diğer maçların hakemleri Cüneyt Çakır, Zafer Önder İpek, Oktay Demiray, Bülent Yıldırım, Çetin Sarıgül, Hakan Sivriselvi, Mustafa Çulcu ve Fırat Aydınus'un da, gözlemcilerinden "geçer not" aldığı bildirildi. 
   
   Yavuz'dan eleştiri 
   MERKEZ Hakem Kurulu Başkanı Bülent Yavuz, Cem Papila'yı savundu, "Çok asil bir yönetim gösterdi. Hatta yüzüne yediği kartopunda bile bu asilliğini bozmadı" dedi. Yavuz, Papila ile ilgili Beşiktaş eleştirilerine de değindi, "Soruyorum şimdi. Geçen yıl Beşiktaş'ı ben mi şampiyon yaptım Bileklerinin hakkıyla şampiyon oldular. Bu sezon bu kadar puan farkını ben mi yaptırdım, hayır yine haklarıyla aldılar. O zaman suçu hakeme yüklemesinler" diye konuştu. 
   
   Top Hukuk Kurulu'nda    Sevkler bugün 
   BEŞİKTAŞ için ceza prosedürü bugün işlemeye başlayacak. Hukuk Kurulu'nun, olaylar, gösterilen kırmızı kartlar ve tatil edilen müsabaka ile ilgili hakem ve gözlemci raporlarını bugün değerlendireceği bildirildi. Kurulun saha kapatma istemiyle Beşiktaş'ın yanı sıra İbrahim, Pancu ve Ahmet'i de Disiplin Kurulu'na sevk edeceği, çift sarı karttan oyun dışı kalan Zago ve İlhan Mansız'a oynamayacakları yarınki kupa maçı dışında ceza verilmeyeceği bildirildi. 
   
   İhbar bekleniyor 
   SAMSUNSPOR maçından sonra basın mensuplarının sorularını yanıtlarken, "İstifa edip, bu ülkeden gitmek istiyorum" sözleri büyük tepki alan Lucescu ile ilgili Futbol Federasyonu'nun harekete geçmek için şikayet veya ihbar beklediği bildirildi. Rumen hocanın sarf ettiği sözlerin ceza karşılığı olup olmadığına Hukuk Kurulu'nun karar vereceği bildirilirken, resmen soruşturma yapılamayacağı, bu nedenle konuşmayla ilgili şikayet olması gerektiği açıklandı. 
   
   Yağcı'ya güle güle    FUTBOL Federasyonu Yönetim Kurulu Üyesi Bayram Yağcı'nın istifası istenecek. Yağcı'nın bir TV kanalında Beşiktaş'la ilgili "Artık dayanamıyorum. Bir sürü şey oluyor, bunlara kayıtsız kalmamak gerek. Beşiktaş yöneticisi olsam susmazdım" demesi şok etkisi yarattı. Bayram Yağcı'nın öncelikle istifasının isteneceği, etmediği takdirde hazirandaki genel kurula kadar, toplantılara çağrılmayacağı bildirildi. 
   
   Orhan Saka'nın gafı    FUTBOL Federasyonu Başkanvekili Orhan Saka'nın bir TV kanalında verdiği demeç büyük tepki gördü. Saka'nın, "Ben, Lucescu'nun yerinde olsam, kırmızı kartları beklemez, iki oyuncumu da sakat gerekçesiyle oyundan alır, böylece hükmen yenik duruma düşerdim" sözleri, futbolu yöneten bir birimde yer alması nedeniyle şaşkınlık yarattı. Orhan Saka ise "Oyun çığrından çıkmıştı. Her iki takım oyuncularının da ağır sakatlıklara maruz kalması an meselesiydi. İyi niyetle böyle bir yol izlenebilirdi dedim" diye kendini savundu. 
   
   'Çağ dışı varlık'    ZAGO'NUN olayların başlamasına neden olan hareketine maruz kalan Samsunlu Celil ağır konuştu. Tecrübeli futbolcu, Brezilyalı meslektaşına çağ dışı bir varlık yakıştırmasını yaparak, "Hepimiz bu işten ekmek yiyoruz. Böyle bir hareket ancak düşmana yapılır. Sol ayak bileğimde üç tane delik var." dedi. Celil, maçla ilgili de şu yorumu yaptı "Kartların hepsi doğru. 4 - 1'den sonra topu gezdirip onlardan uzak tuttuk, çünkü Sinan Engin'in talimatıyla bize faul yapıp oyundan atılmak istediler." 
   
   Erdoğan Arıca Sizi yakarım    Önce gözdağı 
   SAMSUNSPOR'UN hocası Erdoğan Arıca'nın, devre arasında futbolcularını sert bir dille ikaz ettiği ortaya çıktı. Tecrübeli hocanın, "Birinizin hakeme itiraz ettiğini, rakiple ya da tribünlerle dalaştığını görürsem yakarım. Bundan sonra yapacaklarıma katlanmak zorunda kalırsınız. Futbol hayatınız bile tehlikeye girer" dediği öğrenildi. 
   
   'Yeniçeri savaşı' 
   ARICA, maç sonrası ise futbolcularına sağduyulu davranışları nedeniyle teşekkür etti. Kırmızı - Beyaz - Siyahlı teknik adam, "4 - 1'den sonra saldırmadık, çünkü maçı garantilemiştik" diye konuştu. Futbol Şube Sorumlusu Suat Çalık ise, "Sanki maç değil, Yeniçeri savaşları gibiydi" diyerek, sertliğe tepki gösterdi. 
   
   
</TEXT>
</DOC>
