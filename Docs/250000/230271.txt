<DOC>
<DOCNO> 230271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/10/son/sonyas02.html </URL>
<DATE> 2004/04/10/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Tom Cruise, ölüm diyeti yapacak... 
</HEADLINE>
<TEXT>

     ''Son Samuray'' filmi için 10 kilo alan ünlü aktör Tom Cruise, bu kiloları vermek için ölüm diyeti yapmak zorunda kaldı. 
     ''Görevimiz Tehlike 3'' filminin çekimlerinde akrobatik hareketleri yapmakta zorlanacağı anlaşılan ''tombul'' Cruise, yapımcıların zoruyla katı bir diyete girdi. 
     Internetteki ''imdb'' sitesinin ''Berliner Morgenpost'' gazetesine dayanarak verdiği habere göre, ''Görevimiz Tehlike-Mission Impossible 3'' filmi için Almanya'da kamera karşısına geçmeye hazırlanan Cruise, hareketleri yapmakta zorlanınca özel diyete sokuldu. 
     Filmin yapımcıları, hayli kilolu olduğu gözlenen Cruise için özel bir diyet programı hazırladıklarını oyuncuya bildirdi. Cruise'un kaldığı The Four Seasons Oteli'nin mutfağı da aktörün diyetiyle ilgili yapımcılar tarafından bilgilendirildi. 
     Mutfak görevlilerine bildirilen listede 41 yaşındaki oyuncunun yiyeceği ve yiyemeyeceği gıdalar teker teker yer alırken, bu listeye titizlikle uyulması istendi. 
     Tom Cruise, 2005 yazında çekimlerine başlanacak film için 6 ay Berlin yakınlarındaki Potsdam'da ikamet edecek. 
     
     KİLO HİKAYELERİ 

     Beyazperdenin ''Superman'', ''Lara Croft'' gibi kuvvetli ve heybetli kahramanlarını canlandıran pek çok ünlü yıldız, bu filmler için inanılmaz diyet ve egzersiz programlarına katlanıyor. 
     ''Tomb Raider'' filminde bilgisayar kahramanı Lara Croft'u canlandıran Angelina Jolie, 10 hafta boyunca dağa tırmanma, atlama antrenmanları, dövüş eğitimi aldı, ek besinlerle kas yapması sağlandı. 
     ''The Hurricane'' filminde boksör Rubin Carter'ı canlandıran Denzel Washington, önce boksörün gençliği için 30 kilo verdi, sonra bunları geri aldı. Muhammed Ali'yi canlandıran Will Smith ise bu film uğruna 20 kilo aldı. 
     Oscarlı Renee Zellweger'e ise ''Bridget Jones'un Günlüğü-2'' adlı filmde 11 kilo alması karşılığında kilo başına 2 milyon dolar ücret verilmişti. 

     
</TEXT>
</DOC>
