<DOC>
<DOCNO> 244422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/01/son/sondun44.html </URL>
<DATE> 2004/06/01/ </DATE>
<TIME> 20.42 </TIME>
<AUTHOR>  </AUTHOR>
<HEADLINE>
Fransız L'Express dergisi "Türkiye'nin üyeliği AB'yi böldü" 
</HEADLINE>
<TEXT>

     Fransa'da yayınlanan L'Express dergisi, ''Türkiye'nin AB üyeliği konusunun AB vatandaşları ve siyasetçilerini ikiye böldüğünü'' yazdı. 
     Dergideki Türkiye'nin AB üyeliğiyle ilgili altı sayfalık araştırmada, ''AB ülkelerindeki sol ve sağ partilerin içinde Türkiye'nin üyeliği konusunda görüş ayrılıkları yaşandığı'' belirtilerek bu konuda örnekler verildi. 
     Araştırmada, ''Fransız ve Alman sağcı partilerin Türkiye'nin üyeliğine karşı çıkarken, İspanyol ve İtalyan sağ partilerin Türkiye'nin üyeliğine destek verdiği'' belirtildi. ''Avrupa'da sol partilerin demokratikleşmenin gerçekleşmesi şartıyla Türkiye'nin üyeliğine daha sıcak baktıkları'' hatırlatılan araştırmada, ''sol içinde de Fransa örneğinde olduğu gibi bazı siyasetçilerin Ankara'nın üyeliğine karşı çıktıklarının gözlendiği'' bildirildi. 
     ''Avusturya ve Fransa'da kamuoyunun genelde Türkiye karşıtı bir tavır sergilediği'' belirtilen araştırmada, ''Hollanda ve Almanya'da ise seçmenlerin bu konuya daha ihtiyatlı baktığı'' kaydedildi. 
     Fransız dergisi, Fransa Cumhurbaşkanı Jacques Chirac, Almanya Başbakanı Gerhard Schoeder ve İngiltere Başbakanı Tony Blair'in Türkiye'nin üyeliğine sıcak baktıklarını yazdı. 
     Araştırmada, tarihi, sosyal, ekonomik ve demografik açısından Türkiye'nin üyeliğinin olumlu ve olumsuz yanlarına ilişkin ayrıntılı örnekler verildi. 
     
</TEXT>
</DOC>
