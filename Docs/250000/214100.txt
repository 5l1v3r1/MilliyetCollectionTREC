<DOC>
<DOCNO> 214100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/09/son/sonspo27.html </URL>
<DATE> 2004/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Barcelona'da Rüştü'ye kaleye geçme şansı doğdu... 
</HEADLINE>
<TEXT>

     İspanyol 1. Lig takımlarından FC Barcelona'da kaleci Victor Valdes kart cezalısı olduğundan bu hafta sonu oynanacak Atletico Madrid maçında forma giyemezken, Rüştü'ye tekrardan kaleye geçme şansı doğdu. 
     La Liga'nın 23. haftasında Barcelona'nın deplasmanda Osasuna'yı 2-1 yendiği maçta penaltı yaptırdığından dolayı sarı kart gören Valdes, 5 sarı kart limitine geldiğinden 1 hafta sahalardan men cezası aldı. 
     Valdes'in 15 Şubat pazar günü Atletico Madrid maçında forma giyemeyecek olmasından dolayı kaleyi kimin koruyacağı tartışmaları tekrardan başladı. El Mundo Deportivo gazetesi, AB dışında 3'ten fazla oyuncuyu ilk 11'de oynatamama kuralından dolayı Rüştü Reçber'e şans vermezken, favori olarak genç Albert Jorquera'yı gösterdi. 
     Barcelona'da Brezilyalı Ronaldinho'nun ''dokunulmaz'' olduğunu, defanstaki Meksikalı Marquez'in formunu yükselttiğini ve Saviola'nın da gol atarak takıma daha yararlı olmaya başladığını savunan gazete, bu durumda teknik direktör Rijkaard'ın seçimini Jorquera'dan yana yapacağını savundu. 
     Valdes'in, geçtiğimiz haftalarda grip olmasından dolayı oynayamadığı Athletic Bilbao maçında Rijkaard, 3'ten fazla yabancı oynatamama kuralını göz önünde tutarak kalede ilk defa 1. ligde maça çıkan Jorquera'ya görev vermişti. 
     Ligde 16. haftada kaleyi Valdes'ten devraldıktan sonra Celta Vigo ve Racing maçlarından büyük hatalar yaparak tekrardan yedek koltuğuna dönen Rüştü, son 5 haftadır yedek kulübesinde oturuyor. 
     Öte yandan, Osasuna karşısında aldığı galibiyetle puanını 37'ye çıkararak 4.'lüğe yükselen Barcelona, 3 ay aradan sonra tekrardan gelecek yıl Şampiyonlar Ligi'ne katılmaya hak kazanacak takımlar arasına girdi. 
     
</TEXT>
</DOC>
