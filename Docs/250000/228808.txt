<DOC>
<DOCNO> 228808 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/06/guncel/agun.html </URL>
<DATE> 2004/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Fehriye, suikastın hesabını verecek 
</HEADLINE>
<TEXT>

   Sabancı suikastında kullanılan silahı 'terör silahı' kapsamına alan Belçika, Fehriye Erdal'ı Türkiye'de işlediği suçlar nedeniyle yargılamaya hazırlanıyor 
      Güven Özalp 
   
   Türkiye'nin ısrarlı girişimlerine karşın Sabancı suikastı sanığı Fehriye Erdal'ı sadece kendi sınırları içinde işlediği suçlar nedeniyle yargılayan Belçika, sonunda Ankara'yı memnun edecek bir adım atma aşamasına geldi. 
   Federal Savcılık, DHKP-C'ye yönelik Avrupa çapındaki operasyonlarda adı tekrar gündeme gelen Erdal'ın Türkiye'de işlediği suçlar nedeniyle yargılanması için harekete geçti. 
   Erdal'ın 1999'da yakalanmasının ardından Türkiye'nin iade istemini "Ülkenizde idam cezası var" gerekçesiyle reddeden Belçika, Ankara'nın "O halde Türkiye'de işlediği suçlardan dolayı siz yargılayın" teklifini, sözleşmelere uymadığı için kabul etmedi. Ancak teröre ilişkin konvansiyonda Sabancı suikastında kullanılan silahın terör silahı kapsamına girmediğini öne süren Belçika, geçen yıl onaylanan yeni konvansiyonla "yaşama kast eden herhangi bir olayı" kapsam içine aldı. Bu çerçevede Federal Savcılık, Erdal'ı kısa süre içinde yargılayacak. 
   
   Tarih bekleniyor 
   Sabancı Ailesi'nin avukatı Fernand Schmitz, Erdal'ın Belçika'da yargılanması konusunda siyasi irade gördüğünü, yargı tarihinin kısa sürede açıklanmasını beklediklerini söyledi. Schmitz, Erdal'ın Türkiye ve Belçika'daki suçlarının farklı olduğunu, hakkında iki farklı yargı süreci sürdürüleceğini söyledi. Türkiye'nin Brüksel Büyükelçisi Erkan Gezer de, İçişleri Bakanı Laurette Onkelinx'in hiçbir suçun cezasız kalmamasından yana oldukları ve yargılamanın kısa sürede başlayacağını kendisine ilettiğini vurguladı. Operasyon sırasında Erdal'la karşılaşılmasına karşın resmen gözaltına alınmadığı, bunun nedeninin de "ev hapsinde olması gerektiği adreste bulunması" gösterildi. 
   Gözaltına alınan örgüt üyesi Musa Asaoğlu da Belçika'yla Erdal'ın ev hapsinde tutulacağı adresle ilgili güvene dayanan bir ilişkileri bulunduğunu söyledi. 
   
   
   
</TEXT>
</DOC>
