<DOC>
<DOCNO> 235333 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/son/sontur12.html </URL>
<DATE> 2004/04/27/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Miras için 36 yıl sonra mezarı açıldı .. 
</HEADLINE>
<TEXT>

     Zonguldak'ın merkez ilçeye bağlı Beycuma Beldesi'nde, arazi anlaşmazlığından dolayı kardeşlerden birinin, çok hisseli arsadan pay vermemek için ölen halasını inkar etmesi üzerine, akrabalığı kanıtlamak üzere, 36 yıl önce ölen halanın mezarı açıldı. 
     AA muhabirinin aldığı bilgilere göre, yaklaşık 5 yıl önce köydeki arsaları tapulandırmak için yapılan çalışmalar sırasında, Şevket Alper ile yaşamını yitiren kardeşinin oğlu Çetin Alper ve diğer kardeşi Hayri Alper arasında, arazilerin paylaşılmasında anlaşmazlık çıktı. 
     Şevket Alper ve yeğeni Çetin Alper, 36 yıl önce ölen halaları Kezban Döngelli'nin haklarının, ellerindeki satış senedine dayanarak kendilerinde bulunduğunu belirterek, tapulandırma işleminin buna göre yürütülmesini istediler. Ancak Hayri Alper, Kezban Döngelli adında bir halalarının olmadığını iddia edince, kardeşi ve yeğeni tarafından veraset ilamı davası açıldı. 
     Zonguldak 2. Sulh Hukuk Mahkemesi'nce görülen davada, Döngelli'nin, Devrek İlçesi'ne bağlı Nefsiyılanca Köyü'ndeki mezarının açılarak DNA testi yapılması kararı alındı. Döngelli'nin mezarı, yakınlarının da hazır bulunduğu sırada savcılıkça açtırılarak, alınan diş ve kemik örnekleri Adli Tıp'a gönderildi. 
     Halalarının 1968 yılında öldüğünü ve vefat etmeden 3 yıl önce de hisseli arazilerdeki paylarını 1500 lira bedel karşılığında kendisiyle birlikte ölen kardeşine sattığını savunan 67 yaşındaki Şevket Alper, ellerindeki satış senedinin de bunun kanıtı olduğunu söyledi. 
     
     ''NİNEMİN KEMİKLERİNİ SIZLATTILAR'' 
     Kardeşinin, mevcut arazi üzerinde evi bulunması nedeniyle kendilerine pay vermemek için halalarını inkar ettiğini iddia eden Alper, şunları söyledi 
     ''Halamın bunca yıldan sonra mezarının açılmasına çok üzüldüm. Dedemin mirası olan arazilerde hakkı bulunan çok sayıda kişi var. Adli Tıp'tan gelen rapor doğrultusunda akrabalığımızın kanıtlanacağına inanıyorum. Kardeşimin hatalı ifadeleri nedeniyle bu yaşımızdan sonra mahkeme kapılarında dolaşacak olmamızı içime sindiremiyorum.'' Kezban Döngelli'nin torunu Mehmet Döngelli de kardeş çocuklarının halalarından kalan arazinin çok olmamasına karşın miras için birbirine düşmelerini üzüntüyle karşıladığını belirterek, ''Ninemin, mezarında da kemiklerini sızlattılar'' dedi. 
     
</TEXT>
</DOC>
