<DOC>
<DOCNO> 215758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/17/son/sonspo13.html </URL>
<DATE> 2004/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Ahmed Hassan Sezon sonu Beşiktaş'tan ayrılacağım... 
</HEADLINE>
<TEXT>

     Yedek kaldığı için Beşiktaş'ta huzursuz olan Mısırlı futbolcu Ahmed Hassan Kamel, sezon sonunda siyah-beyazlı kulüpten ayrılacağını açıkladı. 
     Ahmed Hassan, Mısır'ın önde gelen internet sitelerinden ''www.egyptianplayers.com''da yer alan röportajında, yedek kulübesinde oturacak oyuncu olmadığını vurgulayarak, sezon sonunda Beşiktaş'tan ayrılacağını ifade etti. 
     İlk 11'de oynamaya her zaman hazır olduğunu hissettiğini belirten Mısırlı futbolcu, son Denizlispor maçında yedek soyunmasıyla ilgili olarak sorulan bir soruya, ''Lucescu maçtan önce bana, uzun süredir takımdan uzak olduğumu, milli takımdan döndüğüm için yorgun olduğumu ve beni yedek oturtacağını söyledi. Ama ben yedek oturacak oyuncu değilim'' yanıtını verdi. 
     Medyada, Denizlispor maçında yedek kaldığı için teknik direktör Mircea Lucescu'ya tepki gösterdiği yönünde haberler çıktığı hatırlatılan Ahmed Hassan Kamel, ''Tam olarak değil. Birşeyler oldu, ama herşeyi 3 ay sonra konuşacağım'' dedi. 
     
     SEZON SONUNU BEKLİYOR 

     Gençlerbirliği'nden sezon başında Beşiktaş Kulübü'ne taransfer olan ve 3 yıllık bir sözleşme imzalayan Mısırlı futbolcu, ''Yani sezon sonunu mu bekliyorsun '' şeklindeki soru üzerine şunları kaydetti 
     ''Evet, menajerimle konuştum. Sezon sonu Beşiktaş'tan ayrılacağım. Ben yedek oturacak futbolcu değilim. Hangi sebepten oynamadığımı bilmiyorum ve yedek kalmayı hazmedemiyorum. Menajer Sinan Engin'e de söyledim. Oynamazsam, yedek oturmam. İlk 11'de yoksam bir sonraki maçı beklerim. Bunu Lucescu'yla da konuşacağım. Malatyaspor maçına kadar zamanımız var. Bakalım ne olacak'' 
     
     GLASGOW RANGERS'I İSTİYOR 

     Ahmed Hassan, transfer konusunda ne düşündüğüyle ilgili bir soruya da, ''Sezon bitene kadar bekleyeceğim. Daha çok zaman var. İngiltere veya İskoçya'ya gitmeyi düşünüyorum. Ama henüz kesin değil. Beşiktaş'ın hakkımdaki kararını da bilemiyorum'' diye yanıtladı. 
     Mısırlı futbolcu, İskoçya Ligi takımlarından Glasgow Rangers'ın kendisine transfer teklifinde bulunduğunu, kendisinin de bu transferin gerçekleşmesini istediğini belirtti. 
     
     PENALTI TARTIŞMASI 

     Lucescu'nun, Denizlispor maçından sonra düzenlediği basın toplantısında ''Ahmed Hassan'ın pozisyonu penaltı değildi'' şeklindeki açıklamalarının hatırlatılması üzerine de Mısırlı futbolcu şöyle konuştu 
     ''Hayır, penaltı olmayabilirdi. Ama Lucescu'nun niçin bu pozisyonun penaltı olmadığını söylediğini anlayamıyorum. Bu doğru bir hareket tarzı değil. Penaltı veya değil, bunu herkese o şekilde açıklaması gerekmiyordu.'' Ahmed Hassan, Rumen teknik adamla arasının nasıl olduğu yönündeki bir soruya ise, ''Aslında onunla herhangi bir problemim olduğunu düşünmüyorum. Fakat hala taraftarın sevgisine rağmen takımda yer almama sebebimi anlayamıyorum'' diye yanıtladı. 
     
     MALATYASPOR MAÇI 

     Deneyimli oyuncu, hafta sonunda Malatyaspor ile yapacakları maçta vatandaşı Ayman ile karşı karşıya geleceklerinin hatırlatılması üzerine de, ''Evet, zorlu bir karşılaşma olacak. Malatyaspor çok güçlü bir takım. Ancak ilk 11'de oynayamayacağımı öğrenirsem Malatya'ya gitmeyi düşünmüyorum ve Lucescu'nun bu maç hakkındaki fikirlerini de bilmiyorum'' diye konuştu. 

     
</TEXT>
</DOC>
