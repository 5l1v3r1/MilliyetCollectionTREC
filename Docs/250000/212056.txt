<DOC>
<DOCNO> 212056 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/30/ekonomi/eko06.html </URL>
<DATE> 2004/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
'Beko, Grundig ile Avrupa lideri olacak' 
</HEADLINE>
<TEXT>

   Beko, İngiliz firması Alba ile ortaklaşa Grundig'i satın aldı. Beko Elektronik Genel Müdürü Ali Sümerval, gelecek yıl Avrupa lideri olacaklarını söyledi 
      EKONOMİ SERVİSİ 
   
   Beko Elektronik, İngiliz firması Alba Plc. ile yüzde 50 ortak olarak Alman elektronik devi Grundig AG'nin çekirdek şirketi olan 'Home Intermedia System Division'ı satın aldı. Şirketin devir sözleşmesi dün Almanya'da imzalandı. 
   Teklif, Grundig AG'nin tv, video, home theatre, audio gibi sistemleri içeren, görsel, işitsel ev elektroniği bölümüne ait marka ve patent hakları dahil Avrupa satış şirketleri ve satış sonrası servis teşkilatının satın alınmasını kapsıyor. Bir zamanlar Avrupa'nın en büyük radyo üreticilerinden biri olan Grundig, geçen yıl temmuz ayında iflas etmişti. 
   
   80 milyon euroluk satış 
   Alba Plc'den yapılan açıklamada, Grundig'in çekirdek şirketinin satın alımı için Beko ile kurdukları ortak girişimin 80 milyon euro 100 milyon dolar ödeme yapacağı belirtildi. Alba hisseleri dün Londra Borsası'nda yüzde 13 prim yaparken, Beko Elektronik hisseleri ise yüzde 0.71 değer kaybetti. İngiliz TV üreticisi Alba Plc., geçen yıl 528 milyon euro'luk ciro elde etti. 
   
   Dünyaya açılan yeni kapı 
   Grundig'in Almanya ve Orta Avrupa ülkeleri başta olmak üzere çok bilinen bir marka olduğunu belirten Beko Elektronik Genel Müdürü Ali Sümerval, "Grundig, Beko Elektronik'in ileri teknoloji ürünleriyle bütünleşebilecek bir marka. Bu satın alma, Beko Elektronik'e hem Avrupa'da hem de dünyada çok ciddi bir kapı açıyor. Beko Elektronik'in 2005 yılında Avrupa lideri olma hedefi, bu satın almayla erken gerçekleşiyor, hatta dünya ligindeki yeri güçleniyor" dedi. 
   Koç Holding Dayanıklı Tüketim ve İnşaat Grubu Başkanı Dr. Bülent Bulgurlu, bu yeni marka ile Beko Elektronik'in cirosunun yüzde 80'ini oluşturan ihracatının daha da artacağını kaydetti. Bulgurlu, Beko Elektronik'in dünya ölçeği içerisinde başta gelen şirketler arasında yer alacağına dikkat çekti. 
   
   Yarısını Beko ödeyecek    Beko Elektronik, Grundig AG satın alma operasyonunun mali tutarını açıkladı. Buna göre, toplam satın alma değeri için, 80 milyon euroya Beko Elektronik'in payı 40 milyon euro kadar limit konuldu. Bedelin 20 milyon euroluk bölümü Beko'nun kendi kaynaklarından, 20 milyon euroluk bölümü orta vadeli kredi alınarak karşılanacak. Grundig AG'nin satın alınmasının bu yıl için yaklaşık 700 bin adet satış ilavesi getireceği bildirildi. 
   
   1 milyar euro ciro hedefliyor 
   2003 cirosu 717 milyon euro2003 yılı üretimi 5.2 milyon tv2004 hedefi 6.5 milyon adet tv2003 ihracatı 494 milyon euro2004 hedefi 705 milyon euroHalka açıklık oranı yüzde 22Hisse fiyatı 7.000 
   
   
</TEXT>
</DOC>
