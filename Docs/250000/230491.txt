<DOC>
<DOCNO> 230491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/12/guncel/gun01.html </URL>
<DATE> 2004/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa'da Türk geline işkence 
</HEADLINE>
<TEXT>
   Türban takmayınca başını yaktılar 
   Fransa'da türban takmaya karşı çıktığı için ailesinin saçını kesip başını yaktığı bir çocuk annesi, 5 aylık hamile kadın, polis baskınıyla kurtarıldı 
   Mine G. Kırıkkanat 
   
   Kırşehir'den Fransa'ya gelin getirilen Meliha Demir'e 20 türban takması için işkence yaptıkları belirtilen kocası Hakan Demir, kayınpederi Halil Demir, kayınvalidesi Zübeyde Demir ve kayınbiraderi Harun Demir tutuklandı. 
   Komşuların ihbarı üzerine 3 Nisan'da Demir ailesinin Belfort kentindeki evine baskın yapan polislerce hastaneye kaldırılan Meliha Demir'in, ağır psikolojik şok geçirdiği belirtildi. Beş aylık hamile olan ve 20 aylık bir çocuğu bulunan genç kadının defalarca dövüldüğü, saçlarının kesildiği, başının da yakıldığı anlaşıldı. 
   
   Korumaya alındılar 
   Annesine işkence yapan ailesinden alınan çocuk da Fransız Sosyal Hizmetler Kurumu'nun bakımına verildi. Meliha Demir ve çocuğunun koruma altına alındığı yerler gizli tutuluyor. 
   Fransa'ya 30 yıl önce göç eden, Belfort'taki Peugeot fabrikalarından emekli olan Halil Demir'le oğullarının otomobil söküm şirketi olduğu ve dönercilik yapmaya hazırlandıkları bildirildi. 
   Aile bireyleri, sokakta dolaştığı ve sigara içtiği için Meliha Demir'e şiddet uyguladıklarını belirtti. Ancak Fransız basını, genç kadının türban takmayı reddettiği için işkenceye uğradığını kaydetti. 
   
   Fransa'da doğmuşlar ama 
   Fransa'daki Elele Derneği Başkanı ve türbanı yasaklayan kanun yönünde görüş bildiren Stasi Komisyonu üyesi Gaye Petek'e göre, tesettür bu işkence olayının tümünü açıklamıyor. Gerçeğin Meliha Demir'in ifadesi alındıktan sonra anlaşılacağını belirten Petek şöyle konuştu 
   "Olay 'başını kapat' baskısından öte, kadının varoluş hakkının elinden alınmasıyla ilgili. Bu tür göçmen aileler, gençlerin en basit çağdaş istemlerine bile yoldan çıkmışlık olarak bakıyor. Örneğin Meliha'nın kocasıyla kayınbiraderi Fransa'da doğmuş ve Fransız vatandaşı. Ama burada eğitim gören bu gençler bile, evlendikten sonra da birlikte oturdukları ailenin dar görüşünden dışarı çıkamıyor. Bütün bu insanların niye böyle olduğuna ancak psikiyatrik yaklaşım bir yanıt verebilir." 
   
   20 yıl hapis istemi 
   Kadın Hakları Bakanı Nicole Hameline de, işkence davasının ağır cezada görülmesi için elinden geleni yapacağını, 20 yıla kadar hapis istemiyle yargılanacak sanıklara verilecek cezanın örnek teşkil edeceğini söyledi. Hameline, bu olaydan yola çıkarak bir yasa tasarısı hazırlandığını, eşlerine şiddet uygulayan ve Fransız uyruklu olmayan göçmenlerin doğdukları ülkelere geri gönderilmesini öngördüklerini bildirdi. 
   
   
   
   
</TEXT>
</DOC>
