<DOC>
<DOCNO> 203909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/23/son/sondun28.html </URL>
<DATE> 2003/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Komşu Bulgaristan'da "Fujian Gribi" paniği .. 
</HEADLINE>
<TEXT>

     Bulgaristan'da, ''Fujian gribi'' paniği yaşanıyor. 
     Sağlık Bakanlığı'ndan edinilen bilgiye göre, ''H3N2'' adlı grip virüsünün alt gruplarından biri olan ''Fujian'', Bulgaristan'da da ortaya çıktı. 
     Yetkililer, 6'sı başkent Sofya'da olmak üzere ülke genelinde 8 vaka tespit edildiğini açıkladı. 
     Bulaşıcı olan ve son derece hızlı bir şekilde yayılan bu gribe karşı aşının da etkili olmadığı öne sürülüyor. Uzmanlar, bu grip türünün ayrıca antibiyotiklere karşı bağışıklı olduğu görüşünde birleşiyor. 
     Sağlık Bakanlığı'nın araştırmalarına göre, ''Fujian gribi''nin yanı sıra diğer üst solunum yolları enfeksiyonlarında da özellikle son bir hafta içinde rekor düzeyde artış kaydedildi. Sadece başkent Sofya'da bir hafta içinde yaklaşık 10 bin kişinin üst solunum yolları enfeksiyonu geçirdiği bildirildi. 
     Yetkililer, grip virüsünden azami ölçüde korunmak için bol bol C vitamini takviyesi yapılması ve üşütmemeye dikkat edilmesi tavsiyesinde bulundular. 
     
</TEXT>
</DOC>
