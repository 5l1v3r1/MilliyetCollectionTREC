<DOC>
<DOCNO> 225442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/25/son/sondun33.html </URL>
<DATE> 2004/03/25/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Kıbrıs'ta referandum ileri bir tarihe ertelenebilir 
</HEADLINE>
<TEXT>

     Gülsen Solaker ve Adnan Çağlayan bildiriyor - Dörtlü Kıbrıs görüşmeleri çerçevesinde İsviçre'deki dağ kasabası Burgenstock'da bulunan tarafların, yarın akşam dörtlü toplantılar için masaya oturması beklenirken, BM Genel Sekreteri Kofi Annan'ın da hafta sonu gelerek sürece doğrudan dahil olması öngörülüyor. 
     Burgenstock'da dün dörtlü görüşmelerin yapılamamasının ardından taraflar, BM Genel Sekreteri Kıbrıs Özel Temsilcisi Alvaro De Soto ile birlikte akşam yemeğinde biraraya geldiler. Gün içinde görüşmeler için masaya oturamayan Kıbrıs Türk, Rum, Türkiye ve Yunanistan heyetleri, böylelikle 1974 barış harekatının hemen ardından yapılan ateşkes görüşmelerinden beri ilk kez görüşmeler için olmasa bile, bir masa etrafında toplanmış oldular. 
     Bu arada, diplomatik kaynaklardan edinilen bilgiye göre, tarafların dörtlü görüşmeler için yarın akşam biraraya gelmesinin kararlaştırılmasında, Türk tarafının dünkü görüşmelerin yapılmamasından ve belirsizlikten duyduğu rahatsızlık önemli rol oynadı. Aynı kaynaklar, bu belirsizliğin sürmesi ve dörtlü görüşmelerin yapılmaması durumunda Dışişleri Bakanı ve Başbakan Yardımcısı Abdullah Gül'ün, ''AB zirvesi için gideceği Brüksel'den dönmeyebileceği'' mesajının BM tarafına verildiğini belirttiler. 
     
     ANNAN BEKLENİYOR 
     Burgenstock'da 3 gündür aralıksız devam eden kar yağışı altında Kıbrıs sorununa odaklanan taraflar, bir taraftan da BM Genel Sekreteri Kofi Annan'ın gelişini bekliyor. 
     Edinilen bilgiye göre, Annan, 28 Mart Pazar günü Burgenstock'a gelerek, ilk olarak Özel Temsilcisi Alvaro De Soto ile durum değerlendirmesi yapacak. BM kaynaklarından edinilen bilgiye göre, programda bir değişiklik olmaması durumunda Annan'ın 29 Mart Pazartesi günü de 4 tarafla ayrı ayrı biraraya gelmesi öngörülüyor. Annan'ın 30 Mart Salı günü ise daha önceden yapılan programı çerçevesinde Tunus'a geçmesi, ancak aynı akşam yeniden Burgenstock'a dönmesi bekleniyor. 
     Kofi Annan'ın tarafların görüşlerini ve değişiklik önerilerini dikkate alarak üzerinde değişiklik yapacağı Annan planının son halini ise görüşmelerin son günü olan 31 Mart Çarşamba günü sunacağı belirtiliyor. Taraflar bu belgeyi almalarının ardından kendi içlerinde değerlendirmeye başlayacaklar. 
     Bu arada, Burgenstock'daki programın sarkması durumunda 20 Nisan'da Ada'daki iki tarafta ayrı ayrı yapılması beklenen referandumların da ileri bir tarihe alınması ihtimali belirdi. Özel Temsilci De Soto'nun referandumların 25 Nisan'a alınması için nabız yokladığı ifade ediliyor. 
     Öte yandan, Kıbrıs'ta varılacak anlaşmanın AB temel hukukunun parçası olması konusunu hayati önemde atfeden Türk tarafı, bu konuda tatmin edici bir çözüm bulunmaması durumunda varılacak en iyi anlaşmanın bile anlamsız olacağını ifade ediyor. KKTC kaynakları, derogasyonlar konusunda kendilerini tatmin edici bir çözüme ulaşılmaması durumunda, referandumda ''hayır'' kampanyası başlatacaklarını vurguluyorlar. 
     
</TEXT>
</DOC>
