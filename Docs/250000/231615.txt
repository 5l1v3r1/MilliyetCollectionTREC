<DOC>
<DOCNO> 231615 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/son/sondun43.html </URL>
<DATE> 2004/04/15/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Bush'un İsrail'e desteğini dünya nasıl karşıladı İşte tepkiler... 
</HEADLINE>
<TEXT>

     Rusya Dışişleri Bakanı Sergey Lavrov, İsrail'in Gazze Şeridi'ndeki Yahudi yerleşimleri kaldırma kararını koşullu olarak desteklediklerini söyledi. 
     Lavrov, gazetecilere yaptığı açıklamada, İsrail'in Gazze Şeridi'nden çekilmesinin genel olarak ''yol haritası'' ile uygunluk içinde olduğunu belirterek, ''Bu anlamda, böyle bir adım tek başına kalmazsa ve var olan BM Güvenlik Konseyi kararlarının uygulanmasını sağlayacak diğer adımlara yol açarsa, desteklenebilir'' dedi. 
     Ancak Lavrov, İsrail'in Batı Şeria'daki bazı yerleşimleri elinde tutma planı konusunda yorum yapmadı. 
     
     ARAPLAR 
     Arap liderler ise ABD Başkanı George Bush'un politika değişikliğini kınadılar. Arap liderler, Filistinlilere zorla uygulatılmak istenen ve ''yol haritası''nın bir parçası olmayan anlaşmaların başarısız olacağı görüşündeler. 
     Lübnan Devlet Başkanı Emil Lahud, yaptığı açıklamada, ''Bu tutumun her seviyede tehlikeli yansımaları olacaktır'' dedi. Lahud, bunun adil ve kapsamlı bir barış umudunu zayıflattığını, Amerika'ya düşmanlık hislerini artırdığını ve hakları güç yoluyla geri almanın kapısını açtığını söyledi. 
     Lahud, ''Amerikan tutumunun meşru olmadığını teyit etmek için'' Arap devletlerinin BM Genel Kurulu'nun acil toplanması çağrısında bulunmasını da istedi. 
     Suriyeli bir yetkili de, Bush'un tutumunun barış, istikrar ve Ortadoğu'daki Amerikan çıkarlarına hizmet etmeyeceğini belirterek, ''bu, 'yol haritası'nın kapısını kapattı'' dedi. 
     Mısır Cumhurbaşkanı Hüsnü Mübarek de, Filistinlilere çözüm dayatılmaması gerektiğini söyledi. 
     ABD Başkanı George Bush, İsrail'in bir nihai barış anlaşmasında Batı Şeria'nın bir bölümünü elinde tutmasını onaylayarak, ABD'nin uzun zamandır devam eden politikasından ayrılmıştı. 
     Bush, dün akşam yaptığı tarihi açıklamada, İsrail Başbakanı Ariel Şaron'un Gazze Şeridi'ndeki bütün ve Batı Şeria'daki bazı yerleşim biriminden çekilme karşılığında, Batı Şeria'daki bazı yerleşim birimlerinin daimi olarak kalmasını öngören tek taraflı planına destek vermişti. 
     George Bush, Filistinlilerle yapılacak nihai barış anlaşması çerçevesinde Filistinli mültecilerin İsrail'de değil, Filistin devletinde yerleştirilmesi gerektiğini de söyleyerek, Şaron'un kendisinden bu konuda istediği de desteği vermişti. 
     
</TEXT>
</DOC>
