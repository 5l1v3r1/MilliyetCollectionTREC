<DOC>
<DOCNO> 239343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/son/soneko25.html </URL>
<DATE> 2004/05/12/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Trafik kazasında kaybettiğimiz Vali Yazıcıoğlu'nun hayali gerçek oldu 
</HEADLINE>
<TEXT>

     Ankara'nın Temelli Beldesi yakınlarında geçirdiği trafik kazasında hayatını kaybeden eski Denizli Valisi Recep Yazıcıoğlu'nun hayali gerçek oldu. Baklan İlçesi'nde açılışını yapmak istediği tekstil fabrikası, üretime geçerek ihracata başladı. 
     Alınan bilgiye göre, Yazıcıoğlu, Baklan İlçesi'ne yaptığı bir ziyarette, Atak-Atakan Şirketler Grubu'na ait Atakon Tekstil Fabrikası'nın atıl durumda olduğunu görünce, işletme sahibi Salih Özdemir'le görüştü. Yazıcıoğlu, buranın üretim yapması ve istihdam yaratması için gerekli desteğin sağlanacağı sözünü verdi. 
     Tesis, bürokratik işlemlerin hızlandırılması ve eksiklerin giderilmesiyle kısa sürede üretim yapacak duruma geldi. Yazıcıoğlu ile görüşen Özdemir, buranın açılışını yapması için de söz aldı. Ancak Vali Yazıcıoğlu, Ankara'nın Temelli Beldesi yakınlarında geçirdiği trafik kazasında vefat edince, fabrikanın açılışını göremedi. 
     
     ''EKMEK VERENİ SIRTIMDA TAŞIRIM'' 
     Firma sahibi Salih Özdemir, Vali Recep Yazıcıoğlu'nun kendisine, ''fabrika yaptırarak ekmek vereni sırtımda taşırım'' dediğini ve üretim yapılacak fabrikadan ilk malı kamyona kendisinin yükleyeceğini söylediğini kaydetti. 
     Fabrikanın 6 ay gibi kısa sürede 240 işçiyi çalıştırır duruma geldiğini ve grubun toplam 25 milyon dolar olan ihracatına katkı sağladığını ifade eden Özdemir, şöyle konuştu 
     ''Açılış öncesi merhum Yazıcıoğlu anısına 5 bin kişiye yemek verdik. 9 Aralık 2003'de Vali Yardımcısı Mehmet Büyüktaş'ın katılımıyla fabrikayı açtık. İlçedeki her 10 kişiden birine iş imkanı sağlamış durumdayız. Havlu, pantolon, bornoz, çocuk elbiseleri ve mayo gibi ürünleri satıyoruz. AB ülkeleri ve Amerika'dan gelen talepleri karşılamakta zorlanır olduk. Yazıcıoğlu'nun, Bir gün bu fabrikadan dünyanın dört bir tarafına mal ihraç edilecek sözünü gerçekleştirmenin mutluluğunu yaşıyoruz.'' 
     
     HEDEF, 40 MİLYON DOLAR İHRACAT 
     Özdemir, grup olarak bu yıl 40 milyon dolar ihracat yapmayı, iç piyasaya da 20 milyon dolarlık mal satmayı hedeflediklerini belirterek, ''Yeni Vali Gazi Şimşek de her ziyaretinde eksikliklerimizi soruyor, bize yardımcı oluyor. Son ziyaretinde, iş yerimizi geliştirip, yurt dışından gelen talepleri karşılamak amacıyla ek tesis yapmak istediğimizi ve arsa sorunu olduğunu söyledik. Baklan Belediye Başkanı Ayhan Demirdöğer ile görüşüp bize destek oldu ve sorun çözüldü'' dedi. 
     
</TEXT>
</DOC>
