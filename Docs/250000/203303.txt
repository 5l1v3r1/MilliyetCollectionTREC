<DOC>
<DOCNO> 203303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/20/ekonomi/eko02.html </URL>
<DATE> 2003/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Yargıtay Cavit Çağlar paravanla hortumladı 
</HEADLINE>
<TEXT>

   Cavit Çağlar hakkındaki beraat kararını bozan Yargıtay'ın gerekçeli kararında İnterbank'ın içinin paravan şirketlerle boşaltıldığı belirtildi 
   GÖKÇER TAHİNCİOĞLU Ankara 
      
   Bursa 3. Ağır Ceza Mahkemesi'nin Nergis Holding Yönetim Kurulu Başkanı Cavit Çağlar'la oğlu Mustafa Çağlar'ın da aralarında bulunduğu 37 sanık için verdiği beraat kararını bozan Yargıtay 11. Ceza Dairesi, gerekçeli kararında, Çağlar ve diğer sanıkların 31 paravan şirket aracılığıyla 75 trilyon 253 milyar lira ve 48 milyon 787 bin dolar hortumladıklarını vurguladı. 
   Çağlar ile oğlu Mustafa Çağlar'a, alt sınırdan ceza verilmemesi gerektiğini belirten dairenin kararına göre, Çağlar ve oğlu, kullanılan kredi miktarını iki katı kadar para ceza cezasına mahkum edilmeleri istemiyle de yargılanacak. Yargıtay 11. Ceza Dairesi Çağlar ve 36 sanığın beraatlerine ilişkin bozma karanının gerekçesini dün tamamladı. 
   
   Akraba ortaklığı 
   Kararda el konulduğu 7 Ocak 1999'da İnterbank'ın hisselerinin yüzde 73.45'ine sahip olan ve akrabalık bağları bulunan sanıklar, Cavit Çağlar, Mustafa Çağlar, Şükrü Şankaya ve Şenol Şankaya'nın 1997-98 yıllarında, Ahmet Bozan ve Ergun Evcil ile diğer 31 sanıkla birlikte, aynı ve birbirini takip eden günlerde 22'si aynı adreste olmak üzere, 5-15 milyar lira sermayeli 31 şirket kurdukları belirtildi. 
   Kararda, ticari faaliyeti olmayan şirketlerin, grubun diğer şirketlerin mal alıp, diğerine devrettiği, bilançolarının kat kat üzerinde aldıkları kredileri mali tablolarına dahil etmedikleri vurgulandı. 
   
   Şirketler paravan 
   Kararda, çalışanı bile olmayan şirketlerin paravan olduğunun kuşku götürmediği kaydedildi. Ayrıca, sanıkların dolandırıcılıkla sahip oldukları para miktarları şöyle sıralandı Cavit Çağlar ve Şükrü Şankaya 38 trilyon 456 milyar 336 milyon lira. Mustafa Çağlar 36 trilyon 796 milyar 890 milyon lira, 47 milyon 137 bin 230 dolar. Şenol Şankaya 1 milyon 650 bin 350 dolar. 
   
   Bilirkişi raporlu beraat, isabetsiz karar    Suç işleme kastıyla hareket eden sanıkların, tahsis edilmeyen kredilerin açılması için bankayı dolandırdıklarının anlaşıldığının anlatıldığı kararda, Çağlar ile 36 sanığın TCK'nın, "tahsis edilmemesi gereken kredinin açılması için dolandırıcılık yapmak" fiilini içeren 504, "cezanın yarısı kadar arttırılması" düzenlemesini içeren 522., "cezanın altıda birden yarısına kadar arttırılması" düzenlemesini içeren 80. maddesi uyarınca mahkumiyetlerine karar verilmesi istendi. Buna göre, Bursa 3. Ağır Ceza Mahkemesi, sanıkları, 3 yıl 6'şar aydan, 10 yıl 7'şer aya kadar hapis istemiyle yeniden yargılayacak. 
   Kararda, suçun işlenmesindeki rolleri nedeniyle, Cavit Çağlar, Mustafa Çağlar, Şürkü Şankaya, Şenol Şankaya, Ahmet Bozan ve Ergun Evcil için cezanın alt sınırının üstünde bir ceza verilmesi gerektiği de vurgulandı. Karara göre, sanıklar, dolandırıcılıkla elde ettikleri miktarın iki katı kadar para cezasına mahkum edilmeleri istemiyle de yargılanacak. Daire, kararında, Bursa 3. Ağır Ceza Mahkemesi'nin beraat kararını, bilirkişi raporlarına dayandırarak verdiğini de belirterek, söz konusu raporu, dosya içeriğine ters ve isabetsiz olmakla eleştirdi. 
   
   
</TEXT>
</DOC>
