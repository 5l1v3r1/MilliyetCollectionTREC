<DOC>
<DOCNO> 226462 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/29/siyaset/siy04.html </URL>
<DATE> 2004/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Seçmenin 'sağ'duyusu CHP'nin çöküşü oldu 
</HEADLINE>
<TEXT>

   Yerel seçimlerde oy oranını 10 puan artıran AKP, 13'ü büyükşehir olmak üzere 58 ilde belediye başkanlığını aldı. Kan kaybeden CHP ise sadece 7 ilde kazandı 
   ANKARA Milliyet 

   
   Türkiye, 3 Kasım 2002 genel seçimlerinden 1.5 yıl sonra bu kez yerel yöneticileri belirlemek için sandık başındaydı. 93 bin yerel yöneticiyi belirlemek üzere sandığa giden seçmen, kesin olmayan sonuçlara göre AKP'nin oy oranını yüzde 34'ten yüzde 43.1'e yükseltti. Anketlerden beklenen büyük sıçramayı yapamamasına karşın oy oranını yaklaşık 10 puan arttıran AKP, 13'ü büyükşehir olmak üzere 58 ilde belediye başkanlığını kazandı. CHP ikisi büyükşehir yedi ilde ipi göğüsledi. 
   Gece yarısı itibarıyla genel seçim sonuçlarını yansıtma özelliği nedeniyle baz alınan Türkiye genelinde il genel meclisi sonuçlarına göre, ana muhalefet CHP yaklaşık yüzde 17.4'le 3 Kasım seçimlerine göre düşüş yaşadı. SHP listesinden seçime giren Sol İttifak SHP, DEHAP, EMEP, ÖDP, Özgür Parti, SDP yüzde 4.3 civarında oy alabildi. 3 Kasım'da yüzde 2.4 oy alan Saadet Partisi'nin yüzde 3.6 dolayında destek bulması dikkat çekti. 
   
   Yüzde 30 fark 
   İl genel meclisi sonuçlarına göre iktidar partisi AKP, bazı anketlerde yüzde 68'leri bulacağı iddia edilen oy oranında beklenen sıçramayı yapamadı. Demokrat Parti'nin 1954 seçimlerinde aldığı yüzde 56.6'lık rekora ulaşamayan AKP, en yakın rakibi CHP'ye de yaklaşık 30 puan fark atarak elini güçlendirdi. 
   İktidardaki AKP'ye rağmen muhalefette de sağın güçlendiğini gösteren sonuçlar, hükümetin sağda da terleyeceği yorumlarına neden oldu. AKP, DYP, MHP, SP, ANAP ve GP toplamı yüzde 75'e yaklaştı. CHP ve SHP'nin oy oranının toplamı yüzde 22'de kaldı. DSP'nin oy oranı da yaklaşık yüzde 2 oldu. Sağın zaferinde, MHP ve DYP'nin 3 Kasım seçimlerine göre oy oranını yükseltmesi ve SP'nin nispi sıçraması önemli rol oynadı. 3 Kasım'da yüzde 9.5 oy alan DYP bu oranı yüzde 10.1'e, 3 Kasım'da yüzde 8.3 oy alan MHP de bu oranı yüzde 11.1'ye yükseltti. ANAP oy oranını yüzde 5.1'den 2.2'ye, GP de yüzde 7.2'den yüzde 2.4'e düşürdü. 
   
   Kıbrıs sorunu etkili oldu 
   Seçimlerde AKP'nin beklenen başarıyı gösterememesi ve DYP - MHP oylarındaki yükselmede, Türkiye gündeminin en önemli maddesi olan Kıbrıs sorununun da rol oynadığı yorumları yapıldı. Kıbrıs sorunlarına daha ulusalcı bir yaklaşım sergileyen iki partinin oylarında, AKP'nin politikasına duyulan tepkinin rol oynadığı ifade edildi. Saadet Partisi'nin oy oranındaki nispi artış da, Milli Görüş tabanının AKP'ye duyduğu tepkinin sandığa yansıması olarak değerlendirildi. 
   
   
   
   
</TEXT>
</DOC>
