<DOC>
<DOCNO> 246880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/10/son/sonsiy27.html </URL>
<DATE> 2004/06/10/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Meclis'te "Başöğretmenlik Yasa Tasarısı" tartışılıyor... 
</HEADLINE>
<TEXT>

     AK Parti Grup Başkanvekili Faruk Çelik, temel prensiplerinin her yasama faliyeti sırasında ilgili sivil toplum örgütlerinin görüşlerine başvurmak olduğunu, ancak bunun zaman zaman yerine getirilemediğini söyledi. 
     Eğitim-Sen Genel Başkanı Alaaddin Dinçer ve Yönetim Kurulu üyeleri, öğretmenler arasında kademelendirmeyi öngören ''Başöğretmen Yasa Tasarısı''na yönelik tepkilerini dile getirmek üzere TBMM'deki görüşmelerini bugün de sürdürdüler. 
     Eğitim-Sen yöneticileri ilk olarak CHP Grup Başkanvekili Kemal Anadol ile görüştüler. Tasarının ''çok ilkel'' olduğunu öne süren Kemal Anadol, ''Öğretmenleri ayrı statülere ayırarak rütbe vermek, böl-yönet felsefesiyle hareket edilerek öğretmenler arasında düşmanlık yaratılmak isteniyor'' dedi. 
     TBMM'de tasarının yasalaşmasını önlemek için sonuna kadar mücadele edeceklerini kaydeden Anadol, bunda başarılı olamazlarsa o zaman yasanın iptalini sağlamaya yönelik girişimlerde bulunacaklarını söyledi. 
     Eğitim-Sen Genel Başkanı Alaaddin Dinçer de ''Öğretmenlerin apolote, rütbeye ihtiyaçları olmadığını ve yasanın geri çekilmesi gerektiğini'' belirtti. 
     
     ÇELİK'TEN ÖZELEŞTİRİ 
     Eğitim- Sen yöneticileri AK Parti Grup Başkanvekili Faruk Çelik'i ziyaretleri sırasında da tasarıya yönelik eleştirilerini yinelemenin yanı sıra tasarı hazırlanırken görüşlerine hiç başvurulmadığını belirterek, Milli Eğitim Bakanı Hüseyin Çelik'ten şikayetçi oldular. 
     Dinçer, bütün öğretmenleri kapsayacak genel bir ekonomik iyileştirme yapılmasını istediklerini belirterek, kademelendirmenin pek çok sakıncası bulunduğuna dikkati çekti. 
     Tasarı hakkında ayrıntılı bir bilgiye sahip olmadığını belirten Faruk Çelik de iletişim ve diyalogla bir çok sorunun üstesinden gelinebileceğini belirterek, ''Temel prensibimiz yasama faliyeti sırasında ilgili sivil örgütün görüşlerini almak. Ama özeleştiri yapmak gerekirse her yasama faliyetinde sivil örgütlerle işbirliği içinde olduğumuzu da söyleyemem. Diyaloğu çok önemsiyorum. Talebi değerlendirirsiniz, değerlendirmezsiniz o ayrı, ama talebin sahipleriyle konuşmak çok önemli'' diye konuştu. 
     Faruk Çelik, Milli Eğitim Bakanı Çelik'in de bu konulardaki hassasiyetini ifade ettiğini belirterek, tasarının şu anda alt komisyonda olduğunu anımsattı ve komisyon başkanı ile görüşerek Eğitim-Sen'in taleplerini ileteceğini söyledi. 
     Eğitim-Sen yöneticilerinin, tasarıların hazırlanması aşamasında taslak metinlere ulaşmakta dahi zorluk çektiklerinden yakınmaları üzerine de Çelik, ''Ben bu yöntemleri doğru bulmuyorum. Eğitim hepimizi ilgilendiren bir olay'' diye konuştu. 
     Eğitim-Sen yöneticileri TBMM Milli Eğitim Komisyonu Başkanı Tayyar Altıkulaç'ı da ziyaret ederek bir süre görüştüler. Görüşme basına kapalı olarak gerçekleşti. 
     
</TEXT>
</DOC>
