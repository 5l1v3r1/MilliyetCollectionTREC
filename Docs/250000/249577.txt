<DOC>
<DOCNO> 249577 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/21/son/sondun12.html </URL>
<DATE> 2004/06/21/ </DATE>
<TIME> 07.10 </TIME>
<AUTHOR>  </AUTHOR>
<HEADLINE>
Japonya... Dianmu tayfunu 3 can aldı... 
</HEADLINE>
<TEXT>

     Japonya'nın batısını etkisi altına alan güçlü Dianmu tayfunu nedeniyle, 3 kişinin öldüğü bildirildi. 
     Yetkililer, tayfunun etkisiyle ortaya çıkan yüksek dalgaların Japonya'nın güneyindeki Okinawa adasındaki bir sahili vurması sonucu 2 öğrencinin öldüğünü, ayrıca rüzgar sörfü yapan bir kişinin cesedinin Okinawa adası açıklarında bulunduğunu belirttiler. Bir kişiden ise haber alınamadığı kaydedildi. Japonya'daki meteoroloji ajansı, tayfun nedeniyle ortaya çıkan fırtınanın hızının, Shikoku adasında yapılan ölçümde saatte 180 kilometreye ulaştığının belirlendiğini duyurdu. 
     Çincede ''Yıldırımın Anası'' anlamına gelen Dianmu tayfununun TSİ 23.00'da Shikoku adasındaki Ashizuri Burnu'nun 90 kilometre güneyini vurduğu ve saatte 35 kilometre hızla kuzey kuzeydoğu istikametinde ilerlediği bildirildi. 
     Japon Kyodo ajansının haberinde, tayfun nedeniyle Japonya'nın güney ve orta kesimindeki havaalanlarında en az 40 uçağa uçuş izni verilmediği bazı tren ve feribot seferlerinin de iptal edildiği bildirildi. 
     
</TEXT>
</DOC>
