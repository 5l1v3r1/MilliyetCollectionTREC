<DOC>
<DOCNO> 221460 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/11/yazar/tamer.html </URL>
<DATE> 2004/03/11/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Başbakandır, hem sever, hem döver 
</HEADLINE>
<TEXT>

      Sabah Gazetesi yazarı Mehmet Barlas, NTV'deki Basın Odası'nda Oğuz Haksever'in bütçeye ek kaynak bağlamındaki yeni zamlarla ilgili sorusuna ilginç bir yanıt verdi 
   "Hükümetler bazen aşağıdan, bazen yukarıdan para dağıtır. Her seferinde önce dağıtılır, sonra da bu dağıtılan paranın kaynağı bulunmaya çalışılır. AKP aşağıdan dağıtmayı tercih ediyor. Emeklilere seyyanen 75 milyon zam, yoksullara 100 bin ton bedava kömür, asgari ücrete enflasyonun çok üzerinde artış..." 
   AKP hükümetinin bu yaklaşımında en belirleyici unsur, Başbakan Tayyip Erdoğan'ın sokaktaki vatandaşın sorunlarına duyarlı kişiliği. IMF ile görüşmeleri yürüten Ali Babacan ve ağabey dediği Kemal Unakıtan gibi Bakanlar Kurulu'ndaki yakın çalışma arkadaşlarının zaman zaman şiddetli itirazlarına rağmen Tayyip Bey, bu yöndeki ısrarlı tavrından vazgeçmiyor. 
   
   Mitingde azarlama 
   Diğer taraftan aynı Tayyip Bey, son seçim mitinglerinde, sıkıntılarını dile getirmek isteyen vatandaşların ağzının payını vermeyi de ihmal etmiyor. Önceki gün Ağrı mitinginde "mağdur olduk" diye yakınan bir bankazedeye, "Sizi kim mağdur ettiyse, gidin ondan paranızı alın. Bu işin devletle alakası yok" diye terslemiş. Yine Ağrı'da, ellerinde diplomalarıyla miting meydanına gelerek, diplomalarının işe yaramadığından yakınan üniversite mezunu işsiz gençleri ise, "Dünyanın hiçbir yerinde üniversite mezununa iş garantisi verilmez. Taşı sıkarsın, suyunu çıkartırsın" diye azarlamış. 
   Erdoğan, Ağrı mitinginden önce AKP'nin Afyon mitinginde de sıkıntılarını dile getirmek isteyen köylüleri "En ufak bir sıkıntıda feryat ediyorsunuz. Olumlu gelişmeleri görmüyorsunuz. 2003'te Afyon çitfçisine ürün bedeli olarak 62 trilyon ödedik. Bu iyiliğimizi unutmayın," diyerek azarlamıştı. Güngör Uras yazdı Afyon'da bir köylü kadının mazot pahalılığından yakınması üzerine sinirlenen Başbakan bakın ne demiş "Geçen yıl mazotta çiftçiye yüzde 35 indirim yapmadık mı E mübarek Mazotta yüzde 35 indirim yapmışız. Oldu olacak bedava verelim. Şimdi ne istiyorsunuz ki Enerjiyi bağlayalım. Suyu bağlayalım. Mazotu bedava verelim. Oldu olacak yemeği de bedava ağzınıza biz koyalım " 
   
   Seçilmiş Kral 
   Vatan Gazetesi Başyazarı Güngör Mengi, oy istemek için düzenlenen mitinglerde halkın azarlanmasını "Erdoğan'ın demokratik tahammül kapasitesi yetersizlik gösteriyor. Maazallah 28 Mart'ta, sandıktan seçilmiş bir kral çıkabilir" diye yorumlarken, son dönemde giderek yaygınlaşan haklı bir endişeyi de dile getiriyor. 
   Bana sorarsanız, Erdoğan'ın miting alanlarında halkı azarlamasının, son dönemdeki ruh haliyle pek ilgisi olmayabilir. Makro göstergelerin iyiye gidişi nedeniyle gerek dıştan, gerekse bizim iş çevrelerinden son dönemde aldığı sürekli övgülerin yarattığı bir tahammülsüzlük de söz konusu değil. Gerek kendisi, gerekse bakanları aykırı seslere tahammülsüzlük konusunda bayağı sabıkalı. 
   Örneğin Tarım Bakanı Sami Güçlü, geçen yaz Adana'da hububat fiyatlarını açıkladığı toplantıda köylülerin fiyatları az bulması üzerine, "Gözünüzü toprak doyursun" dememiş miydi 
   
   Aslında sabıkalı 
   Ya da Başbakan olduktan 3 - 4 ay sonra Erdoğan, kamuda düşük ücretleri protesto eden işçilere "Nereye yürürseniz yürüyün. Geride asgari ücretle çalışacak 5,5 milyon işsiz var," diye diklenmemiş miydi 
   İmar Bankası'na el konduğu 2003 yazında da Tayyip Bey'in bu bankadan parasını almak isteyen mudileri defalarca "Paranızı yatırırken bana mı sordunuz " diye terslediğini gayet iyi anımsıyorum. Bana sorarsanız bizim Başbakanımız halkını hem sever, hem döver Ne zaman sevip, ne zaman döveceğini de sadece kendi bilir. Azarladığı vatandaştan bile oy alıp yerel seçimleri ezici çoğunlukla kazanacak olursa, herhalde bu olaydan da çıkarılacak dersler olmalıdır. 
   
      
   
</TEXT>
</DOC>
