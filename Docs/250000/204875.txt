<DOC>
<DOCNO> 204875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/28/spor/spo04.html </URL>
<DATE> 2003/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Yabancı kaldılar 
</HEADLINE>
<TEXT>

   Trabzonspor'un yeni başkanı Atay Aktuğ, yabancı futbolcu konusunun en son masaya yatırılacağını açıkladı, "Önce kontenjanı boşaltalım, daha sonra bunu gündemimize alacağız" diye konuştu 
      BERKUK ÜNYAY 

   
   'Her şeyin sırası var' 
   BAŞKANLIK koltuğunda ilk haftasını dolduran Atay Aktuğ, camianın yabancı transfer beklentisine ışık tuttu, ortaya atılan birçok isim konusuna açıklık getirdi. Atay, bu konuda Turgay Semercioğlu ile sürekli fikir alış verişinde bulunduklarının altını çizdi. Kafasındaki transfer planını yürürlüğe geçirmek için ince eleyip, sık dokumaları gerektiğini vurgulayan Trabzonspor Başkanı, "Önce kadrodaki kontenjanı boşaltmamız lazım. Her şeyin sırası var" ifadesini kullandı. 
   
   Van de Paar sırada 
   HİÇBİR yabancı futbolcu konusunda girişimlerinin bulunmadığını kaydeden Atay Aktuğ, "Bu işi daha sonra gündeme alacağız. Aurelio ile görüştüğümüz iddia ediliyor. Biz bu futbolcu ile ilgilenmiyoruz. Eğer kendisi Fenerbahçe'de mutsuz olduğunu belirtip, dönmek isterse, o zaman oturur, konuşuruz" diye konuştu. İlk icraat olarak Oumar'ın sözleşmesini fesh eden yönetimin, sakatlığı nedeniyle bir türlü verim sağlayamayan Van de Paar ile de yollarını ayırması bekleniyor. 
   
   Trabzon erken başladı    Yedi oyuncu çalıştı 
   KARADENİZ ekibinde oyuncuların bir bölümü, dün Teknik Direktör Turgay Semercioğlu yönetiminde, Mehmet Ali Yılmaz Tesisleri'nde hafif bir çalışma ile devre arası hazırlıklarının startını verdi. Antrenmana Hüseyin, Osman, Hasan, Yavuz, Ali Şen, Emre ve Mehmet Kahraman katıldı. Yedi oyuncu, kendilerini bekleyen zorlu maraton için bir an önce form tutmak istediklerini söylediler. 
   
   'Büyük rekabet var' 
   GENÇ oyuncu Ali Şen, "Takımda büyük bir rekabet var. Yeni hocamız bizi alt yapıdan iyi tanıyor. Çok çalışıp, ikinci yarıda forma şansı bulacağımıza inanıyoruz" diye konuştu. Kaptan Fatih Tekke de, zaman zaman tesislere gelerek, kondisyon merkezinde çalışıyor. Bordo - Mavili takımın 2 Ocak'ta başlayacak Antalya kampına Başkan Atay Aktuğ'un da katılacağı bildirildi. 
   
   'İlk transfer Ağar'    DYP Genel Başkanı Mehmet Ağar, Trabzonspor kulübünü ziyaret ederek, yönetimi tebrik etti. Ağar, "Trabzonspor alt yapının Anadolu'da ne demek olduğunu Türkiye'ye göstermiştir" dedi. Ziyaret sırasında Ağar'a, üzerinde ismi yazılı bir forma hediye eden Başkan Atay Aktuğ, "Böylece ilk transferimizi gerçekleştirmiş olduk" diyerek, espri yaptı. 
   
   Semercioğlu sağlam basıyor    'Temeli atıyoruz' 
   TRABZONSPOR'UN hocası Turgay Semercioğlu, bu sezon hedeflerinin Şampiyonlar Ligi'ne katılmak olduğunun altını çizdi, uzun vadede sürekli şampiyonluğa oynayan bir kadro oluşturmayı planladıklarını söyledi. Genç teknik adam, "Takımda kalıp, kalmaması gereken futbolcuları bildirdik. Trabzon'u şampiyonluğa kavuşturacak bir kadronun temelini atmak durumundayım" diye konuştu. 
   
   'Aç futbolcu lazım' 
   LİGDE iyi bir konumlarının bulunduğunu da vurgulayan Semercioğlu şöyle devam etti "Beşiktaş'ın ardından ikinciyiz. Biz hep kazanır, Beşiktaş kaybederse, neden ilk sırayı almayalım Ancak şu an ikinciliği korumak daha önemli. Ara transferde başarıya aç, kazanma arzusu olan oyuncular istiyorum. Anadolu'dan sivrilen oyuncular olabilir. Ancak bu kadroyla da başarıyı yakalayabiliriz". 
   
   Mehmet Polat'a yakın takip    GAZİANTEPSPOR'UN yollarını ayırdığı Mehmet Polat için Trabzon devreye girmeye hazırlanıyor. Semercioğlu'nun, "İyi bir futbolcu. Yararlı olabilir. Ama gönderilme nedenini öğrenmek gerekir" dediği tecrübeli futbolcu için Gaziantepspor yönetimiyle bir görüşme yapılacağı bildirildi. 
   
   
</TEXT>
</DOC>
