<DOC>
<DOCNO> 222102 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/14/ekonomi/eko01.html </URL>
<DATE> 2004/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
'Gelir için elektriğe, doğalgaza LPG'ye zamma gerek kalmadı' 
</HEADLINE>
<TEXT>

   7'nci gözden geçirme tamamlandı. Bakan Babacan, 'Ek kaynak için öngörülen gelir sağlandı. Elektriğe, tüpgaza, doğalgaza zam yok' dedi 
      EKONOMİ SERVİSİ 
   
   Devlet Bakanı Ali Babacan, Uluslararası Para Fonu IMF ile yürütülmekte olan 7'nci gözden geçirmenin tamamlandığını açıkladı. Babacan, yüzde 6.5'lik Faiz Dışı Fazla FDF hedefi için gündeme gelen 7 katrilyonluk ek kaynağın 4.4 katrilyonunun tasarruftan, 2.6 katrilyonunun da gelir artırıcı fiyat ayarlamalarından sağlanacağını söyledi. Babacan, "Bunlar akaryakıt, tütün ürünleri ve alkollü içecekler. Elektriğe, doğalgaza ve tüpgaza zam olmayacak" dedi. 
   IMF Türkiye Masası Şefi Rıza Moghadam, Merkez Bankası Başkanı Süreyya Serdengeçti, Hazine Müsteşarı İbrahim Halil Çanakçı ve IMF Türkiye Temsilcisi Odd Per Brekk ile birlikte bir basın toplantısı düzenleyen Babacan, niyet mektubu taslağı üzerinde genel hatlarıyla anlaşma sağlandığını bildirdi. Babacan, "Bazı teknik çalışmalar kaldı. Kısa sürede tamamlanacak. IMF İcra Direktörleri Kurulu'nun nisanda toplanarak gözden geçirmeyi tamamlamasını bekliyoruz" dedi. 
   
   Üç gözden geçirme olacak 
   2004 hedeflerinin tutturulabilirliği konusunda anlaşmaya vardıklarını belirten Babacan, faiz dışı fazlada 2003 yılı sonuçlarının nisan sonunda belli olacağını, ancak şu andaki verilerin faiz dışı fazlanın Cumhuriyet tarihinde ilk kez yüzde 6'nın üzerinde çıktığını gösterdiğini belirtti. 
   Asgari ücret ve emekli maaş artışları nedeniyle 2004 bütçesinde ortaya çıkan 7 katrilyonluk mali açığın kapatılmasına yönelik önlemlerin kesinleştiğini belirten Babacan, "Önlemlerle GSMH'nin yüzde 6.5'i düzeyindeki faiz dışı fazla hedefi güvenceye alındı. 4.4 katrilyon tasarruf önlemleri, 2.6 katrilyon ise gelir artırıcı önlemlerle sağlanacak. Gelir artırıcı önlemlerin pek çoğu uygulamaya konuldu. Bunları akaryakıt, tütün ürünleri ve alkollü içkilerden oluşuyor. Doğalgaz, elektrik, LPG, otogaz ve tüpgaza herhangi bir zam sözkonusu değil" dedi. 
   2004 yılı sonuna kadar dört gözden geçirme yapılmasının uygulanabilir gözükmediğini belirten Babacan şöyle konuştu 
   "Bu nedenle gözden geçirme sayısını 3'e indirmeye karar verdik. 2004 yılı için IMF'den 2 milyar dolar civarında kredi kullanma imk nı var. Gözden geçirmeleri 3'e indirdiğimiz için, bu kredi de üçe bölünecek. Her gözden geçirmenin ardından yaklaşık 660 milyon dolarlık kredi dilimi serbest bırakılacak. Böylece daha gerçekçi bir takvime de başlamış oluyoruz. Diğer gözden geçirmelerin tam takvimi netleşecek" 
   
   Yıl ortasında konuşulacak    Babacan'ın diğer konulardaki açıklamaları ise şöyle 
   Pamukbank'ın Halk Bankası'na entegre edilmesi çalışmaları yürütülüyor. Teknik çalışmalar birkaç ay sürecek. Ziraat ve Halk Bankası için gerçekçi bir özelleştirme stratejisi çalışmaları yapılıyor. "Çok tartışılan ve dedikosu yapılan" stratejilerden farklı stratejiler üzerinde duruluyor. Vakıfbank'ın değer tespit çalışması yapılıyor. Özelleştirilmesinde izlenecek yol konusunda somut kararların yakın zamanda alınacak. Bilanço beklendiği için değer tespit çalışmaları gecikti. TMSF'nin varlıklarının çözüme kavuşturulması için izlenecek yol kısa süre içinde Fon yönetimi tarafından belirlenerek uygulamaya konulacak.2005 ve sonrasında IMF ile hangi formatta çalışmaya devam edileceği konuşulmadı, ancak bu konunun yıl ortalarında ele alınması kararlaştırıldıFon kurulu öncelik aldığı için İmar Bankası olayı için düşünülen komisyon gecikti. Şu anda çalışılıyor. VC'ler inceleniyor, kadro havuzu oluştu. 
   
   Rıza Moghadam Nisanda onaylanır    IMF Türkiye Masası Şefi Rıza Moghadam, 2003 yılı makro ekonomik göstergelerinin oldukça başarılı olduğunu, 2004 yılı için de olumlu bir gelişme beklediklerini bildirdi. Moghadam, şöyle dedi 
   "2004 için de olumlu bir görünüm bekliyoruz. Ekonomi büyürken enflasyon da çok uzun bir süredir, bir nesil süresince görülebilecek seviyesinin en altına düştü. Hükümetin faiz dışı fazla için gösterdiği başarı faiz oranlarının düşürülmesini sağladı. Niyet mektubu taslağı üzerinde mutabakata vardık. Ancak bu İcra Direktörleri Kurulu'nun onayına tabii. Amacımız gözden geçirmenin tamamlanması için gereken diğer adımların da atılarak nisanda toplanmasını sağlamak." 
   
   Bürokratlara övgü 
   Yapısal reformlar kapsamında Bankalar Kanunu'nun gözden geçirilerek denetim ve gözetimin AB standartlarına uyumu önemli olduğunu belirten Moghadam, Serdengeçti ve İbrahim Çanakçı'ya teşekkür etti. Moghadam "Serdengeçti'nin başarılı uygulamaları doğrultusunda enflasyon beklentileri kırıldı. Yalnız, tüketici kredilerindeki artışın dikkatle incelenmesi gerekir" dedi. 
   
   
</TEXT>
</DOC>
