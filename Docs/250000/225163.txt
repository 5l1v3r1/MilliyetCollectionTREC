<DOC>
<DOCNO> 225163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/24/son/soneko23.html </URL>
<DATE> 2004/03/24/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Tüzmen Sorunların tamamı bitmedi ama kısa sürede önemli işler yaptık 
</HEADLINE>
<TEXT>

     Devlet Bakanı Kürşad Tüzmen, borç batağında devraldıkları hükümette kısa sürede çok işler başardıklarını, bundan sonraki hedeflerinin yatırımı artırmak ve istihdamda yoğunlaşacağını söyledi. 
     Tüzmen, partisinin Hatay'ın Kırıkhan İlçesi Kanatlı Caddesi'nde düzenlediği mitingde, Kasım 2002'nin Türkiye için bir dönüm noktası olduğunu, tek başına iktidara gelen AK Parti'nin, içerde ve dışarda çok sayıda sorunun üstesinden gelmeyi bildiğini belirtti. 
     Hükümetin enflasyondaki düşüş ve ekonomik büyümede elde ettiği başarılarını anlatan Tüzmen, '' Sorunların tamamını bitirdik demiyoruz ama kısa sürede çok önemli işler yaptık'' dedi. 
     Tüzmen, bir kesimin değil tüm kesimlerin iktidarı olduklarını, emeklileri unutmadıklarını, köylüyü, çiftçiyi, esnafı memnun ettiklerini ve bu sayede halkın cebindeki paraya ''bereket'' geldiğini ifade ederek, ''bu kış yoksullara, kimsesizlere kömür dağıttık, ilköğretim kitaplarının tamamını Cumhuriyet tarihinde ilk kez ücretsiz verdik. Enflasyonu yine Cumhuriyet tarihinde görülmemiş bir şekilde düşürdük'' şeklinde konuştu. 
     Tüzmen, sadece içerdeki ekonomik sıkıntılarla uğraşmakla kalmayıp dışarda da Türkiye'ye itibar kazandırdıklarını, Irak, Avrupa Birliği, Kıbrıs ve Suriye gibi önemli dış politika konularında Türkiye'nin menfaatleri neyi gerektiriyorsa onu yaptıklarını anlattı. 
     Amik Ovası'ndaki havuç üreticilerinin sorunlarına da işaret eden Bakan Tüzmen, ''Havuç üreticilerinin Romanya'nın ithalata kota koymasından kaynaklanan sıkıntılarını çözmeye çalışıyoruz. Amacımız üreticilerimizin, yetiştirdiği her ürünü değerinde satmasına yardımcı olmaktır'' dedi. 
     Tüzmen, Yerel Yönetimler Yasası ile birlikte merkezi iktidarın birçok yetkisinin yerel yöneticilere devredileceğini, böylece daha güçlü belediyecilik yapılacağını vurgularken, ''gördüğünüz gibi AK Parti hükümeti yıllardır sürüncemede olan, hiçbir iktidarın yapamadığı işleri başarıyla yerine getiriyor'' diye konuştu. 
     Tüzmen, konuşmasını, Kırıkhan Belediye Başkanı ve AK Parti Belediye Başkan adayı İsmail Turan'a destek isteyerek bitirdi. 
     Mitinge, AK Parti Hatay milletvekilleriyle çok sayıda vatandaş katıldı. 
     
</TEXT>
</DOC>
