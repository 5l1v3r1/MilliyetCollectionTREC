<DOC>
<DOCNO> 226238 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/28/spor/aspo.html </URL>
<DATE> 2004/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal taburcu 4-1 
</HEADLINE>
<TEXT>

   Beşiktaş komadan çıktı, uzun süre sonra futbıluyla alkışlandı 
      
   90 DAKİKA 
   BİLAL MEŞE 

   Beşiktaş'ın kazanmaktan başka çaresi yoktu. Harcanan puanlar, kaybolan moraller Kartal'ı zirve yarışında sıkıntıya sokan faktörlerdi. Ligin iyi futbol oynayan ekiplerinden Gaziantepspor karşısında Beşiktaş ilk yarıda varını yoğunu ortaya koydu. Sergen'i yedeğe çeken Lucescu, yerine Tümer'i oynatırken, Kartal ilk yarıda inanılmaz hırsla mücadele etti. Bu yarıdaki futbol, mücadelesiyle, pozisyonlarıyla, gerilimleriyle doğrusu mükemmeldi. 
   Oyuna klasik tek forvetiyle başlayan Beşiktaş, seyircinin de desteğiyle 7. dakikada Ahmed Hassan ile 1 - 0 öne geçti. Pancu soldan hareketlenen arkadaşını gördü. Mısırlı futbolcu soluyla nefis vurdu ve golünü yaptı. 
   Bu gole karşın, Gaziantep mücadeleyi bırakmadı. 11. dakikada Yusuf, soldan Lazarov'u kaçırdı. Bu futbolcu önce Emre'yi geçti, ceza alanına kesti. Cordoba'nın ayağından seken topu Devran filelere gönderdi 1 - 1. 
   14'te Ahmed Hassan, soldan çizgiye kadar indi, zor pozisyonda kesti. Tümer'in topuk pasından gelen topa arka direkte Pancu ayak koydu 2 - 1. 
   Tüm hatlarıyla ofansif futbol oynayan Beşiktaş, 29. dakikada derin bir nefes aldı. Cordoba'nın uzun pasına Ahmed Hassan, Mehmet Polat ile birlikte yükseldi. Polat'ın kafayla kalecisine gönderdiği pas kısa düşünce Tümer araya girip, Ömer'in üzerinden topu filelere gönderdi 3 - 1. 
   Farklı galibiyet için şartlanan Beşiktaş, bu golden sonra zaman zaman kontralar da yedi. Nitekim 35. dakikada Lazarov, sağdan hareketlenen Bülent'i gördü. Kırmızı - Siyahlı futbolcu sert vurdu. Cordoba son anda topu tokatlayarak tehlikeyi önledi. 
   İlk yarıyı 3 - 1 önde kapayan Beşiktaş, ikinci devrede skoru korumak istedi. 48. dakikada Tümer soldan İbrahim'i kaçırdı. Tecrübeli futbolcu ceza alanına kesti, savunmadan seken topa Ahmed Hassan sert vurdu, top çataldan geri döndü. 
   Lucescu'nun Zago ve Tümer'i oyundan alması Beşiktaş'ın hücum gücünü azaltan en büyük faktör oldu. Ne var ki, Gaziantepspor çok adamla Beşiktaş'ın kalesine yüklenmesine karşın, son vuruşlarda ya becerikli olamadılar, ya da savunmaya takıldılar. 
   Ancak 89'da Pancu soldan indi. Karambolde İlie araya girdi. İbrahim Toraman'dan topu söken Rumen futbolcu, ceza alanına inip, sağ ayağıyla topu Ömer'in üzerinden ağlara gönderdi, maçın skorunu belirledi 4 - 1. 
   Orta hakem İsmet Arzuman, sonucu etkileyecek hata yapmadı... Ne var ki, Beşiktaş'a çıkardığı sarı kartlar konusunda aynı duyarlılığı Antep'in sertliklerinde göstermemesini, tecrübesine yakıştıramadık. Arzuman'ın bu tutumu zaman zaman Siyah - Beyazlı oyuncuların sinirlenmesine neden oldu. 
   
   Lucescu nefes aldı    Beşiktaş Teknik Direktörü, Gaziantep karşısında savunmasının iyi organize olduğunu söyledi, "İlk yarıda hırs yaptık ve sonuca ulaştık" dedi 
      
   'Kalanlara bakıyoruz' 
   HAFTALARDIR yaşanan puan kayıplarında çaresiz kalan, takımının toparlanması için kafa yoran Lucescu, Gaziantepspor galibiyetiyle moral buldu. Ligin dişli ekipleri arasında yer alan rakibi karşısında özelikle ilk yarıda çok iyi oynadıklarını vurgulayan Rumen teknik adam, "Daha fazla pozisyona girdik, hırs yaptık ve sonuca ulaştık. Kalan maçlarımıza bakıyoruz" diye konuştu. 
   
   Hassan'ı beğendi 
   DEFANSIN uzun bir aradan sonra ilk kez organize olduğunu söyleyen Mircea Lucescu, savunmadaki futbolcuların rahat olmadığı için çok faullü oynadıklarına dikkat çekti. Gaziantepspor karşısında birçok futbolcusuna şans verdiğini de belirten Beşiktaş çalıştırıcısı, Ahmed Hassan için de şunları söyledi "Çok koştu, çalıştı. Sakatlanmasın diye çıkardım." 
   
   Arzuman iyiydi 
   BEŞİKTAŞ ile Gaziantepspor gibi ligin kaliteli futbol oynayan iki ekibinin karşılaşmasını yöneten hakem İsmet Arzuman, bu kaliteye ayak uydurmaya çalıştı. Futbolun gereği olan sertliklere göz yuman Arzuman, vasatın üzerinde bir yönetim gösterdi. Sadece, kartlarında Antep'e gösterdiği cimrilik biraz eleştirilebilir o kadar... 
   
   Sağlam'ı kızdırdılar 
   BEŞİKTAŞ taraftarının üzerine ayran ve yabancı madde atmasına sinirlenen Gaziantepspor Teknik Direktörü Nurullah Sağlam, "Böyle büyük bir kulübe bunlar yakışmıyor" dedi. Sağlam, yedikleri gollerin kişisel hatalardan kaynaklandığını belirtti. 
   
   'Boşluktan çıkıyoruz' 
   BEŞİKTAŞ'IN emektar ismi Tayfur, ikinci yarıda yaşadıkları düşüşü kendilerinin de çözemediğini söyledi. Tecrübeli oyuncu, "Büyük bir boşluğa düştük. Artık çıkıyoruz. Sonuna kadar mücadeleye devam edeceğiz" dedi. 
   
   Keyifli yemek 
   GAZİANTEPSPOR karşısında aradığını bulan Beşiktaş'a huzur geldi. Karşılaşmanın ardından tüm takım, eşleriyle birlikte yemeğe gitti. Siyah - Beyazlılar bugünü izinli geçirecek, yarından itibaren Galatasaray maçının hazırlıklarına başlayacak. 
   
   Revizyon yaptı 
   TEKNİK Direktör Mircea Lucescu, Gaziantepspor maçında farklı on bir sahaya sürdü. Rumen hoca, Sergen, İlie ve Ümit'e ikinci yarıda forma şansı tanıdı. Bu oyuncuların yerine ilk on birde Ahmed Hassan, Tümer ve Yasin oynadı. 
   
   Okan gerilimi 
   GAZİANTEPSPOR maçında ilk on birde forma bekleyen Okan Koç, maçın 18 kişilik kadrosuna alınmadı. Genç yıldızın, kadro açıklandıktan sonra ismini göremeyince Ümraniye Tesisleri'ni sinirli bir şekilde terk ettiği öğrenildi. 
   
   Basına önlem 
   KAPALIDA taraftarlarla iç içe olan basın tribününde bu kez sıkı önlemler alındı ve en ön sıraya polisler oturtuldu. Bu önlemin herhangi bir kötü sonuçta tatsız bir olay yaşanmaması için hayata geçirildiği açıklandı. 
   
   PAF'lar kazandı 
   PAF Ligi maçında Beşiktaş, Gaziantepspor engelini 3 - 1'lik skorla aşarak, yoluna kayıpsız devam etti. Bahçelievler Stadı'nda yapılan maçta Siyah-Beyazlılar'ın gollerini Yasir 2 ve Hakan attı. 
   
   
   
</TEXT>
</DOC>
