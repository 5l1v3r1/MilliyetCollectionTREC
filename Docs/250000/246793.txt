<DOC>
<DOCNO> 246793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/10/son/sondun50.html </URL>
<DATE> 2004/06/10/ </DATE>
<TIME> 20.15 </TIME>
<AUTHOR>  </AUTHOR>
<HEADLINE>
Fransa'da müslümanlara ait 4 mezar tahrip edildi. 
</HEADLINE>
<TEXT>

     Fransa'nın güneydoğusundaki Marsilya kentinde bulunan bir mezarlıkta, Müslümanlara ait mezarların dün tahrip edilmesi üzerine, Fransız İslam Konseyi'nin çağrısıyla yaklaşık 60 kişi mezarlıkta toplandı. 
     Merkezi Paris'te bulunan Fransız İslam Konseyi'nin Marsilya'daki başkanı Murat Zerfavi, Müslümanların mezarlarının hedef alınması karşısında şok olduğunu belirterek, yetkilileri bu eylemleri kınamaya çağırdı. 
     İslam Konseyi Genel Sekreteri Muhammed Yasin de dün, Hıristiyan mezarların arasında bulunan Müslümanlara ait 3 mezarın tahrip edildiğinin belirlendiğini, bu sabah da tahrip edilmiş dördüncü mezarın bulunduğunu belirtti. 
     Kuran'dan ayetlerin yazılı olduğu mezar taşlarının kırıldığı ve yere atıldığı görülürken, küçük çakıldan yapılmış gamalı haçlar da bulundu. 
     Olayı protesto için mezarlıkta toplananlar arasında Fransa'daki Musevi Kurumları Temsilcileri Federasyonu'ndan CRIF bir temsilcinin de olduğu bildirildi. 
     Sosyalist Parti de bu olaylar karşısında ''üzüntü ve derin öfkesini'' ifade etti. 
     Strasbourg kentinde de geçen pazartesi, gamalı haçların bulunduğu ve mezarların tahrip edildiği bildirilmişti. Ayrıca Verdun kentinde geçen ay bir Yahudi anıtı tahrip edilmişti. 
     
</TEXT>
</DOC>
