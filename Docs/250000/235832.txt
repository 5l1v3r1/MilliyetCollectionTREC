<DOC>
<DOCNO> 235832 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/29/son/sondun31.html </URL>
<DATE> 2004/04/29/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Bağdat'ta bomba yüklü araç patladı 8 ABD askeri öldü 
</HEADLINE>
<TEXT>

     Irak'ın başkenti Bağdat'ın Mahmudiye mahallesinde bomba yüklü bir aracın infilak etmesi sonucu, 8 Amerikalı askerin öldüğü, 4'ünün yaralandığı bildirildi. 
     Amerikalı askeri bir sözcü, ''Mahmudiye'de operasyon yürüten Amerikan kuvvetlerine yerel saatle 11.30'da bomba yüklü bir araçla saldırıldı'' dedi. 
     Sözcü, aracın infilak etmesi sonucu 8 askerin öldüğünü, 4'ünün yaralandığını, yaralıların hastaneye kaldırıldığını da sözlerine ekledi. 
     
     BAKUBA VE BAĞDAT'TA 2 ABD ASKERİ ÖLDÜ 
     Amerikalı komutan Neal O'Brian ise Bağdat'ın kuzeyindeki Bakuba'da düzenlenen bombalı saldırıda 1 Amerikan askerinin öldüğünü, birinin de yaralandığını açıkladı. 
     O'Brian, saldırının yerel saatle 10.00 sularında meydana geldiğini, yaralanan askerin hastaneye kaldırıldığını ve durumunun istikrarlı olduğunu belirtti. 
     Bu arada, koalisyon sözcüsü yerel saatle 05.00'te Bağdat'ın doğusunda bir saldırı düzenlendiğini ve bir Amerikan askerinin öldüğünü kaydetti. 
     Sözcü, roketatarla düzenlenen saldırı hakkında başka ayrıntı vermedi. 
     
</TEXT>
</DOC>
