<DOC>
<DOCNO> 222002 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/13/son/soneko10.html </URL>
<DATE> 2004/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan Doğalgaz, elektrik ve LPG'ye zam yapılmayacak... 
</HEADLINE>
<TEXT>

     Devlet Bakanı Ali Babacan, iki haftadır Ankara'da devam etmekte olan 7. gözden geçirme çalışmalarının dün akşam itibarıyla tamamlandığını bildirdi. 
     Devlet Bakanı Babacan, Uluslararası Para Fonu IMF Türkiye Masası Şefi Rıza Moghadam, IMF Türkiye Temsilcisi Odd Per Brekk, Merkez Bankası Başkanı Süreyya Serdengeçti, Hazine Müsteşarı İbrahim Çanakçı ile birlikte Hazine'de düzenlediği basın toplantısında, görüşmeler sonucunda niyet mektubunun taslağı üzerinde genel hatlarıyla mutabakat sağlandığını kaydetti. 
     Babacan, şunları söyledi 
     ''Bazı teknik çalışmaların kısa bir süre sonucunda sonuçlandırılmasından sonra IMF İcra Direktörleri Kurulu'nun nisan ayı içinde toplanarak 7. gözden geçirmeyi tamamlamasını bekliyoruz. Bu gözden geçirme çalışmalarımız kapsamında büyüme ve enflasyon başta olmak üzere 2004 yılına ilişkin makro hedeflerimizin tümünün ulaşılabilir olduğu bir kez daha görülmüştür, teyit edilmiştir. Ekonomik programımız kapsamında büyük önem verdiğimiz faiz dışı fazlada 2003 yılının kesin sonuçları Nisan ayı sonunda belli olacaktır. Ancak şu andaki mevcut veriler faiz dışı fazlanın programdaki tanımıyla Cumhuriyet tarihinde ilk defa yüzde 6'nin üzerine çıktığını göstermektedir, buna işaret etmektedir.'' 
     
     ''BÜTÇE DİSİPLİNİNDEKİ KARARLILIĞIMIZ SÜRÜYOR...'' 

     Bütçe disiplininde 2003 yılında elde ettikleri başarıyı bu yıl da devam ettirme konusundaki kararlılıklarının sürdüğünü bildiren Babacan, şöyle devam etti 
     ''Bu çerçevede asgari ücret ve emekli maaş artışları ile 2003 yılında vergi gelirlerinin projeksiyonların gerisinde kalması ve böylece 2004 yılı gelirleri ile ilgili projeksiyonlarının yeniden ele alınması sebebiyle ortaya çıkan mali açığın giderilmesine yönelik tedbirler de kesinleşmiştir. Bu önlemlerle 2004 GSMH'nin yüzde 6.5 seviyesindeki faiz dışı fazla hedefimiz güvence altına alınmıştır. Daha önce de muhtelif vesilelerle söylediğimiz gibi söz konusu tedbirlerin toplamı 7 katrilyon liradır. Bunun 4.4 katrilyon lirası tasarruf tedbirleridir, 2.6 katrilyon lirası da gelir artıcı tedbirlerdir. Gelir artıcı tedbirler, akaryakıt fiyatları, tütün ürünleri fiyatları ve alkollü içeceklerle ilgili fiyatlardır. Hiçbir tedbir seçim sonrasına bırakılmamıştır. Doğalgaz, elektrik, LPG de dahil başka ürünlere zam yapılması söz konusu değildir.'' 
     
     GÖZDEN GEÇİRME SAYISINI 4'TEN 3'E İNDİRDİK 

     Devlet Bakanı Ali Babacan, 7. gözden geçirme çalışmaları sırasında 2004 yılındaki program ve gözden geçirme çalışmalarının takvimini de yeniden belirlediklerini, bu çerçevede bundan sonra yapılması öngörülen 4 gözden geçirmenin 3'e indirilmesini kararlaştırdıklarını bildirdi. 
     Devlet Bakanı Babacan, Uluslararası Para Fonu IMF Türkiye Masası Şefi Rıza Moghadam, IMF Türkiye Temsilcisi Odd Per Brekk, Merkez Bankası Başkanı Süreyya Serdengeçti, Hazine Müsteşarı İbrahim Çanakçı ile birlikte Hazine'de düzenlediği basın toplantısında, ''gözden geçirme sayısının azaltılmasıyla 2 milyar dolar civarında IMF'den kredi kullanma imkanı vardı. Bu dörde bölünecekti ve her gözden geçirmede 500 milyon dolar serbest bırakılıyordu. Bu düzenlemeyle her gözden geçirmede yaklaşık 660 milyon dolar bir kredi dilimi serbest bırakılacak'' dedi. 
     Babacan, seçime 15 gün kalmasına rağmen, Türkiye'de seçim ekonomisi tabirinin artık kullanılmadığını belirterek, seçim ekonomisi kavramının da artık tarihin derinliklerine gömülmesi gerektiğini söyledi. 
     Yapısal reform programını kamu maliyesinde etkinliğin sağlanması, mali sektörün güçlendirilmesi ve özel sektörün ekonomideki payının artırılması şeklinde gruplandıran Babacan, vergi tabanının genişletilmesi, kayıtdışı ekonomiyle mücadele, sosyal güvenlik sistemindeki açıkların azaltılması ve harcamaların rasyonelleştirilmesi üzerinde yoğunlaştıklarını anlattı. 
     
     GELİR İDARESİ YARI BAĞIMSIZ YAPIYA KAVUŞUYOR 

     Sürekli ve sağlıklı bir gelir yapısına ulaşma yönünde ilk adım olarak gelir idaresinin yeniden yapılanmasına ilişkin somut bir plan belirlediklerini açıklayan Babacan, bu plana göre gelir idaresinin, yani Gelirler Genel Müdürlüğü'nün yarı bağımsız bir yapıya kavuşturulacağını bildirdi. Bundan sonra vergi politikalarının bakanlık bünyesinde, uygulamaların idare bünyesinde yapılacağını dile getiren Bakan Babacan, ayrıca gelir idaresinin organizasyon yapısın da yeni baştan ele alınacağını kaydetti. 
     Bakan Ali Babacan, şöyle devam etti 
     ''Önümüzdeki dönemde sosyal güvenlik alanındaki önemli değişimleri gerçekleştirecek olan reformlar hayata geçirilecektir. Emeklilik sigortası kurumlarını tek çatı altında toplamayı, genel sağlık sigortası uygulamasını başlatmayı, ayrıca ülkemizdeki sosyal yardımların bir çerçeveye kavuşturulmasını hedefleyen yasa çalışmalarımız devam etmektedir. Bu alanlardaki seçenekler sürdürülebilirlik ilkesi çerçevesinde değerlendirilmektedir. 
     Hükümetimizin kamu harcamalarının verimliliğinin artırılması ve israfın önlenmesine verdiği büyük önem ortadadır. Kamu harcamalarında etkinliğin artırılması eğitim ve sağlık gibi sosyal amaçlı harcamalara daha fazla kaynak ayırabilmek bakımından da büyük önem taşımaktadır. Bu anlayışla kamu harcamalarını gözden geçirme çalışmasıda başlatmış bulunuyoruz. 
     Bu çalışmanın sonuçları orta vadeli bütçe uygulamasına geçmekte olduğumuz bir dönemde sağlıklı bir harcama yapısının oluşmasına da büyük bir katkı sağlayacak.'' 
     
     FİNANS SEKTÖRÜ VE ÖZELLEŞTİRME 

     Finans sektörünün daha da sağlıklı bir yapıya kavuşturulması yönündeki çalışmaların sürdüğüne dikkat çeken Bakan Babacan, bankacılık sektörünün denetim ve gözetiminin AB standardları doğrultusunda daha da güçlendirilmesi amacıyla Bankalar Kanunu ve ilgili mevzuat gözden geçirilerek gerekli düzenlemelerin hazırlandığını söyledi. 
     Bankacılık sektöründe üzerinde durdukları diğer konunun ise Tasarruf Mevduatı Sigorta Fonu TMSF tarafından devralınan varlıkların çözüme kavuşturulması olduğunu belirten Babacan, bu konuda çok önemli adımlar atılmaya başlandığını kaydetti. 
     TMSF'nin elindeki varlıklarında çözüme kavuşturulmasıyla ilgili yeni stratejinin fon yönetimince kısa sürede belirlenerek uygulamaya geçileceğini açıklayan Bakan Ali Babacan, finansal ve operasyonel olarak daha sıhatli yapıya kavuşturulmuş kamu bankalarının özelleştirilmesine ilişkin strateji belirleme çalışmasının sürdüğünü vurguladı. 
     
     ÖZELLEŞTİRMEDE YENİ STRATEJİ 

     Ziraat ve Halk bankalarının gerçekçi bir özelleştirme takvimi üzerinde çalışmaların sürdüğünü belirten Babacan, ''çok tartışılan ve dedikodusu yapılan yaklaşımlardan çok daha farklı stratejiler üzerinde durulmaktadır ve bu çalışmalar bir kaç aya kadar netleştikten sonra gerekli açıklamalar yapılacak'' dedi. 
     Vakıfbank'ın önce değer tespit çalışması yapılacağını kaydeden Babacan, piyasa değeri tespit edildikten sonra özelleştirmede izlenecek yol konusunda somut kararların yakın zamanda verileceğini bildirdi. 
     Pamukbank'ın Halkbank'ın içine entegre edilmesiyle ilgili çalışmaların başlatıldığını ifade eden Bakan Babacan, ''bu entegrasyonun nasıl olacağına ilişkin teknik çalışmaların bir kaç ay süreceğini bu kararların TSMF ile Halkbank arasında netleştirilecek. Bu entegrasyon yapılacak ama nasıl yapılacağı ilgili kuruluşlar arasında yapılan çalışmalar sonucu açıklanacak'' diye konuştu. 
     Özelleştirmede özel sektörün rolünün artırılması yönünde çalışmalara devem edildiğini, ilerlemenin en somut göstergesinin de alkollü içkiler ve TÜPRAŞ'ın başarıyla özelleştirilmesi olduğunu vurgulayan Babacan, 2003 yılında açılmış özelleştirme ihalesi sayısının önceki yılların çok üzerinde olduğunu ve pekçok tesisin özelleştirildiğini anlattı. 
     Yeni bir anlayışı temsilen Yatırım Danışman Konseyi'nin Pazartesi günü İstanbul'da toplanacağını hatırlatan Babacan, büyük finans şirketlerin üst düzey temsilcilerinin Başbakan Recep Tayyip Erdoğan başkanlığında toplanacağını söyledi. 
     
     HİÇ OLMADIĞI KADAR YAKIN BİR NOKTADA ÇALIŞMALAR TAMAMLANDI 

     Devlet Bakanı Ali Babacan, IMF İcra Direktörleri Kurulu toplantısına board daha önce hiçbir gözden geçirmede olmadığı kadar yakın bir noktada çalışmaların tamamlandığını söyledi. 
     Babacan, Uluslararası Para Fonu IMF Türkiye Masası Şefi Rıza Moghadam, IMF Türkiye Temsilcisi Odd Per Brekk, Merkez Bankası Başkanı Süreyya Serdengeçti, Hazine Müsteşarı İbrahim Çanakçı ile birlikte Hazine'de düzenlediği basın toplantısında gazetecilerin sorularını yanıtlarken, 7. Gözden Geçirme toplantıları sonrasında niyet mektubunun bazı ek tabloları ve rakamsal göstergeleri üzerinde halen çalışmaların sürdüğünü kaydetti. Ali Babacan, ''dolayısıyla bizim mutabık kaldığımız metin, mektubun gövde metnidir. Ekteki tablolar üzerinde ilgili arkadaşlar çalışmaları sürdürüyor'' dedi. 
     Bakan Babacan, 7. gözden geçirmenin daha önce hiç olmadığı kadar ileri bir noktada tamamlandığını bir kez daha vurgularken, çok kısa bir zamanda niyet mektubunun son halinin tamamlanıp, imzalanıp, gönderilmesinin gerçekleşeceğini bildirdi. 
     Babacan, özelleştirmeler ile ilgili bir soru üzerine de hangi özelleştirme olursa olsun, süreç içinde bir takım problemlerin her zaman çıkabileceğini ve bunun doğal olduğunu belirtirken, şöyle devam etti 
     ''Bu işler kolay işler değil. Dev kuruluşlardan bahsediyoruz. 20-30 yıldır özelleştirilecek denip de bir türlü somut adım atılamayan konulardan bahsediyoruz. İlk defa bu dönemde özelleştirmeler oluyor ve özelleştirmeler olacak. Engeller hep çıkabilir. Bunlar teknik engeller olabilir, ihale süreci ile ilgili engeller olabilir hatta özelleştirilecek kuruluşların içinden gelen doğal direnişler olabilir... Ancak burada siyasi irade devreye giriyor. Hükümet bu işi istiyor mu istemiyor mu özelleştirmede temel kriter budur. Hükümet istiyorsa bu olur. Biz bunu gösterdik.'' Babacan, Tüpraş ve Tekel'in ciddi bir rakam olduğunu belirterek, bu rakamların şu ana kadar ulaşılamayan rakamlar olduğunu söyledi. 
     Türk Telekom için de aynı şeylerin söz konusu olduğunu kaydeden Babacan, er ya da geç bu özelleştirmenin olacağını kaydetti. Bu konuda stratejinin belirlendiğini ve kasım ayının tespit edildiğini hatırlattı. 
     
     2005 VE SONRASINDA IMF İLE İLİŞKİLER... 

     2005 ve sonrasında IMF ile ilişkilerle ilgili bir soru üzerine de Babacan, 2005 ve sonrasında IMF ile hangi formatla çalışmaların devam edeceğinin bu yılın ortalarında belirleneceğini söyledi. Hükümet olarak buna karar verileceğini ifade eden Babacan, henüz bu konuda somut bir görüşmenin olmadığını ve 7. Gözden Geçirme'de bu konunun tartışılmadığını belirtti. 
     Gözden geçirme çalışmalarında ''bunu bu yılın ortasında konuşalım'' üzerinde durulduğunu anlatan Babacan, şu anda tüm seçeneklerin masanın üzerinde olduğunu ve hiçbir seçeneği gözardı etmediklerini bildirdi. 
     ''Hiçbir seçeneğe kesin olmaz demiyoruz'' diyen Babacan, Türkiye'nin IMF'nin 29 kurucu üyesinden biri olduğunu hatırlattı. Babacan, şu anda üye sayısının 184'e ulaştığını kaydederek, Türkiye'nin üyeliği devam ettiği sürece, üyeliğin gerektirdiği ne varsa yapılacağını söyledi. 
     
     BANKALARIN REFORM SÜRECİ NEYİ GEREKTİRİYORSA BUNLAR YAPILIR 

     Devlet Bakanı Babacan, Kamu Bankaları Ortak Yönetim Kurulu konusunda, bankaların reform süreci neyi gerektiyorsa, bunların yapılacağını kaydetti. 
     Babacan, Uluslararası Para Fonu IMF Türkiye Masası Şefi Rıza Moghadam, IMF Türkiye Temsilcisi Odd Per Brekk, Merkez Bankası Başkanı Süreyya Serdengeçti, Hazine Müsteşarı İbrahim Çanakçı ile birlikte Hazine'de düzenlediği basın toplantısında gazetecilerin sorularını yanıtladı. 
     Babacan, kamu bankalarının özelleştirilmesi ve Ortak Yönetim Kurulu ile ilgili bir soru üzerine, Ortak Yönetim Kurulu konusununun belki de gereğinden fazla büyütüldüğünü belirterek, şöyle devam etti 
     ''Ortak Yönetim Kurulu denilen şey şudur Bir yönetim kurulu üyesini hem Halk Bankası'nın hem de Ziraat Bankası'nın yönetim kuruluna atadığınızda o üye ortak üye oluyor. Ortak Yönetim Kurulu vazgeçilmez, olmazsa olmaz temel bir şey değil de sadece bir tercih meselesidir. Biz de bu temel tercihler doğrultusunda bankalarla ilgili stratejilerimiz nasıl bir yönetimi gerektiriyorsa, o şekilde bir yönetim oluşacaktır. Şu anda herhangi bir somut kararımız yok. Ortak Yönetim Kurulu olacak, olmayacak, devam edecek, etmeyecek. Dolayısıyla bunlarla ilgili kararlarda bankaların reform süreci neyi gerektiriyorsa bunlar yapılır. Çok kritik bir konu değil.'' 
     
     SÜRE UZATIMI 

     Vakıfbank'ın özelleştirme sürecinde süre uzatımı ile ilgili soru üzerine de Babacan, 1.5 yıllık bir süre uzatımının söz konusu olduğunu söyledi. 
     Babacan, konu ile ilgili Bakanlar Kurulu kararını Başbakanlığa sevkettiklerini belirtirken, şu anda Başbakanlık'ta işlemlerin devam ettiğini söyledi ve şöyle devam etti 
     ''Vakıfbank ile ilgili şu andaki kararımız, sadece bir değer tespit çalışması. Özelleştirme süreci ile ilgili hangi alternatif seçilecek, ne olacak bunun hem teknik, hem ticari hem hukuksal boyutları mutlaka bu süreç içinde incelenecek. Ancak biz istiyoruz ki Vakıflar Bankası şu andaki yönetim tamamen kamu yönetimi, hisselerin kontrolü devlette. Biz bunun daha fazla özel sektör katılımına açık hale gelmesini istiyoruz, şu ya da bu şekilde. Nasıl olacağı çalışılacak. Hiçbir somut karar yok. Tek karar acilen bir değer tespit çalışması, diğer konular incelenecek.'' ''7. Gözden Geçirmenin tamamlanması için bir önşart var mı ve daha sonraki gözden geçirmeler hangi aylarda olacak, takvim var mı'' şeklindeki bir başka soru üzerine de Babacan, 7. Gözden Geçirme'de boardun toplantısına daha öncekilerle mukayese edilmeyecek kadar ileri bir noktada bulunulduğunu belirterek, pek çok ön şartın çoktan tamamlanmış durumda olduğunu söyledi. 
     Babacan, yasal düzenlemelerin gerektiğini hatırlatarak, bunların tamamının Meclis'ten geçtiğini, diğer mevzuat düzenlemelerinin de tamamının yapıldığını anlattı. 
     Bakan Babacan, çalışmaların Ocak'ta başladığını ve bu zamana kadar yapısal konularda çok önemli adımlar atıldığını, önemli mesafelerin kaydedelidiğini söyledi. 
     Yeni takvime konusunda da Babacan, yeni takvimin bir taslak olduğunu belirterek, şöyle konuştu 
     ''Bir taslak var, aylar var ve bunu biz niyet mektubunu açıkladığımız anda bu takvimi de açıklayacağız. Bu takvim yaklaşık bir takvimdir. Sadece ay isimleri vardır. Asıl tarihlerdeki belirleyiçci unsur, fon heyetini bizim Ankara'ya davet etme tarihimizdir. Biz hangi gözden geçirme olursa olsun o gözden geçirme ile ilgili çalışmaları ne zaman bellir bir noktaya getirip, ne zaman ön hazırlıklarımız tamamlar buyrun gelin Ankara'da çalışmalarımıza devam edelim dersek, gerçek tarih o zaman belli olur.'' ''Vakıflar Bankası ile ilgili şubat sonu geldi geçti niye değer tespit çalışması yapılmadı'' şeklindeki soru üzerine de Babacan, Vakıflar Bankası yönetiminin kendilerine 2003 hesaplarının ortaya çıktıktan ve bilançoların kesinleşmesinden sonra kesinleşmiş bilançoları üzerinden çalışmaların yapılması konusunda ricada bulunduklarını anlattı. 
     Babacan, kendilerinin de banka yönetimine ''kendinizi ne zaman hazır hissederseniz, o zaman çalışmaya başlayalım'' dediklerini kaydederek, Mart sonundaki bilançoların kesinleştikten sonra bundan sonra değer tespit çalımalarının yapılacağını söyledi. 
     
     İMAR BANKASI 

     İmar Bankası ile ilgili bir soru üzerine de Babacan, İmar Bankası için bir komisyon çalışmasının bulunduğunu ancak, bundan öncelikli olarak yeni Fon Kurulu'nun kurulması gerekmesi nedeniyle, konunun aciliyeti nedeniyle bu konuya öncelik verdiklerini kaydetti. 
     Babacan, şöyle dedi 
     ''Acilen Fon Kurulu'nun kurulup, kurulun TMSF'nun acilen yapması gerektiğini düşündüğümüz için o tarafa ağırlığımızı verdik. Bugünlerde İmar Bankası için inceleme ve değerlendirme çalışması için yeniden isim havuzumuz oluşmuş durumda. En son görüşmeleri yapıyoruz CV'leri özgeçmiş inceliyoruz, birebir görüşmeler yapıyoruz ve bu çalışma grubunda kimlerin yer alacağına ilişkin karar kesinleşince bunu da açıklayacağız.'' 

     
</TEXT>
</DOC>
