<DOC>
<DOCNO> 201179 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/10/son/sonspo04.html </URL>
<DATE> 2003/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor'da Semercioğlu'nun ilk derbi sınavı... 
</HEADLINE>
<TEXT>

     Birinci Süper Futbol Ligi'nde, teknik direktör Samet Aybaba'nın istifası ile göreve gelen ve geçen hafta Gaziantepspor karşılaşmasıyla ilk maçına çıkan Turgay Semercioğlu'nu hafta sonu zorlu bir maç bekliyor. 
     Gaziantepspor'u 3-0 yenen Trabzonspor, Turgay Semercioğlu yönetiminde Galatasaray ile deplasmanda yapacağı maçtan galibiyetle ayrılması halinde ligde şampiyonluğa oynayan İstanbul takımları karşısındaki galibiyet özlemine de son vermiş olacak. 
     2001-2002 sezonunun 15. haftasında teknik direktör Hans Peter Briegel yönetiminde Fenerbahçe'yi 2-1 yenen bordo-mavililer, söz konusu tarihten bu yana Galatasaray, Beşiktaş ve Fenerbahçe karşısında galibiyet yüzü göremedi. 
     Ligde 68 haftadır İstanbul takımları karşısında galibiyet elde edemeyen Trabzonspor, söz konusu maçlarda 8 mağlubiyet ve 3 beraberlik aldı. 
     
     SAMET AYBABA İLE HİÇ KAZANAMADI 
     Trabzonspor, görevinden istifa eden teknik direktör Samet Aybaba, yönetiminde ise hiç derbi maçı kazanamadı. 
     Karadeniz ekibi bu maçlarda, 5 mağlubiyet ve 3 beraberlik alarak, ligde puan kayıpları yaşadı. 
     
     BU SEZONKİ MAÇLAR 
     Trabzonspor, bu sezon yaptığı iki derbi maçından da galibiyetle ayrılma başarısı gösteremedi. 
     Karadeniz ekibi, ligin ikinci haftasında Fenerbahçe'ye sahasında 1-0, ligin 7. haftasında da Beşiktaş'a 5-0 mağlup olarak, ligdeki iki yenilgisini şampiyonluğa oynayan takımlardan aldı. 
     
     GALATASARAY MAÇLARI 
     Trabzonspor, Galatasaray'ı İstanbul'da 4 sezondur yenme başarısı gösteremedi. 
     En son 1998-99 sezonunda Galatasaray'ı 5-3 yenen bordo-mavililer, rakibine, 1999-2000 sezonunda 2-0, 2000-2001 sezonunda 4-0, 2001-2002 sezonunda 3-1, 2002-2003 sezonunda 2-1 yenildi. 
     
</TEXT>
</DOC>
