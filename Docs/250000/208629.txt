<DOC>
<DOCNO> 208629 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/14/son/sonspo10.html </URL>
<DATE> 2004/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş Antalya'ya gitti 
</HEADLINE>
<TEXT>

     Beşiktaş, Birinci Süper Lig'in ikinci yarı hazırlıkları için Antalya'ya gitti. 
     Antalya'da, 3 gün kamp yapacak olan siyah-beyazlılar 2 hazırlık maçı oynayacak. Bu akşam Hollanda'nın Feyenoord takımıyla karşılaşacak olan Beşiktaş, 16 Ocak Cuma günü de WOW Spor Kompleksi'nde Rusya'nın Rotor Volvograd takımıyla hazırlık maçı yapacak. Siyah-beyazlılar, 17 Ocak Cumartesi sabahı İstanbul'a dönecek. 
     Beşiktaş Futbol Takımı Menajeri Sinan Engin, Antalya'ya hareket etmeden önce Atatürk Havalimanı'nda basın mensuplarının sorularını yanıtladı. 
     Engin, Adrian Ilie'nin Beşiktaş için iyi bir transfer olduğunu belirterek, ''Taraftarlarımız merak etmesin ve içleri rahat olsun, Ilie'nin Beşiktaş'a katkısı olacak'' dedi. 
     Ilie'nin gelişinden sonra Ahmed Hassan ile ilgili çıkan haberlerden rahatsız olduklarını antalan Engin, şunları söyledi 
     ''7 yabancı oyuncumuz olduğu için Ahmed Hassan tribüne çıkacak diye birşey yok. Tribüne Zago da, Ronaldo'da, Cordoba'da, Pancu da, Giunti de, Ilie de çıkabilir. Buna maç günleri hocamız karar verir. Bu tür spekülasyonlarla takımımızda sorun varmış gibi gösteriliyor. Hiçbir sorunumuz yok ve yolumuza devam ediyoruz.'' Engin, basın mensuplarının Kulüp Başkanı Serdar Bilgili'nin bir televizyon kanalında Galatasaray'ın gözden çıkardığı futbolcuları alabilecekleri yönündeki görüşünün hatırlatılması üzerine, ''Bahsedilen futbolcuların hepsi çok değerli ve Türk futboluna büyük hizmetlerde bulundular. Başkanımız söylemişse, değerlendiririz. Ancak böyle birşey söylediğini sanmıyorum. Yine de gerekirse vefa örneği gösteririz'' diye konuştu. 
     Gençlerbirliği'nden ayrılıp, Beşiktaş ile yeniden anlaşmak üzere olan Ali Cansun'a da değinen Engin, bu futbolcu için bazı prosedürlerin tamamlanmasını beklediklerini ve Antalya kampına götürmeyeceklerini söyledi. 
     
</TEXT>
</DOC>
