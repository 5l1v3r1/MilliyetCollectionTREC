<DOC>
<DOCNO> 238244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/07/son/sonyas09.html </URL>
<DATE> 2004/05/07/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
80'lik emekli öğretmen 50 yıl önceki cinsel tacizden mahkum oldu 
</HEADLINE>
<TEXT>

     Avustralya'da 80 yaşındaki emekli bir öğretmen, yaklaşık 50 yıl önce görev yaptığı okulda erkek öğrencilere ''cinsel tacizde'' bulunmaktan 5 yıl hapis cezasına mahkum edildi. 
     Brisbane mahkemesindeki duruşmada, 1946-1956 yılları arasında 7 erkek öğrenciye cinsel tacizde bulunduğunu kabul eden Frederick Hoskins, 5 yıl hapis cezasına çarptırıldı. Hoskins'e verilen ceza, 16 aya indirildi. 
     Ceza indirimine öfkelenen davacılar, davayı yüksek mahkemeye taşıyacaklarını, Anglikan kilisesi ve okulundan da 720 bin dolar tazminat talep edeceklerini kaydettiler. 
     Yargıç Julie Dick, kararı açıklarken, mahkemeye bastonla gelen ve işitme cihazıyla duyabilen emekli öğretmenin ''kurbanlarının'' şimdi 60 yaşlarında olduğunu söyleyerek, ''Geçen 50 yılın acılarını dindirmediğini, masumiyet yıllarının ellerinden alındığını söylemek istiyorum'' dedi. 
     Olayın, 4 yıl önce din eğitimi veren bir okulun yeni yapılan binasına Hoskins'in adı verilmek üzereyken, emekli öğretmenin ''kurbanlarından'' birinin, okul yöneticilerine haber vermesi üzerine ortaya çıktığı kaydedildi. 
     Bu kişinin cinsel tacize uğradığı yolundaki açıklamaları üzerine, emekli öğretmen hakkında kovuşturma başlatılmıştı. 
     
</TEXT>
</DOC>
