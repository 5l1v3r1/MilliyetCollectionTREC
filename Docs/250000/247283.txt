<DOC>
<DOCNO> 247283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/12/magazin/yazdud.html </URL>
<DATE> 2004/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarihi Ortaköy'de eğlence diz boyu 
</HEADLINE>
<TEXT>


Bergama'ya yıldız yağacak, Birahi, Sette, Çaydanlık Cafe, Ceneviz Kahve, tarihi Çınar Restaurant, Ertekin'den Chatou, Morfil, Halim'den 'Tutunuş', en akıllı Hülya... 


İstanbul'daki ilk evim Ortaköy'deydi. 1986'da Dereboyu Caddesi'nde, Barbaros Pasajı'nın karşısında, 16 milyona aldığım minik ama sımsıcak dairemde yıllarca keyifle oturdum. Aynı sırada, şimdiki Princess Oteli'nin karşısında da yazıhane satın almıştım. O da 80 milyondu. Ortaköy'ü oldum olası severim. Zamanında padişahların sayfiye kenti olan Ortaköy, Osmanlı döneminden beri ilgi çeken bir yerleşim merkezi olmuştur. Bugün Çırağan Sarayı, Kabataş Erkek Lisesi, Feriye, Princess Oteli gibi yapıları, cami, kilise, sinagog üçgeninin ortasındaki çarşısı, çarşının içinde yer alan kumpirciler, hediyelik eşya satan minik tezgahlar, kafeler, barlar ve entel dantel takımıyla Ortaköy gerçekten yabancıların da ilgi odağıdır. Sezar Otelleri ve Aprido Mayoları'nın sahibi sevgili Ergun Berksoy Ağabey'in dünya tatlısı iki çocuğu Ferdinand ve Suzi ile birlikte Ortaköy turu attık. Tabii bu turda bana, Ortaköy'ün bu kadar hareketli ve canlı olmasında büyük etken olan sevgili arkadaşım Göksel Sunter yardım etti. Bence Ortaköy'ün sakinleri, daha önce de yazdığım gibi Göksel'in heykelini dikmeliler meydana. Turumun ilk durağı sevgili Ertekin'in yeri oldu. Saat erken olduğu için Ertekin yoktu. Burası oldum olası çok sıcak bir dükkandır. Ama nedense bir türlü oturmadı. Ertekin yine yazlık bir mönü hazırlamış. Fazla kalmadım, Morfil'e gittim. Evlere ve iş yerlerine paket servisi de olan Morfil'de yemekler muhteşem. Daha önce birkaç kez gitmiştim. Özellikle ev yemeklerinden hoşlananlar, bekarlar için ideal. Üstüne üstlük fiyatlar da ehven. Çorbalar, karışık dolma, sultan kebabı, pastırmalı kuru fasulye, fırın köfte, musakka, zeytinyağlı taze fasulye. Özetle mönüde yok yok. Bence Morfil'e uğrayın. Kişi başı 5 milyona mükellef bir ziyafet çekebilirsiniz. 

BOX bir harika 

Göksel ile yeni açtığı Osmanzade Sokak'daki Box adlı müthiş yerde buluştuk. Burası bana Beyoğlu'nun gözde mekanlarından Babylon'u hatırlattı biraz. Göksel "Biz burayı 'Her yer aynı, gidecek yer yok' diye şikayet edenler, müzik dinlerken 'Keşke bunları çalan bir kulüp olsaydı da gitseydik' diye iç geçirenler, 'Keşke bu grup Türkiye'de konser verse... Ama kim getirir ki' diye hayal kuranlar için açtık. Bunlar özel insanlar" dedi. Box, gerçek müzik dinleyicisi için keyifli bir mekan. Modern rock, alternatif, country, blues, soul, funk ve elektronik müziğin yerli yabancı en iyi temsilcilerinin yer alacağı Box, 500 kişilik. Her noktasından sahneyi rahatça izleyebileceğiniz 3 kat ve balkonlardan oluşuyor. Göksel, 100 kişilik kapasiteye sahip olan terasını da açmaya hazırlanıyor. Her ay en az 2 yabancı grup sanatçının ağırlandığı Box'ta ayda 2'şer kez yerli gruplar ve sanatçıların akustik konserleri yapılıyor. Çeşitli fan kulüplere ve konseptlere ait özel gecelerin yanı sıra Radyo Eksen'den Gülşah Güray ve Hünkar Uğur Box'da DJ olarak dinleyebileceğiniz isimlerden ikisi. 

Biraseverler için Birahi 

Daha sonra Ortaköy'ün ilk biraevi olma özelliğine sahip Birahi'ye takıldık. Suzi ve Ferdinand, Göksel'in dünya şekeri köpeğiyle çimenler üzerinde alt alta, üst üste eğlenirken ben Birahi'nin mönüsüne baktım. Çok zengin. Birayı 40 yılda bir içerim. Ama buz gibi bira o gün iyi geldi. Burada eskiden Cuba lokantası vardı fakat yürümedi. Malzeme pahalı olup müşteriye yansıyınca kapandı. Birahi'de akşam saatlerinde gitarla canlı müzik var. Gençler için ideal mekanlardan biri. Telefon numarası 0212 227 15 27. Ortaköy'de tek tip olmayıp birçok tarzı barındıran nadir mekanlardan biri de Sette. Sabah çay kahvaltı keyfiyle başlayıp öğlen pizza ve İtalyan mutfağının eşsiz lezzetlerini müşterisiyle paylaşan Sette ilerleyen saatlerde masaların yerini alan bar standlarda içkinizi yudumlayabileceğiniz güzel bir alternatif. Fiyatlar da çok uygun. Telefon numarası 0212 259 02 26. 

Favori mekanım Çaydanlık 

Ortaköy'ün eşsiz Boğaz manzaralı ender mekanlarından biri de Çaydanlık Cafe. Benim de favori yerlerimden biri. Özellikle pazarları brunch yaptığım bir yer Çaydanlık. O gün de yemek molasını burada verdim. Çocuklar kumpiri tercih etti ama ben buranın menemenini ve çikolatalı-frambuazlı chees cake'ini diyet -miyet dinlemeden mideme indirdim. 12 yıldır damak tadına düşkün herkesin tercihi Çaydanlık. Servis saat 07.30'da kahvaltıyla başlıyor. Gece 01.00'e kadar devam ediyor. Cafe Çaydanlık'da sıcak ve soğuk sandviçler, salata, krep, makarna çeşitleri ve Çaydanlık Cafe'ye özel, ev yapımı tatlıları müthiş. Dedim ya, favori yerim. Şimdilerde özellikle hafta sonları yer bulmanız çok zor, O nedenle rezervasyonsuz gitmeyin. Telefon numarası 0212 327 46 88. 

Klasikleşen Çınar Restaurant 

16 yıllık geçmişiyle Ortaköy'ün en eski işletmelerinden biri olan Ceneviz Kahvesi'ni Galatasaraylı eski futbolcu sevgili Erhan ve dünya güzeli eşi sevgili Mine Baysan açmışlardı. O zamanlar en sık gittiğim mekanlardan biriydi. O gün biraz nostalji yaşamak için uğradım. Farklı bir yer olmuş. 13.00-02.00 arası hizmet veren Ceneviz Kahvesi'nde popüler yerli ve yabancı müzik çalıyor. Alt katta minik bir bar var. Disko havasında. DJ Engin kendine has tarzıyla giriş katında güzel bir ambians yaratıyor. Anılarımın tazelendiği bir başka mekan ise Ortaköylü iki yakışıklı kardeş, Sinan ve Ercan'ın birlikte işlettiği Çınar Restaurant. Eskiden burada yalnızca balık vardı. Şimdilerde rekabet çoğalınca çeşidi fazlalaştırmışlar, et de koymuşlar. Hoş da olmuş. O gün tesadüf Ercan oradaydı. Burada yaşam saat 12.00'de öğle servisiyle başlıyor. Akşam 02.00'ye kadar devam ediyor. Keyifli bir yemek ve içki dahil kişi başı 35-40 milyon lira. Ercan ve Sinan bir de Ortaköy'de meyhane açtılar. Bir akşam da orada eğleneceğim. Çınar Restaurant'ın telefon numarası 0212 261 70 79. 

Gündem Hülya ve 'sazan'lar 

Efendim, gelelim Hülya Avşar'a. Nedenini soracaksınız. Aklımdan geçenleri aktarayım sizlere, okuyunca anlarsınız. Kimse bozulmasın ama Hülya Avşar bence sahne, sinema ve televizyon dünyasının en akıllı kadını. Niye mi Basit. Yaptığı şov programı son bir yıldır reyting almıyor, Kenan Işık ile çevirdiği sinema filmi 'Yeşil Işık' hiç iş yapmadı, yeni dizisi 'Zümrüt' de beklenen ilgiyi görmedi. Ama Hülya Avşar yine de gündemde. 'Pat' diye ortaya çıkıyor, "Türkiye'de jön yok" diyor, herkes sazan gibi atlıyor. Sonuçta Hülya bir ay süreyle gündemi meşgul ediyor. Geçenlerde "Türkiye'de doğru dürüst besteci yok. Son şarkılar tekerlemeden ibaret" deyiverdi. Hadiiii, ortalık ayağa kalktı. Bu cümlelerini ekrandan duyunca "Ne talihsiz bir açıklama" dedim. Çünkü Sezen Aksu, Şehrazat, Tarkan, Serdar Ortaç, Hakkı Yalçın, Seda Akay, Burçin Birben gibi gerçekten büyük isimler var müzik dünyasında söz yazarı ve besteci olarak. Üstelik bu isimler, ilk aklıma gelenler. Sanırım bu besteciler Hülya Avşar'ın sesine güvenmedikleri için eser verme konusunda pintilik yapıyorlar. Sonuçta da Hülya adam gibi şarkı bulamayınca ortalığı ayağa kaldırıp gündeme oturuyor. Amma velakin bence artık Hülya Avşar gündem yaratacak açıklamalar yapmak yerine halka yaklaşmalı. Çünkü Hülya onu zirveye götüren ve star yapan halktan çok koptu. Böyle bir yorumun bu köşede pek işi yok belki ama Hülya Avşar'ı ve ailesini seven biri, dost olarak yardımım dokunur diye kaleme aldım. 

68. Uluslararası Bergama Kermesi 

Malum, Egeliyim ve İzmir doğumluyum. O nedenle köşemin bu bölümü biraz torpilli bir yazı olacak. Efendim 7 Haziran'da başlayan 68. Uluslararası Bergama Kermesi'ne yıldız yağacak. Açılışı, Nejat Uygur Tiyatrosu'nun 'Türkiye'nin Delisi' adlı tiyatro oyunu yaptı. Çeşitli sanat ve eğlence etkinlikleri devam edecek. Bugün Asklepion Antik Tiyatro'da Grup Seferad var. 11 Haziran Cuma gecesi aynı yerde Yıldız Tilbe, cumartesi gecesi Funda Arar olacak. Pazar gecesi de İzmirli bir sanatçı, Nalan Altınörs'ün konseriyle şenlik sona erecek. Haydi Egeliler, ilginizi esirgemeyin. Evet efendim, bugünlük de bu kadar. Sevinçleriniz okyanuslar, üzüntüleriniz ise kum tanesi kadar olsun. 

Halim'den bomba gibi bir kitap 'Tutunuş' 

Halim Bahadır gazetede yan komşum. O nedenle iyi dostuz. Fikirlerine de sonsuz güvenirim. Şu an 13. baskıya hazırlanan kitabım 'Yaşanmış Şehir Hikayeleri -1' çıkmadan önce Halim'e danışmıştım. Ama sonunda Halim'i bizim Nokta Yayınları'na transfer ettim. Sevgili Necati ve Engin gerçekten çalışkan, aydın çocuklar. Halim'in ilk romanı 'Tutunuş' sonunda çıktı. Dostum diye söylemiyorum, bir solukta okudum. Öyle akıcı yazmış ki, isteseniz de elinizden bırakamıyorsunuz. Gözlerim şişti, yoruldum ama bırakamadım. Halim, aldatılan erkeğin dünyasına harika bir yolculuk yapmış. Evli bir erkek bir gün sevdiği genç ve güzel karısı tarafından aldatılır, dünyası paramparça olur. Bir erkeğin yaşanmış hikayesinden yola çıkan Halim Bahadır, erkeklerin de yeri geldiği zaman ağladığını, toplumumuzda aldatılan erkeklerin iç dünyasını çok güzel anlatmış. Eline sağlık benim 'romantik serseri' arkadaşım. 





</TEXT>
</DOC>
