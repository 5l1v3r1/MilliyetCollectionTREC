<DOC>
<DOCNO> 244045 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/30/son/sonyas05.html </URL>
<DATE> 2004/05/30/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Ve Michael Moore'un ödüllü belgeseli sansürden kurtuldu 
</HEADLINE>
<TEXT>

     ABD yönetimine muhalif ünlü rejisör Michael Moore'un ödül rekortmeni belgeseli ''Fahrenheit 9 11''e yardım eli uzandı. Miramax, yapımın dağıtımını yapmak istemeyen Disney şirketinden filmin tüm haklarını satın alarak, belgeseli kurtardı. 
     BBC'nin internet sitesindeki habere göre, Cannes Film Festivali'nde ödül kazanan belgesel ''Fahrenheit 9 11'', Miramax sayesinde ABD sinemalarında gösterilebilecek. 
     Miramax'ın kurucuları Harvey ve Bob Weinstein, belgeselin dağıtımını yapmayı reddeden kardeş şirket Disney'den filmin bütün haklarını satın aldı. 
     Weinstein ailesi, ABD Başkanı George W. Bush'un aralarında Bin Ladinler de bulunan Suudi aileleriyle ilişkilerini gözler önüne seren belgeselin yaz ortalarında hem sinemalarda gösterilmesinin, hem de video olarak dağıtımının sağlanacağının müjdesini verdi. 
     
     SEÇİMLERİ ETKİLEYEBİLİR 

     Bazı yorumcuların ABD'de kasım ayında gerçekleştirilecek başkanlık seçimlerini bile etkileyebileceğini dile getirdiği belgesel, ABD'nin Irak politikasını ve Başkan Bush'un tutumunu gözler önüne seriyor. 
     Michael Moore, Disney şirketini, belgeselin dağıtımını yapmayı reddettiği için Beyaz Saray'dan gelen politik baskıdan etkilenmekle suçlamıştı. Disney şirketi ise bu suçlamaları reddederek, Michael Moore'u film için reklam yapmakla itham etmişti. 
     Geçtiğimiz günlerde yönetmen Moore'un internet sitesine gönderilen mesajlar yoluyla belgesel nedeniyle ölümle tehdit edildiği iddiaları ortaya atılmış, Moore ise bu iddiaları yanıtsız bırakmıştı. 
     Michael Moore, geçen yılki Oscar töreninde yaptığı konuşmada, Başkan Bush yönetiminin Irak politikasına yönelik eleştirel sözleriyle tanınıyor. 
     
</TEXT>
</DOC>
