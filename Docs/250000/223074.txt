<DOC>
<DOCNO> 223074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/17/son/sondun43.html </URL>
<DATE> 2004/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Blix Saddam dünya ve komşuları için tehdit oluşturmuyordu... 
</HEADLINE>
<TEXT>

     BM silah denetçileri komisyonu UNMOVIC'ın eski başkanı Hans Blix, ''Saddam'ın dünya ve komşu ülkeler için tehdit oluşturmadığını, sadece kendi halkı için korkunç biri olduğunu'' söyledi. Blix, ''Dedikodular onu dünya için acil tehdit haline getirdi. Öne sürülenler çok abartılıydı'' diye konuştu. 
     ''Aralık 2002'de kendisinin de pek çok kişi gibi Saddam'ın kitle imha silahlarına KİS sahip olduğunu sandığını, çünkü Irak'ın yıllardır BM denetçileriyle kedinin fareyle oynadığı gibi oynadığını'' vurgulayan Blix, ''Ancak denetçilerin Bağdat'a dönmeleri ve yabancı istihbarat kaynaklarından elde ettikleri bilgiler ışığında araştırma yapmalarından sonra bu konuda çok daha şüpheci hale geldiğini'' ifade etti. 
     BM'de bir basın toplantısı düzenleyen Blix, savaştan önce ''Irak'ta KİS bulunamayacağını kesinkes anladığını, çünkü Amerikalıların bunların ihbar edilmesi için para vaat etmelerine rağmen ortaya hiçbir şey çıkmadığını'' söyledi. 
     
     BUSH VE BLAİR'E SUÇLAMA 
     ''ABD Başkanı George Bush ve İngiltere Başbakanı Tony Blair'in KİS'lerin varlığına gerçekten inandıklarını'' kaydeden Blix, iki lideri ''Irak'ın yarattığı nükleer tehdidi abartmak ve Amerikan ile İngiliz kamuoyunu yanıltmakla'' suçladı. 
     Blix, ''Savaşın, Bush yönetimi tarafından yıllar önceden planlandığına inanıyor musunuz '' sorusu üzerine de ''Önceden planlandığına, evet ancak karar son anda verildi'' dedi. 
     Blix, ''Bu bir hat üzerinde ilerleyen trene benziyor. Makinist duruma göre gidişi yavaşlatabilir, durdurabilir, treni boş hatta alabilirdi'' açıklamasında bulundu. 
     
     ''SADDAM GELİŞMELERİ YANLIŞ DEĞERLENDİRDİ'' 
     ''Saddam'ın da savaş öncesi gelişmeleri yanlış değerlendirdiğini'' ifade eden Blix, ''Her yerde savaş aleyhtarı protesto gösterileri yapılıyordu. Hükümetler Irak'ın işgal edilmesine karşıydı. Ayrıca çevresindekiler Saddam'ı yanlış bilgilendirmiş olabilir. Tüm bunlar onu yanlış yöne sevk etmiş olabilir'' dedi. 
     ''Irak savaşının üzerinden geçen bir yıldan sonra alınacak pek çok ders bulunduğunu'' kaydeden Blix, ''Olumsuz açıdan baktığımızda, savaşarak bir ülkeyi silahsızlandırmanın ve işgal yoluyla demokrasi getirmenin zor olduğunu görüyoruz'' diye konuştu. 
     
</TEXT>
</DOC>
