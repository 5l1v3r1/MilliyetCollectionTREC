<DOC>
<DOCNO> 248308 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/16/spor/spo00c.html </URL>
<DATE> 2004/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Euro 2004 Notları 
</HEADLINE>
<TEXT>



İngilizler yine azdı 
İNGİLİZ taraftarlar Euro 2004'te de rahat durmuyor. Birçok holiganın Portekiz'e girişinin engellenmesine rağmen Algarve kentinin tatil merkezi Albufeira'da 200 kadar İngiliz taraftar polisle çatıştı. Gecenin geç saatlerinde sarhoş İngilizler ile bar ve restoran işletmecileri arasında patlak veren tartışmalar büyüyerek çevreye yayıldı. Olaya müdahale eden polise de saldıran İngiliz taraftarlardan 12'si gözaltına alındı. Yaralanan yedi kişi de hastaneye kaldırıldı. 

Gronkjaer geri döndü 
TURNUVA öncesi kanser olan annesinin ölümüyle sarsılan Danimarka'nın yıldız forveti Gronkjaer, milli takıma geri döndü. Geçen hafta Danimarka ile birlikte Portekiz'e gidemeyen ve takımının gruptaki ilk maçını kaçıran Gronkjaer, Kırmızı-Beyazlı ekibe gecikmeli katıldı. Tecrübeli futbolcunun cuma günü Bulgaristan karşısında görev yapması bekleniyor. 

Mostovoi kadro dışı 
RUSYA Milli Takımı'nda, 1 - 0 kaybedilen İspanya maçı sonrasında Teknik Direktör Georgy Yartsev'in taktiğini ve çalışma sistemini eleştiren Alexander Mostovoi, kadro dışı bırakıldı. Bu açıklamaların yanlış tercümeden kaynaklandığı iddialarına rağmen Yartsev, kendisine eleştiri getiren ünlü futbolcunun biletini kesti. 

Trapattoni zor durumda 
C Grubu'nda İtalya'nın Danimarka karşısında galibiyete ulaşamaması, Çizme basınını harekete geçirdi. İtalyan gazeteleri, teknik direktör Trapattoni'nin yanlış bir taktik uyguladığını iddia etti ve tecrübeli hocayı ağır dille eleştirdi. Gazeteler, finale kalınmaması durumunda Trapattoni'nin işine son verileceğini de öne sürdü. 




</TEXT>
</DOC>
