<DOC>
<DOCNO> 244597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/02/ekonomi/eko03.html </URL>
<DATE> 2004/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
'Gazeteye ortalama 27 dakika ayrılıyor' 
</HEADLINE>
<TEXT>


BARIŞ ERGİN 

11. Dünya Editörler Forumu'nda "Tabloid Patlaması Sınırı Yok mu " konulu toplantıda konuşan Danimarka gazetesi Berlingske Tidende'nin editörü Niels Lunde, gazetelerin şu andaki en önemli rakiplerinin okurların iş ve özel hayatlarının hızı olduğunu söyledi. 
Gazeteleri rakiplerinden çok kısa süre içinde bilgi edinmeye çalışan okurların zorladığını söyleyen Lunde, birçok araştırma yaptıklarını ve ortalama gazete okuma süresini 27 dakika olarak saptadıklarını söyledi. Lunde, "Gazeteyi ilanları olmadan 4 saat 56 dakikada okuyabildim. 3 dakikada okuyanlar, 30 dakikada okuyanlar ve 3 saatte okuyanlar var. 3 değişik okur kitlesi belirledik. Onları tanımlayıp gazeteciler, editörler ile bir araya getirdik ve tartıştılar. Şu anda tüm haberleri oturup tartışıyoruz ve okuyucuyu ilgilendiren şeyleri ön plana çıkarıyoruz" dedi. 


</TEXT>
</DOC>
