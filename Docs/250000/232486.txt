<DOC>
<DOCNO> 232486 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/18/yazar/sazak.html </URL>
<DATE> 2004/04/18/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Kırık kupa 
</HEADLINE>
<TEXT>

   
   Milliyet'in geleneksel Yılın Sporcusu anketinde 50.yıl ödülleri hafta içinde dağıtıldı.Gecenin yıldızı 2003'te atletizmde zirveye çıkan Süreyya Ayhan'dı.Ödülünü Hanzade Doğan'ın elinden alırken,gözlerinin içi gülüyor,Atina olimpiyatlarında kendisinden altın madalya bekleyenlere 'uçmaya hazır olun' mesajı veriyordu. 
   Süreyya yine hedefe kilitlendi,eşi ve antrenörü Yücel Kop ile birlikte her zamanki mütevazılığı içinde başarı dileklerini kabul ederken Atletizm Federasyonu Başkanı Mehmet Yurdadön,Olimpiyat Şampiyonluğu konusundaki inancını dile getiriyordu. 
   Gecede Halil Özer'e rastladım.Milliyet Spor'da yıllardır Galatasaray'ı izleyen,yazan başarılı gazeteci Özer,sevinçli bir telaş içindeydi.Kitabı yeni çıkmış.Galatasaray'ı yazmış Halil. 
   Hoş bir kapağı var 
   Sarı kırmızı kravatlı... 
   'Galata Sarayı Efendileri.' 
   Arka kapakta ise Kopenhag'da tarih yazan Galatasaray'ın 2002 UEFA kupasıyla kucaklaşmasının fotoğrafı yer alıyor. 
   Ve 'kırık kupa'nın bilinmedik öyküsü 
   Tarihi kupa 2001 finalinde yeni şampiyona verilinceye dek Galatasaray müzesinde kalacaktır. 
   2000 yazında Real Madrid ve Galatasaray'ın Münih'te bir turnuvaya birlikte katılmaları söz konusu olunca iki takımın da ana sponsoru Adidas önemli bir reklam fırsatı yakalar.İspanya ekibi o yıl Avrupa Şampiyon Ligi kupasını kazanmıştır.İki kupalı turnuva tam bir şov olacaktır. 
   Galatasaray'ın kupası,Almanya'ya kazasız belasız ulaşır.Ancak dönüşte Alman yetkililer,kafilenin bir metrelik UEFA kupasıyla uçağa binmesine izin vermezler.Kupa,etrafı yastıklarla beslenerek kargoya verilir. 
   İstanbul dönüşü,Galatasaray yönetimini bir felaket beklemektedir.Bagaj bandındaki kutular açıldığında ortaya çıkan manzarayı Halil Özer'in kitabından okuyalım 
   'Koskoca UEFA Kupası ikiye bölünmüştü.Kupa hemen Florya'ya götürüldü.Olay Başkan Faruk Süren'den uzun süre saklandı.Herkes bir çare düşünüyordu.Eğer kupayı bu haliyle UEFA'ya geri verirlerse bütün Avrupa'ya rezil olurlardı. 
   Yönetim kurulu masasında kupa kırılmış,yatarken tamir fikri ortaya atıldı.Kupa ertesi gün Kapalıçarşı'ya götürüldü.İyi bir gümüşçü bulundu. 
   Gümüş kupa üç günde tamir edildi.Olay böylece kapandı.Kupanın kırıldığından hiç kimseye söz edilmedi. 
   Kupanın Galatasaray'daki devri kapanmıştı.Ertesi yıl kupayı Liverpool kazandı.İngilizler kupa töreninde sürekli zıplıyorlardı.Kupa elden ele dolaşırken Galatasaray'lı yöneticilerin tümü televizyon başında dua ediyorlardı. 
   Allahım ne olur şimdi kırılma ' 
   Halil Özer'in Galatasaray kitabı, 'yükseliş ve düşüş' öyküsü.2000'de Avrupa'nın zirvesinde olan sarı kırmızılılar,yakın geçmişin parlak günlerini anılarda yaşıyor. 
   
      
   
</TEXT>
</DOC>
