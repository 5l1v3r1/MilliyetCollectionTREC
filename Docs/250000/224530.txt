<DOC>
<DOCNO> 224530 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/22/son/sonsiy22.html </URL>
<DATE> 2004/03/22/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Ecevit "Hükümet AB için Kıbrıs'ı Rumlar'ın kucağına itiyor" 
</HEADLINE>
<TEXT>

     DSP Genel Başkanı Bülent Ecevit, hükümetin AB'ye girme uğruna KKTC'yi Rumların kucağına ittiğini öne sürdü. 
     Denizli'de Esnaf Sarayı'nda düzenlenen salon toplantısında partililere seslenen Ecevit, hükümetin izlediği dış politikayı eleştirdi. Ecevit, ''Hükümet, AB'ye girme uğruna KKTC'yi Rumların kucağına itiyor. Bize başka türlü AB kapısı açılmayacak diye düşünüyorlar. AB, Türkiye'yi mutlaka kabul etmek zorunda kalacak'' dedi. 
     Kıbrıs Barış Harekatı ile ilgili bir anısını da anlatan Ecevit, şunları söyledi 
     ''20 Temmuz 1974 harekatından önce Yunanistan'da cunta hükümeti işbaşına gelmiş, Kıbrıs'ın tümüne el koymuştu. Biz de garantörlük hakkımızı kullanıp Kıbrıs'a girmeye karar verdik. ABD'li bir yetkili, harekat başlamadan önce Başbakanlık'a geldi. Sabaha kadar tartıştık. Sonunda ABD'li misafire dedim ki 10 yıl önce isteklerinizi kabul ettik. Sonuç ortada. Bundan sonra sizin isteklerinize uymayacağız. Askeri harekat yapacağız. Şu saat itibariyle de askeri birliklerimiz hareket etmiştir . Bunları duyan ABD'li sapsarı oldu. Ama başımıza bu harekattan dolayı da bir bela gelmedi. Aksine Kıbrıslı Türkleri huzura kavuşturduk bugünkü hükümet ABD'ye dirensin, köşe yazarlarının telkinlerini dinlemesin. Türk halkına güvenmelerini tavsiye ediyorum.'' Ecevit, DSP Denizli Belediye Başkan adayı Mehmet Kocabatmaz'a da destek istedi. 
     
</TEXT>
</DOC>
