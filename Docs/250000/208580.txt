<DOC>
<DOCNO> 208580 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/14/son/soneko09.html </URL>
<DATE> 2004/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD otomotiv sanayinden atak... 40 yeni model çıkıyor... 
</HEADLINE>
<TEXT>

     ABD ve dış piyasada son yıllarda üstünlüğü Japon ve Avrupa modellerine kaptıran Amerikan otomotiv sanayii, bu yıl, 40 kadar yeni model aracı piyasaya sürerek, büyük bir çıkış yapmayı hedefliyor. 
     Son olarak tüm dünya modellerinin görücüye çıktığı Detroit Oto Fuarı'nın ardından yavaş yavaş ''show room''larda boy göstermeye başlayan yeni model araçların tasarım ve üretimi için 3 büyük üretici firma GM, Ford ve Chrysler'in 12 milyar dolar ila 15 milyar dolar arasında harcama yaptıkları tahmin ediliyor. 
     Amerikan otomotiv sanayiinin kalbi Detroit kenti ve 3 büyük üretici markanın iç pazar payı 1996 ve 2003 yılları arasında yüzde 73'ten yüzde 60'a düşerken, 400 milyar dolarlık Amerikan pazarında da 13 milyar dolarlık bir kayıp yaşandı. 
     ABD'nin 3 büyük otomobil üreticisi, 2004'e büyük umutlar bağlasa da uzmanlar, Detroit'in büyük bir kar sağlamasının beklenmediğini belirtiyorlar. Düşük dolar kuru ve buna bağlı olarak ithal araçların fiyatlarının yüksek olmasının, ayrıca Amerikan ekonomisindeki canlanmanın Detroit'in satışlarına etkisinin sınırlı olacağını ifade eden uzmanlar, 2003'te 16.6 milyon olan yeni araç satışı sayısının 2004'te 16.8 milyon olmasının beklendiğini kaydediyorlar. 
     
     GM'DEN 29 YENİ MODEL 

     ABD'nin en büyük otomobil üreticisi GM, yeni yıla 29 yeni veya yenilenen modelle girerken, geçmiş yılların en çok satan modeli Chevrolet Cavalier yerine Chevy Cobalt ile Honda Civic ve Volkswagen Jetta gibi rakipleriyle rekabeti planlıyor. GM, 50 bin dolar verebilecekler için 2005 model Corvette C6'nın yanı sıra Malibu, Pontiac G6 gibi modellerle büyük atağa kalkıyor. 
     1999'daki Focus'tan bu yana yeni bir model çıkarmayan ve 2001 ile 2002'de 6.4 milyar dolar zarar eden ABD'nin ikinci büyük otomobil üreticisi Ford da, yeni yıla iddialı ve umutlu giriyor. 5 yeni model çıkaran Ford'un ağır topu, 60'ların sonuna ait izler taşıyan efsanevi Mustang modeli. Avrupai bir sedana benzeyen Five Hundred'ın 24 bin dolardan başlayan fiyatıyla Ford'un en çok satan modeli olması bekleniyor. 
     Geçen yıl çıkardığı iddialı modelleri Pacifica ve Crossfire ile hayal kırıklığına uğrayan Chyrsler grubu da yeni minibüs ve van tipi araçlarıyla daha fazla pazar payı hedefliyor. ABD'nin 3 büyük otomotiv devi, yeni modellerini Avrupalı ortaklarıyla hazırladılar. Bu yılın ses getirmesi beklenen modelleri şöyle 
     
</TEXT>
</DOC>
