<DOC>
<DOCNO> 203243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/19/son/sonspo06.html </URL>
<DATE> 2003/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş İbrahim ile nikah tazeledi... 
</HEADLINE>
<TEXT>

     Beşiktaş Kulübü, sözleşmesi sezon sonunda bitecek olan futbolcusu İbrahim Üzülmez ile 2 yıllık sözleşme yeniledi. 
     BJK Nevzat Demir Tesisleri'nde gerçekleştirilen ve Kulüp İkinci Başkanı Hüsnü Güreli ile Asbaşkan Haşmet Bedii Kürüm'ün de hazır bulunduğu törende İbrahim, kendisini 2 yıl daha siyah-beyazlı renklere bağlayan sözleşmeye imza attı. 
     İmza töreni sonrası açıklamalarda bulunan Güreli, İbrahim'in kendileri için çok önemli bir futbolcu olduğunu söyledi. 
     Güreli, İbrahim'in her zaman özveriyle mücadele ve aldığı parayı sonuna kadar hak ettiğini belirterek, ''Ben İbrahim'in 3 mutlu gününde de yanındaydım. İbrahim 2000 yılında Gaziantepspor'dan Beşiktaş'a geldiğinde yanındaydım. Düğününde de bulundum. Şimdi de Beşiktaş ile tekrar anlaşıyor. Kendisinin bu mutlu gününde yine yanındayım. İbrahim gerçek anlamda bir profesyonel. Kendisine yurtiçi ve yurtdışından birçok transfer teklifi olmasına rağmen Beşiktaşlılığını göstererek, kısa sürede anlaştı'' diye konuştu. 
     
     İBRAHİM ''DAHA FAYDALI OLMAK İSTİYORUM'' 
     Siyah-beyazlı kulüp ile yeniden anlaşan İbrahim Üzülmez de mutlu olduğunu ve Beşiktaş'tan ayrılmayı hiç düşünmediğini söyledi. 
     İbrahim, Beşiktaş'ta 4. sezonunu geçirdiğini vurgulayarak, ''Sözleşmemi 2 yıl daha uzattım. Beşiktaş hakkımı verdi. Bundan sonra daha çok çalışıp, daha faydalı olmak istiyorum'' dedi. 
     Beşiktaş'la 2 yıllığına yeniden anlaştığını belirten İbrahim salondan ayrılırken, İkinci Başkan Hüsnü Güreli, ''İnşallah bundan sonraki sözleşmeyi 3 yıllık imzalarız'' şeklinde konuştu. 
     Bu arada, İbrahim Üzülmez'in bu transfer nedeniyle ilk yıl 1 trilyon 125 milyar lira, ikinci yıl için de TEFE TÜFE ortalama artış oranında artırılmak üzere ücret alacağı öğrenildi. 
     Beşiktaş'ta 4. sezonunu geçiren 29 yaşındaki milli futbolcu, siyah-beyazlı takımda 102'si ligde olmak üzere toplam 136 resmi maçta forma giydi. İbrahim, ligde 5, Avrupa kupalarında 1, Türkiye Kupası'nda da 1 olmak üzere takımına toplam 7 gol kazandırdı. 
     
</TEXT>
</DOC>
