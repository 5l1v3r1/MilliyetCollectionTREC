<DOC>
<DOCNO> 239876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/14/siyaset/siy05.html </URL>
<DATE> 2004/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC'nin halinden Kübalılar anladı 
</HEADLINE>
<TEXT>


ANKARA Milliyet 


KKTC'ye yönelik ambargonun kalkması için en somut sözü, ABD'nin ambargosu altındaki Küba verdi. Küba'nın Ankara Büyükelçisi Miguel Lamazares, NTV'ye yaptığı açıklamada, yıllardır ABD ambargosu altında yaşayan, ay başında yeni yaptırımlara da maruz kalan ülkesinin, Kuzey Kıbrıs'a yönelik ambargonun kalkması için, başta BM olmak üzere uluslararası platformlarda ellerinden geleni yapacaklarını söyledi. 

Ambargolardan çok çekti 
Yakın dönemde Kıbrıs'ta önemli gelişmeler yaşanacağını kaydeden Lamazares, "Ada'daki toplumların hakları eşitlenmeli. Kuzey Kıbrıs halkı güneydekilerle eşit haklara sahip olmalı. Uluslararası toplum bunu fark etmeli" dedi. Ülkesinin ambargolardan çok çektiğini, ABD'nin 6 Mayıs'ta açıkladığı yeni kısıtlamaların Küba ekonomisini olumsuz etkilemesinden endişeli olduğunu kaydeden Lamazares, "Küba'yı hedef alan yaptırımlar da, KKTC'ye uygulanan ambargo da sona ermeli" diye konuştu. 



</TEXT>
</DOC>
