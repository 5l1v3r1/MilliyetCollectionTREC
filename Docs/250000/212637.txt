<DOC>
<DOCNO> 212637 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/02/siyaset/siy05.html </URL>
<DATE> 2004/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
1 milyon Yeşil Kart iptal edildi 
</HEADLINE>
<TEXT>

   Sağlık karnesi sistemine geçilmesi ve Yeşil Kart'a TC kimlik numarası eklenmesiyle haksız kart alımları tespit edildi 
   ANKARA Milliyet 

   
   Sağlık Bakanlığı, hak etmediği halde yeşil kart aldığı belirlenen 1 milyon kişinin kartını iptal etti. Ödeme gücü olmayan vatandaşlara sağlık kuruluşlarındaki tedavi giderlerinin devlet tarafından karşılanması amacıyla 11 yıl önce Yeşil Kart uygulamasına geçildi. Yeşil kart alacaklarda, hiçbir sosyal güvencesi ve gayrimenkul sahibi olunmaması, aylık gelirinin net asgari ücretin 3'te 1'inden az olması koşulları aranıyordu. Sağlık Bakanlığı'nın verilerine göre, bugüne kadar Yeşil Kart alanların sayısı 13 milyona ulaştı. Bir süre önce sağlık karnesi sistemine geçilmesi ve Yeşil Kart'a Türkiye Cumhuriyeti kimlik numarası eklenmesiyle, mükerrer kart alımları ve ihtiyaç sahibi olmayanlar tespit edildi. Böylece haksız alınan 1 milyon Yeşil Kart iptal edildi. Kartı iptal edilenlerden bazıları sosyal güvenceli veya gayrimenkul sahibi çıktı. Türkiye genelinde yürütülen yeşil kart yenileme çalışması, bu ay tamamlanacak. 
   
   
   
</TEXT>
</DOC>
