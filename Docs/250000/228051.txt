<DOC>
<DOCNO> 228051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/son/sontur30.html </URL>
<DATE> 2004/04/02/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
THY'nin kariyere göre tazminat belirlemesine tepki .. 
</HEADLINE>
<TEXT>

     Diyarbakır'da 8 Ocak 2003 tarihinde 75 kişinin öldüğü, 5 kişinin de yaralandığı uçak kazasında yakınlarını kaybedenler, THY'nin sadece kariyere göre tazminat belirlemesine tepki göstererek, Almanya'da uluslararası havacılık konularındaki davaları takip eden 2 Alman avukata vekalet verdi. 
     Kazada eşi ve çocuğunu kaybeden, kendisine de ağır yaralanan Hataylı öğretmen Murat Karamutlu'nun avukatı Zerrin Altınöz, A.A muhabirine yaptığı açıklamada, kazada yakınlarını kaybeden bazı ailelerin olayın başından beri, kendisinin ise müvekkili adına Kasım 2003 tarihinde cezai soruşturma için savcılığa başvurduğunu belirtti. 
     Kazanın üstünden 15 ay geçmesine rağmen bugüne kadar uçağın karakutusu ve kazaya ilişkin hazırlanan raporların açıklanmadığını ifade eden Altınöz, Ulaştırma Bakanlığı'nın bu konuda bir girişimde bulunmadığı gibi ceza davasının da açılmadığını kaydetti. 
     Müvekkili için tazminatın önemli olmadığını sadece sorumluların bulunmasını istediklerini belirten Altınöz, ''Ancak tazminat konusunda da eksik ve yanlış belirlemeler var. Ailelerin oluşturduğu platform ile ilişkiye geçen ve uluslararası çalışan uzman akademisyen ve hukukçulardan oluşan Alman bir ekip olayı takip ediyor'' dedi. 
     
     ''AİLELERE ŞART GETİRİLDİ'' 
     THY 634 Mağdur Aileleri Sivil Dayanışma Platformu üyesi olan ve kazada oğlu, gelini ile torununu kaybeden Eyüp Kıran ise THY'nin kazadan sonra kendileriyle sadece telefon ve yazıyla ilişki kurduğunu, başka türlü muhatap olunmadığını belirtti. 
     Hayatını kaybedenler konusunda kişinin mesleği ve yıllık gelirine göre asgari düzeyde hesaplamayla maddi tazminat belirlendiğine değinen Kıran, ailelere bu hesaplamaya dair belgeleri üçüncü kişiler ve basına göstermeme şartı getirildiğini ileri sürdü. 
     Kıran, şöyle dedi 
     ''THY yetkililerinin ailelerin gönlünü almaya yönelik bir çabası olmadı. Mağdur aileler olarak bu davaları takip eden bir grup Alman hukukçuya vekalet verdik. Tabii daha önce THY ile anlaşanlar da var. Anlaşanlar bir daha dava yoluna gitmeme şartını kabul ederek anlaştılar. Bütün bu çabalarımız tazminat için değil. Biz raporların açıklanarak olayın aydınlanmasını istiyoruz. Ceza davası başlatılsın. Bu haklı tepkilerimizle birlikte, ilk kez bu kazadan sonra pilotlar eğitimlerinde tıbbi havacılık dersi almaya ve 2 ayda bir düzenli olarak sağlıklı olduklarına dair 5 dalda heyet raporu almaya başladılar.'' Kıran, THY'nin ölenlerin kariyerlerine göre, asgari düzeyde 50 milyar lira ile 1 trilyon lira arasında tazminat belirlediğini söyledi. 
     
     ALMAN EKİP BİLİRKİŞİ RAPORU HAZIRLIYOR 
     Öte yandan, daha önce Fransa'da düşen Concorde uçağı ile geçen yıl Almanya'da düşen Rus uçağının mağdurlarının davasını üstlenen Alman hukukçular adına Diyarbakır'da mağdur ailelerle görüşen Berlin Üniversitesi Ulaşım Planlama Bölümü'nden Prof. Dr. Wilfried Legat, ailelerle ilgili tüm detayları rapor haline getiriyor. 
     Kazada yaralı olarak kurtulan Celal Tokmak'ı evinde ziyaret eden Legat, kazazede yakınlarının travma geçirdiğini belirterek, ''İşimiz kazazede yakınlarının kaza sonrası yaşadıklarını ve maddi manevi kayıplarını detaylandırmak. Aile bireylerinin anlatımlarını görüntüleriyle alıyoruz'' dedi. 
     Düşen uçağın uluslararası sefer yaptığını, bu yüzden tazminat konusunda uluslararası kriterlerin geçerli olduğunu ifade eden Legat, şöyle dedi 
     ''Uçakta yolculuğuna Türkiye dışında başlayanlar da bulunduğuna göre sefer uluslararasıdır. Bu konuda uluslararası normlar var. New York'ta hangi prosedür uygulanıyorsa burada da o uygulanacaktır. Bu manevi boyutların dışında ayrıca kazazedeler çoğunluğu yetişkin ve ailesini geçindiren kişilerdi. Bunların kaybıyla aile bireylerinin normal yaşamı kesintiye uğradı. Bunlar dikkate alınacaktır.'' 
     
</TEXT>
</DOC>
