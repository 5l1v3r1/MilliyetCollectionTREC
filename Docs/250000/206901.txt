<DOC>
<DOCNO> 206901 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/07/dunya/dun04.html </URL>
<DATE> 2004/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Hücrede tutulan Saddam Hüseyin'in 24 saati 
</HEADLINE>
<TEXT>
   'Sorgulanıyor, uyuyor ve temizlik yapıyor...' 
   Eş - şark El - Avsat gazetesi, Irak'ın devrik liderinin gününün yarısını uyuyarak ve hücresini temizleyerek geçirdiğini yazdı 
      HABER MERKEZİ 

   
   Londra'da Arapça yayımlanan Eş - şark El - Avsat gazetesi, Irak'ın devrik lideri Saddam Hüseyin'in günün 12 saatini sorguda geçirdiğini, geri kalan zamanında da ya uyduğunu ya da hücresini temizlediğini öne sürdü. 
   
   İşkence merkezi    Saddam'ın nerede tutulduğunu ve bir gününü nasıl geçirdiğini araştıran gazetenin haberinde, Saddam'ın, Bağdat'ta eski saraylarından birinin bulunduğu Rıdvaniye semtinde, eskiden kendisinin birçok işkence merkezinden biri olan Rıdvaniye Cezaevi'nde tutulduğu iddia edildi. Irak Ulusal Kongresi kaynaklarına dayandırılan haberde, Saddam'ın günün yarısını ABD'lilerin sorgusunda geçirdiği, günün farklı saatlerinde düzensiz bir şekilde yapılan bu sorgularda devrik lidere özellikle kitle imha silahlarının sorulduğu belirtildi. 
   Irak'ın devrik liderinin ABD'lilerle işbirliği yapmadığının yazıldığı haberde, Saddam'ın sorgulamadan arta kalan vaktini uyuyarak veya içinde küçük bir tuvalet de bulunan hücresini temizleyerek geçirdiği ifade edildi. Yetkililer bu yöntemle, Saddam'ı yıldırıp konuşturmayı hedefliyorlar. 
   
   Oğul resimleri...    Haberde ayrıca, Saddam Hüseyin'in hücresinin duvarlarına, ABD operasyonunda öldürülen oğulları Uday ve Kusay ile kurmaylarından bazılarının fotoğraflarını astığı da öne sürüldü. 
   
   
</TEXT>
</DOC>
