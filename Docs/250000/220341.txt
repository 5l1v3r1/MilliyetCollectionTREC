<DOC>
<DOCNO> 220341 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/06/son/sontur33.html </URL>
<DATE> 2004/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Otomobillerini satışa çıkaranları dolandırıyorlardı... 
</HEADLINE>
<TEXT>

     Ankara'da otomobillerini satmak isteyen vatandaşlara müşteri gibi yaklaşıp dolandırdıkları tespit edilen 4 kişi yakalandı. 
     Ankara Emniyet Müdürlüğü Asayiş Şube Müdürlüğü'nden yapılan açıklamaya göre, Ankara'da kurdukları paravan şirketler aracılığıyla otomobillerini satılığa çıkartan vatandaşlar ile irtibata geçen ve otomobillerine değerinden fazla fiyat verip, dolandırdıkları tespit edilen Sinan D., Yılmaz A. Ayhan P ve Fahrettin P. gözaltına alındı. 
     Gözaltına alınan kişilerin, arabalarını gazete ilanı ya da oto pazarlarında satmak isteyen vatandaşların otomobillerine alıcı gibi yaklaştıkları, daha sonra kiralamış oldukları paravan işyerlerine çağırdıkları ve otomobillerine değerinden yüksek fiyat vererek güven sağlamaya çalıştıkları öğrenildi. Otomobilini satmak isteyen kişilerin elinden çeşitli bahaneler ile vekaletnameyi alan kişilerin, arabaları 3. kişilere değerinin altında sattıkları tespit edildi. Yakalanan 4 kişinin, otomobil sahibinin parasını almakta ısrar etmesi üzerine de bıçak ve silah ile tehdit ettikleri belirtildi. 
     Şüphelilerin yapılan üst aramalarında 2 ruhsatsız tabanca, bu tabancalara ait 3 şarjör ve 8 mermi ile 1 adet sallama tabir edilen bıçak, 4 milyar lira ve değişik otomobillere ait 4 adet satış mukavelesi ele geçirildi. 
     Sinan D., Yılmaz A. Ayhan P ve Fahrettin P.'nin emniyetteki sorgularının ardından savcılığa gönderildiği belirtildi. 
     
</TEXT>
</DOC>
