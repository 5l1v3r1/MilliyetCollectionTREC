<DOC>
<DOCNO> 206084 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/02/son/sontur25.html </URL>
<DATE> 2004/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadıköy'de Barış Manço için doğum günü partisi... 
</HEADLINE>
<TEXT>

     Geçirdiği kalp krizi sonucu 5 yıl önce vefat eden ünlü sanatçı Barış Manço'nun doğumunun 61. yılı, bir partiyle kutlandı. 
     Genç Barış Manço Derneği'nce, Kadıköy'deki bir kafeteryada düzenlenen partide konuşan Barış Manço'nun ağabeyi Savaş Manço, yüzlerce bestesi olan kardeşinin, şarkılarında sevgi, saygı, güven ve özveriyi işlediğini söyledi. 
     Kardeşinin, Atatürk'ün ''Yurtta sulh, cihanda sulh'' sözünü çok sevdiğini anlatan Manço, onun, şarkılarıyla barışa katkıda bulunmaya çalıştığını kaydetti. 
     Konuşurken yanına 2.5 yaşındaki kızı Atlantik Barış Gülpembe Manço'yu da alan Savaş Manço, şunları anlattı 
     ''Barış öldükten sonra Allah'a bir evlat daha vermesi için dua ettim. Kızım, doğduğu günden beri amcasının şarkılarını dinliyor, onu seyrediyor. Kızım ilk olarak 'anne' değil, Barış'ın çocuklar için yazdığı şarkının adı olan 'ayı' dedi. Ben bir Barış Manço daha yetişsin istiyorum. Müziği, özellikle amcasının şarkılarını çok seviyor. Umarım büyüyünce iyi bir müzisyen olur ve amcasının bayrağını devralarak daha ileriye götürür.'' 
     
     ''ÖRNEK İNSAN'' 
     Şair Ahmet Selçuk İlkan da Barış Manço'nun hiç unutulmadığını ve sevenlerinin kalbinde her gün yeniden doğduğunu söyledi. 
     Manço'nun değerini herkesin çok iyi bilmesi gerektiğini ifade eden İlkan, Manço'nun hem sanatçı yönü hem de kişiliğiyle örnek bir insan olduğunu vurguladı. 
     Doğum günü partisi, dernek üyelerinden oluşan Barış Manço animasyon ekibinin gösterileriyle devam etti. Barış Manço ve Kurtalan Ekspres üyelerini canlandıran animasyon ekibi, onların şarkılarını seslendirdi. 
     Ünlü sanatçının konser görüntülerinin yayınlandığı partide, Barış Manço'nun vokalisti Özlem Yüksek ile Hakan Ergür ve Alp Hancı gibi genç sanatçılar, Manço'nun şarkılarını söylediler. 
     
</TEXT>
</DOC>
