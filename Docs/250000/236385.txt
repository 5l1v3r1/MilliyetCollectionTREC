<DOC>
<DOCNO> 236385 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/01/spor/spo05.html </URL>
<DATE> 2004/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Takımı satmam 
</HEADLINE>
<TEXT>


Ankara'da bir panele katılan Ersun Yanal, "Sözleşmeniz bitmeden Ankaragücü'nü, Gençlerbirliği'ni bıraktınız. Milli Takım'dan da ayrılır mısınız" şeklindeki bir soruya, "Milli Takımı satmam" yanıtını verdi 

İLHAN GÜLER 


Şaşkınlık yaşadı 
SEZON sonuna kadar Gençlerbirliği'ndeki görevini sürdürecek olan A Milli Takım Teknik Direktörü Ersun Yanal, Ankara Ayşe Abla Okulları tarafından düzenlenen bir panele katıldı. Yanal, bir öğrencinin, "Ankaragücü ile sözleşmeniz bitmeden yollarınızı ayırdınız. Gençlerbirliği'nin başında iken milli takıma gittiniz. Peki bir başka ülke milli takımından teklif gelirse milli takımdan ayrılır mısınız " sorusu karşısında şaşkınlık yaşadı. 

'Tek başına zor' 
ERSUN Yanal, "Ülke çıkarları ve kişisel çıkar ayrı tutulmalıdır. Bana ihtiyaç duyulan bir dönemde teklif yapıldı ve kabul ettim. Milli Takımı asla satmam" karşılığını verdi. Ersun Yanal daha sonra konuya açıklık getirmek için, "Hedef bütünlüğü olmayan bir ortam varsa tek başına sonuca ulaşmak çok zor" ifadelerini kullandı. Genç çalıştırıcı teşvik primi ile ilgili bir soruyu ise "Bu olayı ahlak dışı buluyorum" şeklinde yanıtladı. 

'Teşvik suç değil' 
GENÇLERBİRLİĞİ Kulübü Başkanı İlhan Cavcav, Türkiye'de teşvik primi verildiğini, kendisinin bunu suç olarak görmediğini söyledi. Cavcav, "Gerçekçi olalım. Teşvik primi var. Biz nasıl maçı kazanmaları için futbolcularımıza prim veriyorsak, bir başka kulübün de bu amaçla prim vermesi doğal. Ancak bir takıma veya oyunculara mağlup olun diye para veriliyorsa bu bir felaket demektir" ifadelerini kullandı. 

Uzmanlık yolu açık 

GENÇLİK ve Spor Genel Müdürlüğü, spor uzmanı çalıştırma yönetmeliğinde yapacağı bir değişiklik ile Olimpiyat, Dünya ve Avrupa Şampiyonaları'nda milli formayı giymiş olan sporculara başarısına bakmaksızın spor uzmanlığına atanma hakkını tanıyacak. Bu değişiklikle milli olarak hizmeti bulunan sporcuların daha aktif görev almasının sağlanacağı vurgulandı. 


</TEXT>
</DOC>
