<DOC>
<DOCNO> 224747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/23/son/sondun30.html </URL>
<DATE> 2004/03/23/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Büyük gün yarın... Kıbrıs dörtlü görüşmeleri başlıyor 
</HEADLINE>
<TEXT>

     Gülsen Solaker ve Adnan Çağlayan bildiriyor - Kıbrıs konusunda Türkiye ve Yunanistan'ın da katılımıyla yapılacak dörtlü görüşmeler, İsviçre'nin Burgenstock kasabasında yarın başlayacak. 
     Dışişleri Bakanı ve Başbakan Yardımcısı Abdullah Gül'ün, beraberinde Bakanlık Müsteşarı Büyükelçi Uğur Ziyal ve Türk heyeti olmak üzere, bugün öğleden sonra Burgenstock'a geleceği bildirildi. 
     Yunanistan Dışişleri Bakanı Petros Molivyatis ve Yardımcısı Yannis Valinakis'in de halen AB Genel İşler Konseyi toplantısı için bulundukları Brüksel'den bu akşam geç saatlerde veya yarın İsviçre'ye gelmeleri bekleniyor. 
     Toplantının yarın sabah saatlerinde ilk olarak dışişleri bakanları düzeyinde başlaması ardından bakanların 25 Mart'ta başlayacak AB zirvesine gitmesiyle müsteşar düzeyinde devam etmesi öngörülüyor. 
     AB zirvesinin ardından da İsviçre'ye dönecek Gül ve Molivyatis'in, Başbakan Recep Tayyip Erdoğan ve Yunanistan Başbakanı Kostas Karamanlis'in Burgenstock'a gelecekleri 29 Mart'a kadar müzakereleri sürdürmeleri bekleniyor. 
     Toplantının başbakanlar düzeyine taşınmasının ardından da büyük bir olasılıkla BM Genel Sekreteri Kofi Annan'ın da İsviçre'ye gelerek görüşmelere katılacağı belirtiliyor. 
     
     BURGENSTOCK KASABASI 
     Uluslararası krizlerin gözde çözüm yeri İsviçre'deki, dış dünyadan soyutlanmış Alp dağları eteklerindeki küçük Burgenstock kasabası, Kıbrıs sorununun çözüm sürecinin en önemli aşaması için BM tarafından tercih edildi. 
     Burgenstock kasabasının en yüksek noktasında yer alan ve aynı ismi taşıyan oteller kompleksi dünya kamuoyunun dikkatine en son Ocak 2002'de yapılan, bir haftalık dünyadan soyutlanmış yoğun müzakere sürecinin ardından, taraflar arasında ateşkesle sonuçlanan Sudan barış görüşmeleriyle gelmişti. 
     Zürih'in yaklaşık 70 km güneyindeki Lüzern gölüne dik inen Alp yamaçlarında kurulu Burgenstock, dış dünyaya dar bir dağ yoluyla bağlanıyor. 
     Lüks butik otellerin ve dağ evlerinin bulunduğu Alp yamaçlarındaki bu yerleşim merkezine, karayolunun dışında göl kıyısından Alplere uzanan teleferik ve havayoluyla ulaşılabiliyor. 
     Türk, Yunan ve Kıbrıs Türk ve Rum heyetlerinin yakındaki Lüzern kentinden helikopterlerle getirilecekleri Burgenstock'da tam bir medya karartması uygulanıyor. 
     Hava sıcaklığının 1 derece civarında seyrettiği ve kar yağışıyla yamaçları kaplayan sisin zaman zaman birkaç yüz metre aşağıdaki gölün görünmesini dahi engellediği sessiz ve sakin Burgenstock'da tek haraketli bölgeyi, sayıları 100'ü geçen gazetecinin toplandığı Furigen Oteli oluşturuyor. 
     BM'nin İsviçre Dışişleri Bakanlığı ile işbirliği içinde otelde kurdukları küçük basın merkezi, dünyanın görüşmelere ilişkin bilgi alabilmesi için en önemli çıkış noktası haline gelmiş durumda bulunuyor. 
     BM ve müzakereye katılan taraflardan, görüşmelerin hangi aşamasında kamuoyuna bilgi verileceğine ilişkin henüz herhangi bir açıklama yapılmadı. 
     
</TEXT>
</DOC>
