<DOC>
<DOCNO> 208292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/13/yazar/sazak.html </URL>
<DATE> 2004/01/13/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
AKP'nin kimliği 
</HEADLINE>
<TEXT>

   
   Muhafazakar demokrasi .. AKP'nin siyasal kimliğini tanımlarken kullandığı kavramlar İstanbul'da uluslararası bir sempozyumda tartışıldı ve yankı buldu. 
   AKP lideri Tayyip Erdoğan, partinin kuruluşu sırasında benimsenen 'Müslüman demokrat' çizgiyi, ana yörüngeden uzaklaştırmadan 'muhafazakar demokrat' rotaya çekme düşüncesini Dr. Yalçın Özdoğan'ın kitabına yazdığı önsözde şöyle açıklıyordu 
   "AK Parti geçmişten veya bir medeniyet havzasından siyaset çizgisi ödünç almak yerine, kendi düşünce genelinde test edilen bir siyasal tutumu üretmeyi doğru bulmaktadır. Bu çalışma muhafazakarlık olarak tanımladığımız siyasal düşünce biçimini demokratik formatta kodlayarak muhafazakar demokrasi anlayışını ve siyaset tarzını Türk siyasal yaşamına kazandırmayı amaçlamaktadır." 
   İstanbul'daki toplantıda Erdoğan bu görüşlere biraz daha netlik kazandırdı. Konuşmasında geçmişte kendi siyasi köklerinin de temelini oluşturan Milli Görüş hareketine eleştirel göndermeler vardı. Siyaseti sadece belli bir ideoloji temelinde yaparak 'cemaat gibi' davranan partilerin toplumu radikalleştirdiğini söyledi. Geleceğe dönük sözleri ise AKP'yi bağlayan 'manifesto' niteliğindeydi 
   "AK Parti, dini bir toplumsal değer olarak önemsemekle birlikte, din üzerinden siyaset yapmayı, devleti ideolojik bir dönüşüme uğratmayı, dini sembollerle örgütlenmeyi doğru bulmamaktadır. 
   Din üzerinden siyaset yapmak, dini araç haline getirmek, din adına dışlayıcı bir siyaset yürütmek hem toplumsal barışa, hem de siyasi çoğunluğa, hem dine zarar vermektedir. 
   Dini ve dindarları önemsemek, dini değerlerin sosyal fonksiyonlarını kabul eden bir parti olmak ile dini bir ideoloji haline getirerek devlet aygıtı marifetiyle ve zorla toplumu dönüştürmeyi amaçlayan bir parti olmak arasında çok ciddi bir fark vardır. 
   Din adına parti kurmak veya böyle bir imaj vermek, topluma ve dine yapılabilecek en büyük kötülüktür. Din, mukaddes ve ortak bir değerdir. Bunu kimse siyasi tarafgirlik konusu yaparak bölünmeye sebebiyet vermemelidir. 
   Laiklik, toplumsal çeşitliliği çatışma veya gerginlik ortamından uzaklaştırıp barış içinde ve özgür olarak bir arada tutabilmenin yolu olarak görülmelidir." 
   Başbakan Erdoğan, AKP'nin seçimle iktidara gelmesine karşın, dini bir ideoloji olarak kullanarak 'zorla toplumu dönüştürme'ye çalışmayacağı konusunda 'bağlayıcı' konuşuyor. Ancak bu sözlerin siyasal bağlayıcılığına ilişkin 'uygulamada' ciddi tereddütler olduğu açıktır. Toplumu 'demokratik yoldan' dönüştürme ya da 'İslamileştirme' projesinin geleceğini biraz da 28 Mart seçim sonuçları tayin edecek. 
   AKP oylarının yüzde 45 - 50 tavanına vurması çok şeyi değiştirir 
   Muhalefet buna göre politika üretmelidir. 
   
      
   
</TEXT>
</DOC>
