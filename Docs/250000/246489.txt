<DOC>
<DOCNO> 246489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/09/son/soneko08.html </URL>
<DATE> 2004/06/09/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Buğdayı serin hava kurtardı... 
</HEADLINE>
<TEXT>

     Kuraklık nedeniyle 17 milyon tonun altında olacağı düşünülen buğday üretiminin, havaların serin gitmesi ve tanelerin dolması nedeniyle 18 milyon tonu aşması bekleniyor. 
     Türkiye Ziraat Odaları ve Konya Tarım İl Müdürlüğü'nden derlediği bilgilere göre, bu yıl yaşanan kuraklık, sel, fırtına ve şiddetli yağmurla birlikte dolu yağışı tarım sektörünü olumsuz etkiledi. 
     Hemen her konuda desteklenen çiftçinin üretime yönelmesinin sağlanması ile rekor verim beklenirken ortaya çıkan doğal şartların olumsuz etkisi, üretimle ilgili beklentileri düşürdü. 
     Özellikle Nisan ayında tarlasına beklediği yağmuru bulamayan ve yağmur duasına çıkan çiftçilerden su imkanı olanlar tarlasını sulayabilirken, kıraç arazide kalanlar çaresiz kaldı. 
     Türkiye'de kuraklığın etkili olduğu ve 1 milyon 489 bin ton buğday üretiminin gerçekleştiği 1999 ile 1 milyon 93 bin ton üretimin olduğu 2001 yıllarını tekrar yaşamak istemeyen Konyalı çiftçiler, beklediği yağmuru bulamasa da havaların serin gitmesine sevindi. 
     Konya Ticaret Borsası Başkanı Mehmet Kara, son 5 yıl içinde buğday açısından en iyi üretimin 2 milyon 55 bin ton ile 2000 yılında olduğunu ifade ederek, bu rakamın 2002 yılında 1 milyon 913 bin ton, geçen yıl ise 1 milyon 824 bin ton şeklinde gerçekleştiğini kaydetti. 
     Türkiye'nin ''Tahıl ambarı'' olarak bilinen Konya'nın hububat üretimi açısından Türkiye'de bir ölçü olabildiğini belirten Kara, ''Türkiye genelinde ise 1999 yılında 18, 2000 yılında 21, 2001'de 19, 2002 yılında 19,5 ve geçen yıl ise 19 milyon ton buğday üretimi yapıldı'' dedi. 
     
     SERİN HAVA BUĞDAYI KURTARDI 
     Bu yıl buğday Türkiye'nin farklı bölgelerinde değişik afetlerden etkilendiğini vurgulayan Kara, şunları kaydetti 
     ''Çukurova'da kuraklık çok etkili oldu. Türkiye'nin bazı yerleri az yağış alırken birçok yerinde ise gereğinden fazla yağış oldu. Ülke genelinde yağışlardaki dengesizlik üretimi olumsuz etkileyecek. Ancak bir süredir birçok yerde havaların serin gitmesi kuraklığın önüne geçti. Kuraklık yüzünden ülke genelinde verimin 17 milyon tona düşmesi bekleniyordu.'' Genel olarak bakıldığında serin havaların ülkenin birçok yerindeki üretimi olumlu etkilediğini dile getiren Kara, birden sıcakların bastırmaması nedeniyle tanelerin iyi beslenerek dolmasının verimi, kuraklığın olumsuz etkisinden kurtaracağını bildirdi. 
     Dolgun ve kaliteli olacak buğday üretiminin 18 milyon tonu geçmesinin beklendiğini vurgulayan Kara, ''Özellikle ekmeklik buğdayda istenen kalitenin yakalanacak olması ve serin havanın kaliteyi yükseltmesi, ülke ekonomisi açısından sevindirici. Un sektörü, kalite açısından sıkıntı çekmeyecek. Kalitesizlik yüzünden buğdayda anormal bir fiyat yükselmesi de yaşanmaz'' diye konuştu. 
     
</TEXT>
</DOC>
