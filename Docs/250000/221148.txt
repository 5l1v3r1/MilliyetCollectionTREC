<DOC>
<DOCNO> 221148 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/10/spor/spo08.html </URL>
<DATE> 2004/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
PFDK fena çarptı 
</HEADLINE>
<TEXT>

   Disiplin Kurulu, maçlarında olay çıkan Sakaryaspor'a üç, Kocaelispor'a ise iki maç seyircisiz oynama cezası verdi. Karagümrük Başkanı ise bir yıl hak mahrumiyeti cezası aldı 
   
   Kavgaya ağır yaptırım 
   SAKARYASPOR-Kocaelispor maçında tribünlerde çıkan olaylar nedeniyle ev sahibi takıma 3, konuk ekibe ise 2 maç seyircisiz oynama cezası geldi. PFDK, dün yaptığı toplantıda iki Yeşil - Siyahlı ekip arasındaki karşılaşmada taraftarların arasında çıkan kavga nedeniyle, sezonun en ağır cezalarından birini keserken, 2.5 milyar lira da para cezası verilmesini öngördü. 
   
   Dayakçılara ceza 
   KURUL ayrıca Karagümrüklüler'i de çok ağır bir cezaya çarptırdı. PFDK, 20 Şubat 2004 tarihinde oynanan Eskişehirspor - Fatih Karagümrükspor maçından sonra Futbol Federasyonu'nun görevlendirdiği doping kontrol görevlisini döven Karagümrükspor Başkanı Cem Duruakan, antrenör Coşkun Öksüz ve kaleci antrenörü Alp Pehlivan'a 1'er yıl hak mahrumiyeti cezası verilmesini öngördü. 
   
   
</TEXT>
</DOC>
