<DOC>
<DOCNO> 230265 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/10/son/sontur39.html </URL>
<DATE> 2004/04/10/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Zabıtanın soyarak aradığı çocuğun babası isyan etti 
</HEADLINE>
<TEXT>

     Adapazarı'nda Büyükşehir Belediyesi zabıtaları tarafından dilencilik yaptığı gerekçesiyle soyularak aranan 13 yaşındaki S.S'nin babası Sabri Selçuk, ''Zabıtanın yaptığı, insanlık ayıbıdır'' dedi. 
     S.S'nin babası Sabri Selçuk, AA muhabirine yaptığı açıklamada, ekonomik durumlarının iyi olduğunu ve Geyve İlçesi'nde lokanta işlettiklerini söyledi. 
     Çocuğunun ilçede herkes tarafından tanındığını ve psikolojik sorunları bulunduğunu anlatan Selçuk, şunları kaydetti 
     ''S.S hiperaktif ve çok akıllı bir çocuktur. Hiperaktif olduğu için çocuğumuzu İstanbul'da psikolojik tedaviye götürüyoruz. Çocuğum zaman zaman gider, belediye başkanları da dahil olmak üzere el öpüp para alır. Son olarak da Adapazarı'nda para toplamış. Biz zaten çocuğumuzun bu tip hareketlerini istemiyoruz. 
     Aile olarak çocuğumuzu topluma kazandırmak isterken, zabıta çocuğumuzun psikolojisini iyice bozdu. Şimdi onu nasıl topluma kazandıracağız Psikolojisini nasıl düzelteceğiz Zabıta neden çocuğumuzu sokak ortasında soyduktan sonra üstünü arıyor. Zabıtanın yaptığı insanlık ayıbıdır. İnsan haklarına aykırıdır. Maddi imkanım daha iyi olsa zabıtaya dava açacağım.'' Bu arada S.S. kendisinin zaman zaman para topladığını ifade ederek şöyle konuştu 
     ''Büyükşehir Belediye Başkanı Aziz Duran da bana harçlık veriyordu. Babam bana para verse bile ben yine para toplarım. Zabıta beni yakaladı ve zorla çırılçıplak soyarak üzerimi aradı. Ben durumumu anlatmaya çalıştım ama beni kimse dinlemedi. Çok bağırdılar. Paralarımın hepsini aldılar. Onlardan şikayetçiyim.'' 
     
</TEXT>
</DOC>
