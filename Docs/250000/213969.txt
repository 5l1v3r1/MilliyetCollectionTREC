<DOC>
<DOCNO> 213969 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/09/siyaset/siy01.html </URL>
<DATE> 2004/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Eyvah Mümtaz Hoca 
</HEADLINE>
<TEXT>

   Kıbrıs Zirvesi için ABD'ye giden Denktaş, baskıyı kabul etmeyeceğini belirtti. Görüşmelerde Mümtaz Soysal'ın tavrı merakla bekleniyor 
      
   BM diplomatik kaynakları, AA'nın haberine göre, KKTC Cumhurbaşkanı Rauf Denktaş'ın müzakere heyetinde sert çıkışlarıyla tanınan Prof. Dr. Mümtaz Soysal'a yer vermesinin sıkıntı yaratabileceğini ifade etti. Aynı kaynaklar, "Soysal'ın yeni tur görüşmelerde takınacağı tavrın da merakla beklendiğini" belirtti. 
   BM kaynakları, BM Genel Sekreteri Kofi Annan'ın yarın Denktaş ve Rum Yönetimi lideri Tasos Papadopulos'la yapması beklenen görüşme öncesinde bugün Güvenlik Konseyi'nin 15 üyesini bilgilendireceğini belirtti. BM Genel Sekreteri'nin Kıbrıs Özel Temsilcisi Alvaro de Soto da, geçen cuma konseyin 5 daimi üyesini Kıbrıs konusundaki son görüşmeler hakkında bilgilendirmişti. Annan'ın daveti üzerine dün New York'a giden Denktaş, endişeleri olduğunu ve baskıyı kabul etmeyeceklerini belirterek "İyi niyetlerimizle gidiyoruz. Gaye, süratle her iki tarafı da memnun eden, sağlam, kalıcı, adil bir anlaşma yapmaktır. Bu her iki tarafın istemine ve atacağı adımlara bağlıdır" dedi. 
   Denktaş, New York'a hareketinden önce beraberinde Başbakan Mehmet Ali Talat, Dışişleri Bakanı Serdar Denktaş, Cumhurbaşkanlığı Müsteşarı Ergun Olgun ile birlikte Atatürk Havalimanı'na indi. Burada Denktaş'ın Anayasa Danışmanı Prof. Dr. Mümtaz Soysal da heyete katıldı. 
   Denktaş, İstanbul'a hareketinden önce Geçitkale Havaalanı'nda "Bugüne kadar bildiğimize göre bir günlük bir temas olacak. 'Uzayabilir' diyorlar. Tabiatıyla pazarlık safhasında olunduğu için fazla bir şey söylemek istemiyorum. Halkımız bizim tutumumuzu iyi bilmektedir. İyi niyetle gidiyoruz. İnşallah güzel haberlerle döneriz" dedi. 
   Denktaş, İstanbul'da da açıklama yapmaktan kaçındı. Talat da Denktaş'ın konuşmalarını istemediğini belirterek gazetecilerden uzak durdu. 
   Israrla sorulardan kaçınan Denktaş, "Halkımız için en iyisini yapmaya çalışacağız. Görevimiz budur" diye kısa konuştu. "Annan, zirve öncesi BM'de Kıbrıs brinfingi verecek. Bu bir baskı unsuru olabilir mi" sorusuna ise kayıtsız kalamayan Denktaş, "Benim endişem vardır. Çıkacak kararı göreceğiz. Baskıyı kabul etmiyoruz. İki taraf anlaşarak olur" yanıtını verdi. 
   
   
   
</TEXT>
</DOC>
