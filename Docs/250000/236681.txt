<DOC>
<DOCNO> 236681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/02/son/sonsiy04.html </URL>
<DATE> 2004/05/02/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Baykal'ın ''Milli Takım''ı dağıldı... 
</HEADLINE>
<TEXT>

     CHP Genel Başkanı Deniz Baykal'ın, 3 Kasım seçimleri öncesi "Milli Takım" olarak adlandırarak miting miting beraber gezdiği isimlerden sadece Bayram Meral yanında kalırken, Zülfü Livaneli, Kemal Derviş ve Yaşar Nuri Öztürk terk etti. 
     Deniz Baykal'ın 3 Kasım seçimlerine yönelik kampanyasında birlikte görüntü verdiği isimler teker teker uzaklaştı. Baykal ve parti yönetimi ile sadece Ankara Milletvekili Bayram Meral bir sorun yokmuş izlenimi verirken, Meral'in de parti ve grup yönetiminde görev almaması dikkat çekiyor. 
     
     YEREL SEÇİM SONUÇLARI İPLERİ KOPARDI 

     28 Mart yerel seçimleri sonrasında Baykal ve parti yönetimini eleştiren ilk isim İstanbul Milletvekili Zülfü Livaneli oldu. Livaneli, köşe yazılarında yerel seçim sonuçlarının başarısızlığından bahsederek, bu başarısızlığın sorumluluğunu parti yönetimine yükledi. Daha sonra partideki "sevgisizlikten" bahsederek, parti politikalarını eleştiren İstanbul Milletvekili Kemal Derviş Baykal'dan uzaklaştı. Yerel seçim sonuçlarını başarılı bulmayan Derviş, Genel Başkan Yardımcılığı ve Merkez Yönetim Kurulu'ndaki görevlerinden istifa etti. Baykal'ın "Milli Takımı" içinde yer alan ve Baykal'ı en son terk eden isim ise İstanbul Milletvekili Yaşar Nuri Öztürk oldu. 
     Öztürk'ün Baykal ve parti yönetimine kırgınlığı geçen sonbaharda yapılan kurultayda Parti Meclisi listesine alınmaması ile başlamasına karşın Öztürk, yerel seçimleri bekledi. Ancak yerel seçimlerde alınan sonucu başarısız bulan Öztürk de geçen ay Baykal ve parti yönetimini suçlayarak CHP'den istifa etti. 

ANKA 
     
</TEXT>
</DOC>
