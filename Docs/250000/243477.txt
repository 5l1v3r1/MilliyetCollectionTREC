<DOC>
<DOCNO> 243477 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/28/son/sondun02.html </URL>
<DATE> 2004/05/28/ </DATE>
<TIME> 08.15 </TIME>
<AUTHOR>  </AUTHOR>
<HEADLINE>
Güney Kore, Irak'a askeri heyet gönderiyor... 
</HEADLINE>
<TEXT>

     Güney Kore, 3000 askerinin daha Irak'a konuşlandırılmasıyla ilgili, bölge liderleriyle görüşmelerde bulunmak üzere Irak'ın kuzeyine askeri heyet gönderiyor. 
     Güney Kore Savunma Bakanlığı sözcüsü Nam Dai-yeon, gazetecilere yaptığı açıklamada, 12 kişilik heyetin, 30 Mayıs Pazar günü, asker konuşlandırmayı planladıkları Erbil'e gideceğini ve burada 9 gün kalacağını söyledi. 
     Görüşmelerde, havaalanlarının, kışlaların kullanımı ve diğer lojistik konuların ele alınacağı kaydedildi. 
     Güney Kore, başlangıçta, askerlerini en erken Nisan ayında Kerkük'e konuşlandırmayı planlamış, ancak askerlerin, parlamentonun sadece barışgücü misyonu üstlenmeleri kararının aksine, operasyonlara katılabileceği endişesi yüzünden bu plan iptal edilmişti. Seul yönetimi, bu ayın başında askerleri Erbil'e göndermeye karar vermiş, ancak askerlerin gidişinin ayrıntıların belirlenmesinden sonraya kalacağını bildirmişti. 
     Güney Kore'nin hala Irak'ın güneyindeki Nasıriye'de 600 istihkam subayı ve sıhhiye birliği bulunuyor. Bu askerler, diğerleri Erbil'e geldikten sonra onlara katılacak. 
     
</TEXT>
</DOC>
