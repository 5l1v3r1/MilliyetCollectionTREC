<DOC>
<DOCNO> 221033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/09/son/sonspo26.html </URL>
<DATE> 2004/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Kurtar Kurtulacaksak Beşiktaş'tan puan almalıyız 
</HEADLINE>
<TEXT>

     Elazığspor Teknik Direktörü Güvenç Kurtar, Elazığspor'un Beşiktaş maçından mutlaka puanla dönmesi gerektiğini söyledi. 
     Elazığspor Tesisleri'nde takıma kondisyon ve taktik ağırlıklı antrenman yaptıran Teknik Direktör Kurtar, daha sonra Elazığspor Paf takımı ile bir karşılaşma yapacaklarını bildirdi. 
     Kurtar, Beşiktaş maçının hazırlıklarına dün başladıklarını kaydederek, Beşiktaş'ı iyi tanıdıklarını ve hafta boyunca Beşiktaş'la ilgili kaset izleyeceklerini söyledi. 
     Beşiktaş'ta son haftalarda yaşanan sıkıntıların, Elazığspor için avantaj olabileceğini kaydeden Kurtar, İstanbulspor ve Trabzonspor gibi Beşiktaş'tan puan almayı düşündüklerini ifade etti. 
     Kurtar, şöyle dedi 
     ''Büyük takımlar bu gibi sorunlar yaşadıklarında çabuk toparlanamıyorlar. Beşiktaş, bu maçı toparlanma maçı olarak görebilir, ancak bizim de puan kaybına tahammülümüz yok, can havliyle oynayacağız. Bu takım kurtulacaksa oradan mutlaka puanla dönmesi gerekiyor. Beşiktaş'ı iyi tanıyoruz, maça hızlı başlayıp, baştan koparmak isteyeceklerdir. Biz de hızlı başlayacağız. Cordoba, Pancu gibi iyi oyuncuları bu maçta oynamayacak ama bir futbolcu sahaya performansını yansıtabiliyorsa takıma fayda verir. Aksi halde takım için dezavantaj taşır.'' Ligden düşme sınır puanının, alt sıralardaki takımların kendi aralarında yapacakları maçlara bağlı olduğunu kaydeden Kurtar, bu maçlarda fazla beraberlik yaşanması halinde sınırın 35-36 puan olabileceğini belirtti. 
     Kurtar, takımda Ziya'nın sakatlığı, Effa'nın ise Kamerun Ümit Milli Takımı'na gittiği için Beşiktaş maçında forma giyemeyeceklerini ifade ederek, bunun dışında eksikliklerinin bulunmadığını sözlerine ekledi. 
     
</TEXT>
</DOC>
