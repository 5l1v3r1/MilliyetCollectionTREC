<DOC>
<DOCNO> 225874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/26/son/sonspo08.html </URL>
<DATE> 2004/03/26/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
İspanyol basınında Valencia-Gençlerbirliği maçı... 
</HEADLINE>
<TEXT>

     UEFA Kupası 4. tur rövanşında Gençlerbirliği'ni 2-0 yenerek eleyen İspanyol ekibi Valencia için İspanyol basınında yapılan yorumlarda, ''Vicente, Valencia'yı kurtarıyor'' denildi. 
     Gençlerbirliği karşısında maçın kaderini değiştiren futbolcuları ikinci yarıda oyuna giren ve golleri atan Mista ile Vicente olarak gösteren gazeteler, İspanyol takımının turu ancak uzatmalarda yakalayabildiğini yazdı. 
     El Pais Gazetesi, ''Teknik direktör Rafael Benitez, çok terlediği bir gece yaşadı ama gece mutlu bitti. Garip isimli ve sahada iyi mücadele eden Gençlerbirliği, çoğu zaman Valencia'nın elini kolunu bağladı. Türk takımının direnişi 94 dakika sürdü'' değerlendirmesini yaptı. 
     ''Disiplin, düzen ve alınteriyle UEFA Kupası'nda büyük takımları eleyerek 4. tura dek gelen Gençlerbirliği, tam bir işçiler grubu gibi çalıştı'' diye yazan El Mundo Gazetesi de, Türk takımındaki futbolcuların birbirlerine çok yakın oynayarak, maç boyunca çok iyi kapandıklarını bildirdi. 
     Marca Gazetesi, ''Yedekler, Valencia'yı çeyrek finale çıkardı'' başlığını attığı haberinde, Benitez'in düşündüğü gibi Valencia'nin iki takım çıkaracak kadar geniş bir kadroya sahip olmadığı, ikinci yarıda oyuna giren Vincente ve Mista'nın teknik direktörlerini kurtardığını savundu. 
     As Gazetesi ise Valencia'nın ligde son yaptığı maçta Real CD Mallorca'yı 5-1 yenmesine atıfta bulunarak, ''Gençlerbirliği, Valencia'dan daha iyi değil ama elbetteki bir Real Mallorco da değil'' diye yazdı. 
     İspanyol basınında futbolcular için yapılan değerlendirmelerde Vicente ve Mista'nın yanısıra Gençlerbirliği'nin kalecisi Botonjiç de en yüksek puanı aldı. 
     Öte yandan UEFA Kupası'nda Celtic Glasgow ile 0-0 berabere kalarak elenen FC Barcelona'nın, İspanyol medyasında büyük düş kırıklığı yarattığı görüldü. 

     
</TEXT>
</DOC>
