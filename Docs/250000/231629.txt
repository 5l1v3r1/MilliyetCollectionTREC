<DOC>
<DOCNO> 231629 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/son/sondun57.html </URL>
<DATE> 2004/04/15/ </DATE>
<TIME> 20.59 </TIME>
<AUTHOR>  </AUTHOR>
<HEADLINE>
Atina rasathanesi "Depremleri 4 ay önceden tahman edebileceğiz" 
</HEADLINE>
<TEXT>

     Atina Rasathanesi'nin geliştirdiği ve şimdilik deneysel olarak kullanılan bir yöntem sayesinde depremlerin dört ay önceden tahmin edilebileceği bildirildi. 
     Rasathane Müdürü Gerasimos Papadopulos, Selanik'te yapılan 5. Uluslararası Jeoloji Konferansı'ndaki konuşmasında, bu yöntemin, ana deprem öncesi meydana gelen küçük çaptaki sarsıntıların özelliklerinin incelenmesine dayalı olduğunu söyledi. 
     Öncü sarsıntıların ana depremin merkez üssünün etrafında 30 kilometre çapında bir daire içinde ve ana depremden 4 ay önce başladıklarını kaydeden Papadopulos, ''Ana deprem vakti yaklaştıkça öncü sarsıntıların sayısı artıyor. Yeni deprem tahmin yöntemi bu belirlemeye dayanarak, deneysel olarak Mora yarımadasının Korintos Körfezi'nde uygulanıyor. Önümüzdeki 4 yıl içinde belirli bölgelerde net sonuçlar almayı umuyoruz'' dedi. 
     Atina ve Tokyo Üniversitelerinin geliştirdiği ve yeraltı sularında radon gazının artışına dayanan başka bir deprem tahmini yönteminin de sunulduğu konferansta, Eğriboz Adası kuzeyinde bu yöntemle 4-6 gün sonra olacak depremlerin tahmin edildiği açıklandı. 
     Konferansta Kuzey Yunanistan'da dört yeni fay hattının tespit edildiği, bunlardan en büyüğünün İskeçe ile Gümülcine arasında bulunan 60 kilometrelik bir fay hattı olduğu da belirti. 
     Diğer fay hatlarının Dedeağaç, Serez ve Kerkini bölgelerinde tespit edildikleri ve 20-25 kilometre boyunda oldukları, günümüze kadar yer sarsıntılarına kaynak olmamakla birlikte, gelecekte Richter ölçeğine göre 6 şiddetine ulaşan depremlere yolaçabilecekleri de kaydedildi. 
     
</TEXT>
</DOC>
