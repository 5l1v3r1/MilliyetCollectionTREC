<DOC>
<DOCNO> 213431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/06/siyaset/siy08.html </URL>
<DATE> 2004/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğrenci harcına haciz kalkıyor 
</HEADLINE>
<TEXT>

   Yükseköğretim öğrencilerine yapılan yardımlara düzenleme getiren tasarıda 'YURTKUR'ca verilerecek burs, kredi ve nakdi yardımlar haczedilemez 'denildi 
   BAHAR ATAKAN Ankara 

   
   Devletin çeşitli kurumlarınca yükseköğretim öğrencilerine verilen bursları tek çatı altında toplayacak olan yasa tasarısının Kurban Bayramı sonrasında Meclis'e sevk edileceği belirtildi. Tasarı burs, kredi ve nakdi yardımlara uygulanan hacizi kaldırırken, noterlerin de taahhüt senedinden para almamasını öngörüyor. 
   Bütün burs, kredi ve nakdi yardımların Yüksek Öğrenim Kredi ve Yurtlar Kurumu YURTKUR çatısı altında toplanmasını öngören tasarı, belediyelerin yükseköğretim öğrencilerine yaptığı yardımlara da düzenleme getirdi. Tasarıda, "YURTKUR'ca verilecek burs, kredi taahhüt senetlerinin noterde tanzim ve tasdik edilmesine ilişkin iş ve işlemler vergi, resim ve harca tabi değildir. YURTKUR'ca verilen burs, kredi ve nakdi yardımlar haczedilemez" denildi. Yeni düzenleme ile öğrencilerin taahhüt senedi onayına 50 milyon lira vermekten kurtulacakları belirtildi. YURTKUR Genel Müdürü Hasan Albayrak, öğrenim kredisi olan öğrencilerden yüzde 88'inin aile gelirinin 600 milyon liranın altında olduğunu belirterek, "Öğrenci alışveriş yapıyor, ama daha sonra ödeyemiyor. Öğrencinin sağlıklı beslenmesine engel hiçbir şey olmamalı. O parayı öğrenciye hiçkimseye muhtaç olmasın diye veriyoruz" dedi. 
   
   Farklar Şubat sonrası 
   Aylık öğrenim kredileri, önlisans ve lisans öğrencilerine 65 milyon liradan 90 milyon liraya, master öğrencilerine 130 milyon liradan 180 milyon liraya, doktora öğrencilerine de 195 milyon liradan 270 milyon liraya yükseltildi. Albayrak, mevcut öğrencilere yapılacak fark ödemelerinin 20 Şubat'tan sonra başlayacağını belirtirken, bu yıl öğrenim kredisi alacak 156 bin 330 yeni öğenciye mart başında ödeme yapılacağını söyledi.Toplam 517 bin 633 öğrenciye zamlı kredi verileceği belirtildi 
   
   
   
</TEXT>
</DOC>
