<DOC>
<DOCNO> 222037 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/13/son/sonsiy22.html </URL>
<DATE> 2004/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Bahçeli Kamuoyu araştırmaları, kamuoyu oluşturmak için yapılıyor 
</HEADLINE>
<TEXT>

     MHP Genel Başkanı Devlet Bahçeli, yapılan kamuoyu araştırmalarının halkın eğilimini belirlemeye yönelik değil, bir partinin lehine kamuoyu oluşturmak için yapıldığını söyledi. 
     Bahçeli, Antalya'nın ardından Burdur'a gelerek, partisinin il teşkilatınca Cumhuriyet Meydanı'nda düzenlenen mitinge katıldı. Seçim otobüsünden Burdurlular'a seslenen Bahçeli, Irak ve Kıbrıs meselelerine değindi. 
     Devlet Bahçeli, her seçim öncesinde kamuoyu araştırması yapıldığını ve bunların referans alınarak bazı televizyonlarda bir partinin bu seçimlerde daha başarılı olacağının ifade edildiğini söyledi. 
     Kamuoyu araştırmalarının milletin sosyal durumu ve eğilimlerinin belirlenmesine öncü olması gerektiğini vurgulayan Bahçeli, şöyle konuştu 
     ''Bugünlerde kamuoyu araştırmaları, eğilimleri araştırmak değil, kamuoyu oluşturmak için yapılıyor. Bir partinin ön plana çıkarıldığı, araştırmalarda görülmektedir. Böyle bir siyasi ayıbı kabul etmemeliyiz. Sadece ve sadece medya gücüyle ve onların yönlendirmesiyle Şu parti şu kadar ilde seçimi kazanacak demek, milletin iradesine kement vurmak demektir. Bunlara, 28 Mart'ta halkın iradesi cevap verecektir.'' 
     
     TESLİMİYETÇİ POLİTİKA 
     Hükümetin geçmişteki dış politikaları incelemeden teslimiyetçi bir politika takip ettiğini savunan MHP Lideri Bahçeli, AK Parti yönetiminin uygulamalarına ''dur'' denilmesini istedi. 
     Bahçeli, şöyle devam etti 
     ''Bugünkü iktidarın başı dönmüştür, ayağı kesilmiştir. Nereye düşeceği belli değildir. Irak'ta kırmızı çizgiler, 8,5 milyar dolarlık yeşil çizgilerle boyanmıştır. Irak'ta ortaya konan şartlar ortadan kalkmıştır. Çok ciddi gelişmeler olmaktadır. AK Parti yönetimi bu olanlara seyirci kalıyor. Kıbrıs meselesinde de Sayın Erdoğan, Kıbrıs'ı çıkmaz sokağa sokmuştur. Sayın Erdoğan, Washington'da ne sözler verdin millete açıkla.'' 
     
</TEXT>
</DOC>
