<DOC>
<DOCNO> 233866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/22/son/sonsiy07.html </URL>
<DATE> 2004/04/22/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
CHP'den DEP davası için yasa teklifi hazırlığı... 
</HEADLINE>
<TEXT>

     CHP, adli suçlular ile terör suçlularının cezalarının infaz süresini eşitleyen bir yasa teklifi hazırlıyor. CHP Grup Başkanvekili Haluk Koç, ''Ceza İnfaz Yasası'ndaki bu çarpıklığın bir an önce giderilmesi gerekmektedir'' dedi. 
     Koç, bir grup CHP milletvekili ile birlikte Parlamento'da düzenlediği basın toplantısında, DEP Davası ile ilgili olarak ortaya çıkan son gelişmeleri değerlendirdi. Leyla Zana ve arkadaşlarının cezalarını çektiklerini, 10 yıldan bu yana tutuklu olduklarını ifade eden Koç, şunları söyledi 
     ''Terör Yasası'ın 5'inci maddesini hukuka aykırı olarak görmekteyiz. Ceza İnfaz Kanunumuzda adi suçluların cezasının beşte ikisi, terör suçlularının cezasının dörtte üçü infaz edilmekte. Adi suçlar ve terör suçlarının eşit şekilde infaz edilmesi gerekir. Adi suçlu da siyasi suçlu da beşte iki oranında cezasını çekmelidir. DGM, AB sürecinde kaldırılmalıdır. 
     Mevcut İnfaz Yasası hükümlerine göre 10 yıl ceza alan adi suçlu bu cezanın karşılığı 4 yıl yatmaktadır. Buna karşılık siyasi suçtan 10 yıl ceza alan bir hükümlü 7.5 yıl yatmaktadır. Ceza İnfaz Yasası'ndaki bu çarpıklığın bir an önce giderilmesi için CHP bir yasa teklifi hazırlamaktadır.'' Koç, düşünceyi açıklama ve yayma ile örgütlenme özgürlükleri önündeki engellerin kaldırılması çabalarını sürdüreceklerini bildirdi. Yargı sistemine eleştiri getirmekten kaçındıklarını ifade eden Koç, ancak yaşananların yanlış olduğunu da bildirdi. Demokratikleşme yönünde adımlar atan TBMM'nin uygulamaya yönelik adımlar da atmasını beklediklerini bildiren Koç, ''Ne yazık ki AKP'nin eylemi ile söylemi bu konuda da farklılık göstermektedir. Yapılan birçok değişiklik uygulama noktasında tıkanmaktadır. Yaşananlar, Türkiye'nin AB'ye gidiş sürecinde AKP'nin öncü rol oynadığı tezlerine ters düşmektedir'' dedi. 
     
     ''AB İLE İLİŞKİLERDE BELİRLEYİCİ'' 

     DEP milletvekillerinin yargılama sürecinin tıpkı Kıbrıs gibi AB ile ilişkilerde belirleyici bir faktör olarak ortaya konulduğuna da dikkati çeken Koç, ancak bu iki süreçte çifte standardın yaşandığını ifade etti. 
     Yargı kararlarını eleştirmeyi amaçlamadığını bildiren Koç, ''Ancak Türk halkını ikna etmek için AB söylemlerine sığınarak Kıbrıs'ı vermeyi göze alan AKP İktidarı'nın, DEP Davası ile ortaya çıkan durum karşısında nasıl bir çelişkiye düştüğünü, gözler önüne sermek istiyorum'' dedi. 
     Haluk Koç, AB organlarının aldığı kararlar ve sözcülerinin açıklamalarının bu durumun AB ile ilişkileri olumsuz yönde etkileyeceği noktasında olduğunu anımsattı. 
     Türkiye'de demokrasi açılımlarının AB için değil Türk halkı için yapılmasını istediklerini belirten Koç, ''Ne olur bir kere Anayasal reformları, dayatmalarla, halkımıza müstemleke olduğumuz duygusunu yaşatmadan yapalım'' dedi. 
     
     ''TAHLİYE OLURLAR'' 

     Koç, bir gazetecinin yasa değişikliği teklifinin kapatılan DEP'in milletvekillerine tahliye yolu açıp açmayacağı sorusuna CHP Diyarbakır Milletvekili Mesut Değer yanıt verdi. Bu teklifle sadece DEP milletvekillerinin değil tüm insanların yasalar önünde eşit olmasını sağlamayı amaçladıklarını bildiren Değer, ''Tabii bu yasa çıkarsa tahliye olurlar'' dedi. 
     CHP Adana Milletvekili Atilla Başoğlu'nun, DEP Davası sonrasındaki sözleri nedeniyle Avrupa Parlamentosu AP Temsilcisi Luigi Vinci hakkında suç duyurusunda bulunması ile ilgili bir soru üzerine Koç, ''Bu, Sayın Başoğlu'nun kişisel görüşüdür'' yanıtını verdi. 
     ''Bu yasa değişikliği teklifi için niye bugünü beklediniz '' diye soran bir gazeteciye de Koç, ''Süreç işliyor. DEP Davası ile ilgisi yok. Bu daha önce de çalışmalarımız içinde bulunan bir yasa teklifi'' karşılığını verdi. 

     
</TEXT>
</DOC>
