<DOC>
<DOCNO> 221480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/11/son/sondun16.html </URL>
<DATE> 2004/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıbrıs müzakerelerinde "al-ver"e giriliyor... 
</HEADLINE>
<TEXT>

     Kıbrıs sorununa Annan Planı temelinde çözüm bulmak amacıyla Lefkoşa'da 19 Şubat'ta başlayan müzakerelerde, taraflar arasında çetin pazarlıklara sahne olması beklenen yeni bir safhaya giriliyor. 
     Cumhurbaşkanı Rauf Denktaş ve Rum yönetimi lideri Tasos Papadopulos başkanlığındaki Türk ve Rum görüşmeci heyetleri arasında BM Genel Sekreteri Kıbrıs Özel Temsilcisi Alvaro de Soto gözetiminde yarın 14'üncüsü yapılacak görüşmede al-ver sürecine başlanacak. Al-ver sürecinin oldukça zor ve gergin geçmesi bekleniyor. 
     Al-ver sürecinde izlenecek yöntem ise henüz belli değil. Yöntemin ne olacağının, de Soto'nun taraflarla yapacağı danışmalar sonucunda en geç yarına kadar saptanması bekleniyor. 
     Bu arada, taraflar al-ver süreciyle ilgili çalışmalarını, müzakerelere bir gün ara verilmesinden de faydalanarak, kendi aralarında yoğun şekilde sürdürüyor. 
     KKTC Başbakanı Mehmet Ali Talat ile Dışişleri Bakanı ve Başbakan Yardımcısı Serdar Denktaş, bu çerçevede Ankara'da Dışişleri Bakanlığı'nda istişarelerde bulunuyor. 
     Alvaro de Soto ise Atina'ya giderek, Yunanistan'da geçen Pazar günü yapılan genel seçimlerin ardından kurulan Kostas Karamanlis hükümetiyle, müzakerelerde gelinen durumla ilgili görüşmelerde bulunuyor. 
     Öte yandan, Rum yönetimi lideri Tasos Papadopulos da, Yunan hükümetiyle üst düzeyde görüşmelerde bulunmak için yarın Atina'ya gidecek. Rum kaynaklı haberlere göre Papadopulos, Pazar günü Yunanistan Başbakanı ve Kültür Bakanı Kostas Karamanlis ile biraraya gelerek, müzakerelerde gelinen son aşamayı ele alacak ve al-ver sürecinde izlenecek stratejiyi görüşecek. 
     
</TEXT>
</DOC>
