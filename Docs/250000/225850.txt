<DOC>
<DOCNO> 225850 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/26/son/sonsiy09.html </URL>
<DATE> 2004/03/26/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
CHP, Ankara'da Karayalçın'a meydan okudu Yüzde 1 şansın yok 
</HEADLINE>
<TEXT>

     CHP Genel Sekreteri Önder Sav, Ankara Büyükşehir Belediyesi başta olmak üzere tüm ilçelerde seçimi kazanma iddialarının sürdüğünü belirterek, ''Başkasının eviyle meşgul değiliz, kendi öz gücümüzle iddiamızı sürdürüyoruz'' dedi. 
     Sav, CHP'nin Ankara Büyükşehir Belediye Başkan Adayı Yılmaz Ateş ile Çankaya, Altındağ, Etimesgut, Gölbaşı, Keçiören, Mamak, Sincan ve Yenimahalle belediye başkan adayları ile birlikte Parti Genel Merkezi'nde basın toplantısı düzenledi. 
     CHP'nin, Büyükşehir başta olmak üzere Ankara'nın tüm ilçelerinde iddialı olduğunu belirten Sav, kim ne söylerse söylesin ve ne yazarsa yazsın bu iddialarını sürdüreceklerini kaydetti. ''Biz başkasının eviyle meşgul değiliz. Bizim dışımızda belli arayışlar söz konusu olabilir. Ancak biz bunlara aldırış etmeden kendi öz gücümüzle iddiamızı ortaya koymaya devam ediyoruz'' diyen Sav, bu seçimlerin siyasi iktidarın 1.5 yıllık icraatlarına da halkın not verme seçimi olduğunu vurguladı. 
     Anamuhalefet partisi olarak halkın bu seçimlerde CHP'ye de not vereceğini ifade eden Sav, 28 Mart'tan sonra yapılacak analizlerde bu notların değerlendirileceğini kaydetti. 
     
     ''YÜZDE 1 KAZANMA ŞANSI YOK'' 

     CHP Ankara Büyükşehir Belediye Başkan Adayı Yılmaz Ateş de basının karşısına adaylıkları belli olduğunda tam kadro olarak çıktıklarını ve bunu bir tek CHP'nin yaptığını belirterek, ''Biz bir kadro hareketi olarak Ankara'nın sorunlarını çözmek için yola çıktık. Ankara'da kim ayağına çakıl taşı takılsa, bunun sorumlusu ben ve buradaki arkadaşlarımız olacaktır'' dedi. 
     Gazete ve televizyonlarda yer almak adına ''uçuk-kaçık projeler'' ortaya koymadıklarını ve bu yolu tercih etmediklerini anlatan Ateş, şunları kaydetti 
     ''Öyle bir komplo ve güçle karşı karşıyayız ki, bunları anlatmakta güçlük çekiyorum. Karşımızda bütün medyayı diz çöktürmeye çalışan bir iktidar var. 54 yıllık çok partili siyasi yaşamamızda medya ve sivil toplum örgütleri üzerinde böylesine bir zulüm görülmedi, böylesine bir iktidar terörü yaşanmadı. Tüm bu yapılanların ardından hiçbir ahlaka sığmayan bir anket işi çıkardılar. Bu yapılan halkın nabzını tutmak değil, iktidara güç vermektir.'' CHP dışında kendi gücüyle yarışa giren başka hiçbir parti olmadığını ileri süren Ateş, yapılan anketlerdeki usulsüzlüğün sandıklara da yansıyabileceğinin işaretlerinin şimdiden görülmeye başlandığını savundu. Ateş, ''Görevlileri uyarıyorum Biz eski ve yeni milletvekillerimiz, parti yöneticilerimiz ve partililerimizle birlikte tüm sandıkların başında olacağız ve hiçbir yolsuzluğa geçit vermeyeceğiz. Usulsüzlük yapanların burnundan fitil fitil getireceğiz. Halep oradaysa, yarın Tandoğan orada anket oradaysa seçim sonuçları da 28 Mart'ta ortada olacaktır'' dedi. 
     Ateş, bir gazetecinin, ''SHP Genel Başkanı ve Ankara Büyükşehir Belediye Başkan Adayı Murat Karayalçın'ın adaylıktan çekilmesine ilişkin beklentisinin sürüp sürmediğini'' sorması üzerine, ''Biz bu seçimlere kendi kadromuzla giriyoruz. Hiç kimseden medet ummuyoruz. Sözünü ettiğiniz arkadaşın hiçbir şekilde yüzde 1 kazanma şansı yok'' yanıtını verdi. 
     CHP'li adaylar, basın toplantısının ardından Genel Sekreter Önder Sav başkanlığında ve ilçe başkanlarının katılımıyla toplandı. 
     

     
</TEXT>
</DOC>
