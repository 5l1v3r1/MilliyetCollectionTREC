<DOC>
<DOCNO> 237295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/04/son/sontur19.html </URL>
<DATE> 2004/05/04/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Kamyonun freni boşalınca... 
</HEADLINE>
<TEXT>

     İzmir'in Balçova İlçesi'nde, yokuştan inerken freni boşalan kamyon, park halindeki 2 otomobili hurdaya çevirdikten sonra, apartman dairesinin duvarına çarparak durabildi. 
     Alınan bilgiye göre, Gaziemir-Balçova arasındaki otoban yolda seyreden Osman Altıntaş yönetimindeki 20 DA 520 plakalı kum yüklü kamyon, bağlantı yolundan Balçova'ya döndü. Kamyon, bağlantı yolundaki yokuşu inerken fren boşalması sonucu kontrolden çıktı. 
     Fuat Köprülü Sokak'ta bulunan 35 AD 3508 ve 35 AD 6239 plakalı otomobillere çarpan kamyon, Selvi Apartmanı'ndaki bir dairenin balkonu yıktıktan sonra apartman duvarına ve önündeki ağaca çarptı. 
     Kazada, otomobiller hurdaya dönerken, dairede hasar meydana geldi. 
     Kazanın ardından olay yerine gelen Balçova Belediye Başkanı Mehmet Ali Çalkaya, can kaybı ve yaralanan kimsenin olmamasının kendilerini teselli ettiğini, benzer bir olayın yaşanmaması için girişimlerde bulunacaklarını söyledi. 
     
</TEXT>
</DOC>
