<DOC>
<DOCNO> 216540 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/20/son/sonspo06.html </URL>
<DATE> 2004/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Dr.Biçer Artık sporcular canımla, aslanımla motive olmuyor 
</HEADLINE>
<TEXT>

     Futbol Federasyonu'nda 10 yıldır antrenör kurslarında görev yapan ve son 2 yıldır A Milli Futbol Takımı'nın mentörlüğünü yapan spor bilimleri uzmanı Doç.Dr.Turgay Biçer, sporcuların artık 'canım, arslanım' gibi sözcüklerle motive olmadığını, bu tür motivasyon çabasının da artık profesyonel sporda yeri bulunmadığını söyledi. 
     Doç.Dr.Turgay Biçer, bakandan, belediye başkanlarına, polislerden, ev hanımlarına dek toplumun her kesimine eğitim, konferans, seminer ve danışmanlık yaptığını söyledi. 
     Sporcuları zihinsel antrenman teknikleriyle maç ve antrenmanlara hazırladığını ifade eden Biçer, ''Aslında her maç bir travmadır ve her maç ve antrenman da sporcu yüksek bir baskı ve risk altındadır. Bu baskı ve riskleri azaltmak, sporcudan yüksek verim almak için sporcuların zihinsel, duygusal ve ruhsal olarak da geliştirilmeleri gerekir'' dedi. 
     Sporcuların, global dünyanın spor alanındaki liderleri olduğunun önemini vurgulayan Biçer, şunları kaydetti 
     ''Globalleşen bir dünyada futbol açısından yöresel kalınamaz. Artık sporcular canımla, aslanımla motive olmuyor. Bu tür motivasyon çabasının da artık profesyonel sporda yeri yok. Her sporcunun ve spor içindeki diğer takım elemanlarının bu değişime ayak uydurması ve kendi gelişimlerini sürekli kılmaları gerekir. Sporcuların hayatta bir tavrı olması, kendilerini geleceğe ve başarıya taşıyacak seçimlerini yapmaları lazım. Seçimlerini yapamayan, hayattan ne istediğini bilmeyen ve bu isteklerinin sorumluluklarını almayan, değişime ve gelişime ayak direyen sporcuların ayakta durma şansları olamaz. Sporcular yetenek dehaları ve normal ötesi insanlardır. Eğitimleri ve hazırlıkları da bu yönde yapılmalıdır. Sadece sporcular değil, takımın her elemanı kendini sporcular kadar maçlara hazırlamalıdır.'' Milli takım dışında, kulüplerin tamamına yakınında bu çalışmaların düzenli ve sürekli halde yapılmadığını belirten Biçer, uygulamanın yalnızca Galatasaray Futbol Takımı'nda Prof.Dr.Acar Baltaş tarafından yapıldığını söyledi. Biçer, spor yüksekokullarında psikososyal alanlarda çalışan çok değerli spor psikolojisi uzmanları olduğuna dikkati çekerek, ''Kulüplerimiz ve federasyonlar bu uzmanlardan yardım almalıdırlar'' diye konuştu. 
     Biçer, dünya üçüncüsü olan A Milli Futbol Takımı'nın yanısıra, UEFA Kupası'nı kazandığı sırada Galatasaray Futbol Takımı, Trabzonspor, Ülkerspor ve Efes Pilsen basketbol takımları, ayrıca voleybol, kürek, yüzme ve yelken milli takımları sporcularıyla çalıştığını sözlerine ekledi. 
     
</TEXT>
</DOC>
