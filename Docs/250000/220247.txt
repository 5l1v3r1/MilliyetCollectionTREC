<DOC>
<DOCNO> 220247 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/06/son/sondun15.html </URL>
<DATE> 2004/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
"Bin Ladin, sığınacak güvenli bir yer arıyor..." 
</HEADLINE>
<TEXT>

     Bir Afgan güvenlik yetkilisi, El Kaide lideri Usame Bin Ladin'in Pakistan ordusunun düzenlediği operasyondan kaçtıktan sonra güvenli bir sığınak aradığını söyledi. 
     Doğudaki Celalabad'ın güneyindeki Paşir Va Agam bölgesi güvenlik yetkilisi Hacı Abdullah, AFP'ye yaptığı açıklamada, Bin Ladin'in kendisine güvenli bir sığınak bulunması için Taliban yetkililerini acil toplantıya çağırdığını belirtti. 
     Abdullah, ''Celalabad'da 4 gün önce Peşaver'den gelen bir eski Taliban yetkilisiyle görüştüm. Bana, Usame Bin Ladin için kullanılan unvan olan Şeyh imzasını taşıyan, uydu telefonuyla gönderilmiş bir faks aldıklarını söyledi. Faksta Şeyh'in sağ salim olduğu, Pakistan ordusunun Güney Veziristan'da düzenlediği operasyondan kaçmayı başardığı ve Afganistan-Pakistan sınırındaki bir bölgeye sığındığı yazıyordu' dedi. 
     Pakistan ordusunun 24 Şubat'ta Güney Veziristan'da düzenlediği operasyonda, El Kaide üyesi olduğundan şüphelenilen 20 kadar kişi yakalanmıştı. 
     
</TEXT>
</DOC>
