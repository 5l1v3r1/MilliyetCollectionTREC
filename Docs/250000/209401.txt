<DOC>
<DOCNO> 209401 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/18/yasam/yas01.html </URL>
<DATE> 2004/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Hizbullah tipi infaz 
</HEADLINE>
<TEXT>

   Güvenlik görevlisi ve eski imam Adem Dinçsoy, aşırı dinci terör örgütü Hizbullah'ın 'domuz bağı' yöntemiyle öldürüldü 
      GÖKHAN KARAKAŞ İstanbul 
   
   İstanbul'da yüzlerce cinayetten sorumlu aşırı dinci terör örgütü Hizbullah'a dört yıl önce yapılan operasyonların yıldönümünde, bir güvenlik görevlisi 'Hizbullah yöntemiyle' öldürülmüş halde bulundu. 
   Maltepe'de, Orhangazi Mahallesi, Tınaztepe Sokak 6 numarada endüstriyel kapı sistemleri üzerine faaliyette bulunan bir şirkete dün sabah gelen çalışanlar, ikinci katta güvenlik görevlisi Adem Dinçsoy'un 23 cesediyle karşılaştı. İhbar üzerine gelen polisin yaptığı incelemede, Dinçsoy'un, el ve ayaklarından, Hizbullah'la tanınan 'domuz bağı' yöntemiyle bağlandığı ve çırpındıkça kendi kendini boğarak can verdiği belirlendi. 
   
   İmam hatip mezunuydu 
   Şirketteki Bony adlı köpeğin de tasmasından merdiven korkuluklarına bağlandığını, kapılarda zorlanma olmadığını belirleyen polis, Dinçsoy'un vücudunda yara ve darp izine de rastlayamadı. Aramalarda parçaları bulunan bir cam şekerlik ile şirketin tuvalet girişinde bulunan kan izleri incelemeye alınırken, bir diz üstü bilgisayar ile dijital kameranın çalındığı, ancak bunun hırsızlık süsü amacıyla yapılmış olabileceği belirtildi. Vatani görevini 1.5 yıl önce Şırnak'ta yapıp Bolu'daki ailesiyle İstanbul'a yerleşen Dinçsoy'un, evlilik hazırlığı yaptığı öğrenildi. Cinayetin yöntemi nedeniyle terör yönünü de araştıran polis, Dinçsoy'un, İmam Hatip Lisesi mezunu olduğunu ve kısa bir süre imamlık ve hafızlık yaptığını belirledi. 
   
   
</TEXT>
</DOC>
