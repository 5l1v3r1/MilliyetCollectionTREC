<DOC>
<DOCNO> 236420 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/01/son/sondun12.html </URL>
<DATE> 2004/05/01/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Kırgısiztan'da 1 Mayıs kutlamaları... 
</HEADLINE>
<TEXT>

     Kırgızistan'da 1 Mayıs ''İşçi Bayramı'' sönük, ''Barış Bayramı'' ise coşkuyla kutlandı. 
     Ülkedeki 2 komünist partinin düzenlediği ''İşçi Bayramı'' kutlamasına 100'e yakın kişi katılırken, 13'üncüsü düzenlenen geleneksel Barış Koşusu'na halk yoğun ilgi gösterdi. 
     Sovyetler Birliği'nin dağılmasından sonra sadece Kırgızistan'da meydanlardaki yerini koruyabilen Lenin heykelinin önünde yapılan, Kırgızistan Komünist Partisi ile Kırgızistan Komünistleri Partisi üyelerinin katıldığı program, her iki parti liderinin konuşmasıyla başladı. 
     Parlamentonun karşısında yer alan Lenin heykeli önünde düzenlenen kutlamada, kırmızı renkli kıyafetlerle sahneye çıkan ''Kızıl Yıldız Korosu'', Sovyet döneminin şarkılarıyla izleyicileri coşturmaya çalıştı. 
     Ellerinde eski Sovyet bayrakları ve Lenin posterleri bulunan komünist parti üyeleri, Kırgızistan bayrağının eski Sovyetler Birliği bayrağıyla değiştirilmesini istediler. 
     Komünist partilerin ''İşçi Bayramı''nı kutladığı meydandan 100 metre uzakta bulunan Alatoo Meydanı'nı ise ''Barış-2004'' Koşu Bayramı'na katılmak ve etkinlikleri izlemek üzere gelen kalabalık doldurdu. 
     ''Barış Koşusu Bayramı''na milletvekilleri, belediye çalışanları ve öğrenciler ile vatandaşlar katıldı. 
     Yarışmalarda dereceye girenlere belediye tarafından çeşitli ödüller verildi. 
     
</TEXT>
</DOC>
