<DOC>
<DOCNO> 214099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/09/son/sonspo26.html </URL>
<DATE> 2004/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Adanaspor Trabzonspor maçındaki gibi oynarsak Elazığ'ı yeneriz 
</HEADLINE>
<TEXT>

     Birinci Süper Lig'de deplasmanda Trabzonspor'a 2-1 yenilen Adanaspor'un, ikinci yarıda galibiyetle buluşamaması yönetici ve teknik kadroyu düşündürüyor. 
     Adanaspor Teknik Sorumlusu Ahmet Ziya Yüce, AA muhabirine yaptığı açıklamada, Trabzonspor karşısında iyi futbol sergileyerek 90 dakika boyunca rakiplerine zor anlar yaşattıklarını, ancak talihsiz şekilde yenilmekten kurtulamadıklarını söyledi. 
     İkinci yarıda galibiyetleri bulunmadığını, bunun da sporcuları olumsuz etkilediğini belirten Yüce, hafta sonu sahalarında yapacakları Elazığspor karşılaşmasından galip ayrılarak kötü gidişe son vermek istediklerini kaydetti. 
     Yeni transferlerin takıma önemli katkıları olacağına inandığını belirten ve sporcuların kenetlendiğini ifade eden Yüce, şunları kaydetti 
     ''Trabzonspor karşısında ezilmeden, deplasman korkusu yaşamadan, çok adamla savunma yaparak oyunu çirkinleştirmeden iyi mücadele ettik. Zor bir gol atıp 2 rahat gol yedik ve sahadan üzgün ayrıldık. Trabzonspor maçındaki futbolu sergilersek Elazığspor'u yeneriz. Bu kararlılıkla mücadeleyi sürdürürsek kesinlikle küme düşmeyiz. 
     Özellikle yeni transferlerden Ümit, Trabzonspor'a mükemmel bir gol attı. Abdullah, Yusuf ve Sancak'ın da uyum sorununu ve diğer eksikleri giderirlerse takıma çok önemli katkı sağlayacaklarına inanıyorum.'' Yüce, Güngör'ün sakatlığının sürdüğünü, başka eksiklerinin bulunmadığını da sözlerine ekledi. 
     
</TEXT>
</DOC>
