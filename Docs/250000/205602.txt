<DOC>
<DOCNO> 205602 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/01/son/sontur06.html </URL>
<DATE> 2003/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclis lojmanlardan elini çekiyor... 
</HEADLINE>
<TEXT>

     TBMM, milletvekili lojmanlarından elini çekiyor. TBMM Başkanlık Divanı 3 Ocak Cuma günü toplanarak, lojman ve lojmanların üzerinde bulunduğu arsanın Milli Emlak Genel Müdürlüğü'ne devredilmesi için karar alacak. 
     TBMM Başkanı Bülent Arınç, A.A muhabirinin sorularını yanıtlarken, ''Lojmanlardan Meclis olarak elimizi çekiyoruz'' dedi. 
     Arınç, 3 Ocak Cuma günü yapılacak TBMM Başkanlık Divanı toplantısında alınacak kararla, lojmanları Milli Emlak Genel Müdürlüğü'ne devredeceklerini bildirdi. Arınç, Milli Emlak'ın bu tarihten sonra satışla ilgili işlemleri başlatacağını kaydederek, ''Biz lojmanlardan hem milletvekilleri, hem Meclis olarak elimizi çekiyoruz, hem de hizmetlerden elimizi çekiyoruz'' dedi. 
     Lojmanların ve lojmanların üzerinde bulunduğu arsanın satışının tamamen Milli Emlak Genel Müdürlüğü tasarrufunda olacağını hatırlatan Arınç, satışa kadar geçecek sürede kalacak olan parlamenterlerin muhatabının Milli Emlak Genel Müdürlüğü olacağını ifade etti. Lojmanlar satılıncaya kadar milletvekillerinin orada kalıp kalmayacağı veya hangi şartlarda kalacağının kendi inisiyatiflerinden çıkıp Mili Emlak'a geçeceğini belirten Arınç, ''Cuma günü alınacak karar sonrasında orayla tüm ilişkimizi kesiyoruz'' dedi. 
     
     370 LOJMANDA OTURULUYOR 
     Arınç, lojmanlarda halen 370 eski ve yeni milletvekilinin kaldığını hatırlatarak, Bakanlar Kurulu kararnamesi ve Maliye Bakanlığı'nın tedbirnamesi ile lojman ücretlerinin de artırıldığını, ücretlerin geçen dönemden bu döneme kalan milletvekilleri için cezalı olarak da artırıldığını söyledi. Arınç, ''Bu 600 milyon lira civarındaydı. Milli Emlak bunu artırır mı, arttırmaz mı bundan sonrasına karışmayacağız'' dedi. 
     Lojmanlardan, Hazine'ye katkı olması amacıyla ayrıldıklarını, kamu harcamalarının Maliye'ye yüklediği külfetten kurtarmak için çıktıklarını anlatan Arınç, şunları kaydetti 
     ''Lojmanlardan milletvekillerinin ayrılması, tüm Türkiye'deki lojmanlara, sivil ve asker bürokrasisine örnek olmalı. Halkımız ile bütünleşmek için çıkıyoruz. Maliye'ye yük olmaktan kurtulmak için çıkıyoruz. Bu lojmanların her birinin bakım ve onarımının bize yüklediği 1 milyarın üstünde bir maliyettir. Hatta bakım, yatırım ve onarım olduğunda bu rakam 1.5-2 milyarı buluyordu. Lojman başına Maliye'yi bu yükten kurtarmış oluyoruz. Bu alkışlanacak bir harekettir. Buna katkıda bulunan tüm milletvekillerini tebrik etmek, kutlamak gerekir. Tüm dinlenme tesisleri, lojmanlarla bu işin bir periyot içinde yerine getirilmesi gerekir. Belki çok azı istisna tutulabilir ama çok büyük kısmının satılmasıyla kamu harcamalarından maliyeyi kurtarmak gerekiyor.'' 
     
     KİRA YARDIMI YOK 
     Arınç, milletvekillerine kira yardımı yapılması düşüncesi olmadıklarını belirterek, ''Şu anda böyle bir projemiz yok. Kaldı ki o da bizim sorunumuz değil. Bu konuyu Hükümet ve Meclis olarak birlikte düşünürüz. O zaman bazı kişisel düşüncelerle böyle bir şey uygun görülmüştü. Ama Türkiye'nin içinde bulunduğu bu ekonomik şartlarda gerçekleşir mi, gerçekleşmez mi bilmiyorum. Milletvekillerine 3 aylığına yüzde 0 zam verildi. Fedakarlığın örneği olmak milletvekilleri açısından güzel bir şeydir'' diye konuştu. 
     





</TEXT>
</DOC>
