<DOC>
<DOCNO> 218106 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/27/dunya/dun04.html </URL>
<DATE> 2004/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail, banka basıp paralara el koydu 
</HEADLINE>
<TEXT>

   DIŞ HABERLER SERVİSİ 

   
   Filistin'in Ramallah kentine önceki gün baskın düzenleyen İsrail askerleri, 3 banka şubesindeki milyonlarca dolarlık paraya terör için kullanıldığı iddiasıyla el koydu. 
   İsrailli bir güvenlik yetkilisi, Kahire Amman Bankası'nın bir ve Arap Bankası'nın iki şubesine operasyon düzenleyen asker ve polislerin 6.7 milyon ila 8.9 milyon dolarlık paraya el koyduğunu, el konulan paranın, Lübnan'daki Hizbullah Örgütü'nün, şiddet yanlısı Filistinli gruplara aktardığı paralar olduğunu söyledi. İsrail kaynakları, toplam 400 hesaptaki paralara el konulduğunu ve bu paraların Filistin tarafıyla barış görüşmeleri başlayınca serbest bırakılacağını belirttiler. İsrail Savunma Bakanı Şaul Mofaz, "Bu para, Filistin terörünün yakıtıdır, bu yakıta giden yolları kurutmamız gerektiğine inanıyorum" dedi. 
   
</TEXT>
</DOC>
