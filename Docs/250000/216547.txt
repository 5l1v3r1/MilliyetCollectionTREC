<DOC>
<DOCNO> 216547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/20/son/sonspo13.html </URL>
<DATE> 2004/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Konyaspor İstanbul'da... Ogün'ün eksikliği düşündürüyor 
</HEADLINE>
<TEXT>

     Konyaspor Teknik Direktörü Tevfik Lav, eksikliği oyun düzenlerini zorlayacak olan Ogün'ün yerine büyük olasılıkla Oumar'ı oynatacağını kaydetti. 
     Birinci Süper Ligi'nin 22. haftasında Galatasaray ile karşılaşacak Konyaspor, bugün uçakla İstanbul'a gitti. 
     Tevfik Lav, deplasmana umutlu gittiklerini söyledi. Hafta içi yapılan antrenmanların çok keyifli geçtiğini ve maça iyi hazırlandıklarını vurgulayan Lav, futbolcuların puana olan inancının tam olduğunu bildirdi. 
     Zorlu Galatasaray maçında Niyazi ve kaptan Ogün'den yoksun sahaya çıkacaklarını ifade eden Lav, şunları söyledi 
     ''Milli takım formasını da giyen Ogün, bugüne kadar oynadığı futbolla kalitesini kanıtlamış bir oyuncu. Sonucu etkileyebilecek özelliklere sahip Ogün, oyun düzenimizde önemli bir yer tutuyor. Arkasına saklanmıyorum ama kart cezalısı Ogün'ün eksikliği bu maçta bizi zorlayacak. Ancak büyük takım isek bunun çözümünü bulmak zorundayız.'' Takım kurulurken sarı ya da kırmızı kartlara karşı alternatif futbolcuların mutlaka alındığını belirten Lav, ''Ogün oynayabilseydi daha iyi olurdu ama yok. Onun yerine büyük ihtimalle Oumar oynayacak. Hafta içinde yapılan çalışmalarda oyun düzenimizi Ogün'ün eksikliğine göre kurduk'' dedi. 
     Lav, ikinci yarıda ilk yarıya oranla daha iyi futbol oynadıklarını dile getirerek, deplasmanda yapacakları Galatasaray maçından puanla dönmeyi hedeflediklerini, sahaya da bu düşünceyle çıkacaklarını sözlerine ekledi. 
     
</TEXT>
</DOC>
