<DOC>
<DOCNO> 222518 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/15/son/sonspo01.html </URL>
<DATE> 2004/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucescu Elazığspor beni sürprize uğrattı, çok iyi oynadılar... 
</HEADLINE>
<TEXT>

     Beşiktaş Teknik Direktörü Mircea Lucescu, Elazığspor'un çok iyi mücadele ettiğini belirterek, ''Elazığspor beni sürprize uğrattı'' dedi. 
     Lucescu maç sonrası yaptığı basın toplantısında rakiplerinin bu derece iyi oynayacağını tahmin etmediğini ifade ederek, ''Süratli ve agresif bir şekilde oynadılar. Bu da bize gösterdi ki ligin bundan sonraki tüm maçları çok sıkı geçecek'' diye konuştu. 
     Bu karşılaşmadaki en önemli olayın 2-0'dan sonra oyuncularının gösterdiği kazanma hırsı olduğunu vurgulayan Rumen teknik adam, ''Diğer konularda hata yapmaya devam ediyoruz. Gerginliğimizi hala üzerimizden atamadık. Buna rağmen 5 gol kaydettik. Ama 5 gol daha atabilirdik. Yavaş yavaş herkesin bildiği oyunumuzu ortaya koyup, sakinleşmeliyiz'' şeklinde konuştu. 
     Elazığspor'dan yedikleri 2. golün ofsayt olduğunu anlatan Lucescu, aleyhlerine de bir penaltı verilmesi gerektiğini kaydederek, şöyle devam etti 
     ''Giunti ceza alanımız içinde bir hata yaptı. Onun gibi tecrübeli bir oyuncunun rakibinin üstüne elini koymaması gerekirdi. Ahmed Hassan ve Ümit'in gördüğü sarı kartlar var. Rakiplerin hepsi biliyorlar ki sinirlerimiz gergin ve bu konuda iyi çalışıyorlar.'' Üstlerinden gerginliği atabilmek için çok iyi oynayacakları bir zafere ihtiyaçları olduğunu ifade eden Lucescu, ''Ben geldiğimden buyana Ronaldo'nun bu şekilde sakatlanıp, oyundan çıktığını görmemiştim. Gerginlik futbolcularımın kaslarına da yansıyor. Ronaldo da böyle sakatlandı'' dedi. 
     Rumen çalıştırıcı, maçta 2 gol atan Ahmed Hassan'a da övgüler yağdırarak, ''Ahmed Hassan'ın attığı 2 golden çok, iyi savaşması ve mücadele etmesi nedeniyle sevindim. Bugün elinden geleni yaptı. İlie de oyuna girdikten sonra çok etkiliydi. Onunla maça başlamamanın nedeni henüz 3 gündür takımla çalışıyor olmasıdır'' diye konuştu. 
     Bu arada, Ronaldo'nun kasığından sakatlandığı ve durumunun yarın yapılacak kontrollerden sonra netlik kazanacağı bildirildi. 
     Öte yandan, siyah-beyazlılar, Diyarbakırspor maçının hazırlıklarına yarın yapacakları antrenmanla başlayacak. 
     
     KURTAR'DAN HAKEME TEPKİ 
     Elazığspor Teknik Direktörü Güvenç Kurtar ise maçın hakemi Serdar Tatlı'ya tepki gösterdi. 
     ''Hakem maçı katletti ve sonucuna tesir etti'' diyen Kurtar, ''Maçta 2-0 öne geçtik. Ardından 2 net penaltımız verilmedi. Bu kadar olmaz. Ben Serdar Tatlı'ya devre arasında penaltılarımız niye verilmedi diye sordum. O da bana sizin attığınız gol de ofsayttı diye yanıt veriyor. Ofsayt ise kaleci Hüseyin'i düşürdü, penaltımız verilmeli ve Ramazan kırmızı kartla oyundan atılmalıydı'' diye konuştu. 
     Bir hafta boyunca Beşiktaş'ın durumunun medyada yer aldığını bunun da hakemi etkilediği iddia eden Güvenç Kurtar, şöyle konuştu 
     ''Beşiktaş yangın yaptı. Bir hafta sonra da böyle oldu. Hala 2 ay önceki Samsunspor maçını gündeme getiriyorlar. Şimdi bakalım lehlerine yapılan bu hatalar için neler diyecekler. Böyle kararlar verilirse biz nasıl mücadele edeceğiz. Beşiktaş böyle mi şampiyon olacak. Ayrıca Yunus'a verilmeyen penaltı pozisyonlarının ardından kalemizde golleri gördük. Ümit ve Ahmed Hassan da kırmızı kart görmeliydi. Maalesef hakem maçın kaderini değiştirdi.'' 
     
     ''TÜKÜRÜK İÇİNDE KALDIM'' 
     Kurtar, ayrıca yedek kulübesinde arka tarafta bulunan Beşiktaş taraftarlarının kendisine tükürük içinde bıraktıklarını söyledi. 
     Güvenç Kurtar, her tarafının tükürük olduğunu belirterek, ''Buradan sayın başkan Serdar Bilgili'ye de söylüyorum. Taraftarların bu yaptıkları çok ayıp ve yakıştıramıyorum. Her tarafım tükürük, balgam oldu. Eğer bu kişiler tükürük yarışmasına katılsalar sanırım şampiyon olurlar. Bu kadar da olmaz. Beni yerimden çıkarmadılar'' diye konuştu. 
     Elazığspor'un Beşiktaş'tan çok daha iyi oynadığını öne süren Kurtar, basın mensuplarının, ''Beşiktaş oyunun büyük bölümünde size baskı kurdu ve topla oynama oranı onlardaydı'' demesi üzerine ''Hakemi arkama alırsam ben de oynarım. Sizinle bir takım kursak, hakem de arkamızda olsa biz de Beşiktaş'a kafa tutarız. Serdar Tatlı, Beşiktaş'a bugün çok tatlı geldi'' dedi. 
     Kurtar, Effa konusundaki bir soru üzerine de ''Biz FIFA'ya sorduk. Herhangi bir turnuva yokmuş. Geldiğinde kadro dışı kalacak ve PAF takımla çalışacak. Bizim kimseye ihtiyacımız yok. Biz Effa'sız da 3 gol attık'' diye yanıt verdi. 
     
</TEXT>
</DOC>
