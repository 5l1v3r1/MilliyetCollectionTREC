<DOC>
<DOCNO> 249127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/18/son/sonyas15.html </URL>
<DATE> 2004/06/18/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Korkutan oran Türkiye'de 10-15 yaş arası sigara içme oranı yüzde 30 .. 
</HEADLINE>
<TEXT>

     Türkiye'de 10-15 yaş arası çocuklarda sigara içme oranının yüzde 30'lar düzeyinde olduğu öne sürüldü. 
     Dokuz Eylül Üniversitesi DEÜ Tıp Fakültesi Göğüs Hastalıkları Bölümü Öğretim Üyesi Doç. Dr. Oğuz Kılınç, A.A muhabirine yaptığı açıklamada, Türkiye'de yaklaşık 17 milyon kişinin sigara tükettiğini ve bu sayının giderek artmakta olduğunu belirtti. 
     Gelişmiş ülkelerde sigara içme oranı ortalama yüzde 4.7 civarındayken, az gelişmiş ve gelişmemiş ülkelerde bu oranın yüzde 54 olduğunu bildiren Kılınç, şöyle devam etti 
     ''Ülkemizde her 10 erkeğinin 6'sı, her 10 kadının 3'ü sigara içiyor. 10-15 yaş arası çocuklarda da sigara içme oranı yüzde 30'lar düzeyinde.'' Gelecek 30 yıl içinde sigaraya bağlı ölümlerin, AIDS, verem, trafik kazası nedenli ölümlerinin toplamından daha fazla olacağını ifade eden Kılınç, gelecekte dünya genelinde 250 milyon çocuğun, sigaraya bağlı olarak öleceğini öne sürdü. 
     Gelişmiş ülkelerdeki toplumsal duyarlılık sayesinde sigara içme oranın giderek azaldığına dikkati çeken Kılınç, ''1984 sonrası yapılan bir çalışmada, sigara içenlerin oranında Türkiye'de yüzde 80 oranında artış, ABD'de de yüzde 30 azalma olduğu belirlendi. Aynı duyarlılığın Türkiye'de de gösterilmesi gerekir'' dedi. 
     Kılınç, Türkiye'de sağlık çalışanları arasındaki sigara içme oranının yüksekliğine de işaret ederek, ''Sigara içen doktorları örnek almayalım. Çünkü onlar da bu hastalığın pençesindeler'' dedi. 

     
</TEXT>
</DOC>
