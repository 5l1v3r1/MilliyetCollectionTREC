<DOC>
<DOCNO> 213013 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/04/spor/spo15.html </URL>
<DATE> 2004/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

   
   Vural, Rize'de    ÇAYKUR Rize, Hikmet Karaman'ın ayrılması sonrasında teknik direktörlük görevine Yılmaz Vural'ı getirdi. İlk etapta sezon sonuna kadar anlaştığını belirten Vural, "Bu takımı bulunduğu yerden kurtaracağız" dedi. 
   
   Ivanov deneniyor    BURSASPOR, savunmadaki sıkıntılarına çare arıyor. Amerika'nın Chicago takımında forma giyen Bulgar stoper Ivanov'u denemek üzere getiren Yeşil - Beyazlılar, ara transferin bitimine kadar beğenirse imza attıracak. 
   
   Boliç beklentisi    ANKARAGÜCÜ, İstanbulspor'un golcüsü Boliç'i transfer etmek için çalışmalara başladı. Bu futbolcunun transferinin birkaç gün içinde netlik kazanacağı açıklandı. Sarı - Lacivertliler, tatil için İspanya'da bulunan Başkan Cemal Aydın'ın dönüşünü bekliyor. 
   
   Euroleague'de çifte sınav    AVRUPA Ligi'ndeki temsilcilerimiz Efes Pilsen ve Ülkerspor, gruplarında bugün kritik sınavlar verecek. Potada Avrupa'daki 300. maçına Berlin'de çıkacak olan Efes Pilsen, daha önce hiç yenilmediği Alba Berlin'e konuk olacak. Mücedele TSİ 20.40'ta başlayacak. Grubunda çıkışa geçen Ülkerspor ise Hırvat Cibona Zagreb'i Abdi İpekçi Spor Salonu'nda saat 19.00'da ağırlayacak. Her iki karşılaşma da Sky Türk'ten naklen yayınlanacak. 
   
   Davala atıldı    ALMANYA Kupası çeyrek final mücadelesinde Ümit Davala'lı Werder Bremen, üçüncü lig takımlarından Greuther Furth'u son iki dakikada attığı iki golle 3 - 2 yendi ve yarı finale yükseldi. Milli futbolcumuzun 83'te ikinci sarı karttan oyun dışı kaldığı maçta Yeşil - Beyazlılar'ın gollerini Stalleri, Klasniç ve Micoud attı. 
   
   Ve Tuğba buz üstünde    MACARİSTAN'IN başkenti Budapeşte'deki Avrupa Artistik Patinaj Şampiyonası'ndaki tek temsilcimiz Tuğba Karademir, bugün seçmelerde mücadele edecek. 31 sporcunun yer aldığı bayanlarda yarışacak Karademir son iki Avrupa Şampiyonası finallerinde 27. olmuştu. Şampiyonada ilk gün yapılan seçmelerde erkeklerde Dünya şampiyonu Rus Evgeni Plushenko, çiftlerde ise yine Rusya'dan Tatiana Totmianina - Maxim Marini ikilisi ilk sıraları aldılar. 
   
   
</TEXT>
</DOC>
