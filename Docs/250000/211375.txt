<DOC>
<DOCNO> 211375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/27/spor/spo04.html </URL>
<DATE> 2004/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
İnce eleyip sık dokuyor 
</HEADLINE>
<TEXT>

   Trabzonspor Başkanı Atay Aktuğ, büyük paralara yanlış transfer yapmak istemediklerini söyledi, paniğe kapılmanın yersizliğine dikkat çekti 
   
   'Ben de şok oldum' 
   TRABZONSPOR Başkanı Atay Aktuğ, Konyaspor karşısında alınan skorun kendisini de şoke ettiğini ancak paniğe kapılmanın yersiz olduğunu ifade etti. Alınan bu yenilginin baskısıyla transfer yapmayacaklarını vurgulayan Aktuğ, "Transfer daha bitmedi. Ancak elimizde bir sihirli değnek yok. Her şeyi hemen değiştiremeyiz. Büyük paralarla yanlış transferler yapmak istemiyoruz'' diye konuştu. 
   
   Destekleyici açıklama 
   MAÇ sonrasında soyunma odasına giderek Teknik Direktör Turgay Semercioğlu'na sahip çıkan Aktuğ'un, futbolculara da destek verici bir konuşma yapması, Bordo - Mavililer'i duygulandırdı. Başkan Aktuğ konuşmasına şöyle devam etti "Biz yönetim olarak takıma servis yaparız. Teknik konular hocanın işidir. Semercioğlu'nu da destekliyoruz. Neticede hoca değil takım yeniliyor." 
   
   Temaslar sıklaştı 
   SAVUNMA konusundaki zaaflarını gidermek isteyen Karadeniz ekibi, yeniden isimler üzerinde görüşmeye başladı. İlk olarak Alpay'ı düşünen Bordo - Mavililer, bu futbolcudan sonuç alamamıştı. Denizlisporlu Çağdaş'ın yanı sıra İstanbulsporlu Sadiou ve Musa Kuş için temasları sıklaştıran Trabzonspor, bonservisi pahalı olan Steau Bükreş'in stoperi Radoi'den de umudunu kesmedi. 
   
      Kocaman iddiası 
   İLK yarının son maçında Gençlerbirliği'ne 3-1, önceki gün de Konyaspor'a 3-0 yenilen Trabzonspor'da Teknik Direktör Turgay Semercioğlu tartışılmaya başlandı. Bordo - Mavili yönetimin Aykut Kocaman ile gizli gizli görüştüğü ileri sürüldü. Takımın Diyarbakırspor ve Fenerbahçe maçlarında da kötü sonuçlar alması durumunda Semercioğlu'nun istifa ettirileceği, Kocaman'ın da takımın başına geçirileceği konuşuluyor. Altyapının başına ise Sadi Tekelioğlu'nun getirilmesine kesin gözüyle bakılıyor. 
   
   Hasan'a ceza    TÜRKİYE Kupası'nda yarın Diyarbakırspor ile karşılaşacak olan Trabzonspor'da kırmızı kart gören Hasan yer almayacak. Genç futbolcunun kırmızı kart nedeniyle 5 milyar lira ceza alacağı öğrenildi. Cezası dolan Erdinç de kadroya dahil oldu. Karşılaşma için dünü tek antrenmanla geçiren Bordo - Mavililer'de sakatlıkları bulunan Van de Paar, Mehmet Kahraman ve Tayfun, yer alamayacak. 
   
   
</TEXT>
</DOC>
