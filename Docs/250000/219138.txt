<DOC>
<DOCNO> 219138 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/02/yazar/guclu.html </URL>
<DATE> 2004/03/02/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Bodrum'da disko, bar çok eğitim yok 
</HEADLINE>
<TEXT>

   
   Bodrum'a herkes yazın gider ben de kışın gittim. Ama dün hava pırıl pırıldı. Kısa kollu gömlekle gezenler bile vardı. Üstelik sokaklar yaz aylarında olduğu gibi tıkış tıkış değildi. Gerçi turistik bölgeler ıssız bir kent görünümündeydi ama öğrenciler cıvıl cıvıldı. 
   Bodrum Rotaract Kulübü'nün organize ettiği söyleşide lise öğrencileri ile ÖSS'yi, üniversiteleri ve eğitimin genel sorunlarını konuştuk. Dinamik bir öğrenci kitlesi buldum. Rahat, kendinden emin, ne istediğini bilen ama aradığını bulamayan bir havaları vardı. Ancak karamsar değillerdi. İyiyi bulma arayışları ve heyecanları doruktaydı. 
   Bodrum'da ikisi özel altı lise var. ilköğretim dahil toplam öğrenci sayısı ise 22 bin. Ayrıca iki de dershane bulunuyor. 
   Üniversiteyi kazananların oranı ise pek o kadar yüksek değil. Yüzde 50'nin bir hayli altında. 
   Bodrum deyince akla hep eğlence merkezleri gelir. Bar, disko, kafe ve diğer benzeri mekanların toplam sayısı yaz aylarında 5 binin üzerine çıkıyormuş. Ama ne bir kültür merkezi, ne bir kapalı spor salonu ne de bir donanımlı kütüphaneleri varmış. Peki boş zamanlarınızda ne yapıyorsunuz sorusu işte bu yüzden hep havada kaldı. 
   
   Gelecek kaygısı    Gençler tedirgin hem de çok tedirginler. Mevcut sınav sistemini bu haliyle beğenen yok gibi. Hükümetin getirmeye çalıştığı yeni sistemin de çözüm olmadığına inanıyorlar. Üniversiteye girmek de, öğrenim görmek de, mezun olmak da hepsi ayrı bir dert görüşündeler. 
   işsiz üniversite mezunları, morallerini öylesine bozmuş ki bizde mi onlar gibi işsiz kalacağız korkusunu yaşıyorlar. 
   Hayalini kurdukları mesleklerden çok iş bulabilecekleri mesleklere yöneliyorlar. Verdiği diploma Avrupa'da kabul gören üniversitelerimiz hangileri diye sordular ki böylesi sorularla her yerde karşılaşmak mümkün değil. 
   Eğitimin genel sorunlarına yönelik de çok soru geldi. En fazla alkışı ise öğretmenler aldı. Aslında bu bir tepki alkışıydı. Öğretmenlerin kalitesi sorgulanıyordu ve onlar öğretmenlere karşı duydukları memnuniyetsizliği bu şekilde dile getirdiler. Tıpkı başka kentlerde olduğu gibi. 
   Öğretmen öğrenci ilişkisi kesinlikle sorgulanmalıdır. Dershane öğretmenleri sevilirken, okul öğretmenleri neden aynı ilgiyi görmüyor Bu durum çok yönlü olarak mutlaka araştırılmalıdır. 
   Birinin daha bilgili, ilgili ya da hoşgörülü olması diğerinin bunların tam aksi yönde hareket etmesi böyle bir durum yaratıyor demek yanlış olur. Sorun galiba sistemden kaynaklanıyor. 
   Görünen o ki hükümet sınav sistemini bu yıl değiştiremez ise büyük hayal kırıklığı yaratacak. Yok eğer bir değişikliğe giderse de çok dikkatli olması gerekiyor. Çünkü değişiklik isteyenler kadar karşı çıkanlar da var. 
   
   Seçimi kim kazanır    Şu günlerde bir yere gidilir de, seçim sorulmaz mı Ben de kimi görsem sordum. Mevcut başkan CHP'li. Değişsin diyenler çok ama ya AKP kazanırsa tedirginliği var. Bu bizim için şok olur diyorlar. Bu yüzden CHP'ye kerhen oy vermeye devam edeceğiz ama nereye kadar 
   Bu artık son olsun diyorlar. 
   CHP'li başkan halkın, özellikle de gençlerin ve esnafın arasına girip gönüllerini yeniden kazanmazsa işi zor. AKP'ye gelince değiştiğini hala Bodrumlulara inandıramamış. ANAP ise bazı beldelerde hala güçlü. Sürprizlere açık bir seçim olacağı kesin. 
   
      
   
   
</TEXT>
</DOC>
