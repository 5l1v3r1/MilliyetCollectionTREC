<DOC>
<DOCNO> 232136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/16/son/sonyas10.html </URL>
<DATE> 2004/04/16/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Ünlü komünist gazete "L'humanite" 100 yaşında... 
</HEADLINE>
<TEXT>

     Fransız sosyalizminin önemli isimlerinden Jean Jaures tarafından kurulan ve Fransa Komünist Partisi'nin 20 yıldır etkisiz olmasına rağmen, ülke medyasında hala seçkin bir yere sahip olan komünist gazete ''L'Humanite'' pazar günü 100. yaşını kutlayacak. 
     Fransa Komünist Partisi'nin ünlü liderleri Maurice Thorez, Marcel Cachin, Jacques Duclot ve Geoghes Marchais'nin yanı sıra İkinci Dünya Savaşı sırasında Nazi işgaline karşı Fransız direnişinin önde gelen isimlerinden Gabriel Peri ve Paul-Vaillant-Couturier de, gazetenin bugünlere gelmesini sağlayan köşe yazarlarından bazılarıydı. 
     Paul Eluard, Louis Aragon, Elsa Triolet, Pablo Neruda gibi yazar ve şairler, resimde kübizmin öncüsü Pablo Picasso, dünya siyasetinin önde gelen isimleri Ho Şi Min ve Fidel Castro da çeşitli dönemlerde gazeteye yazılarıyla katkıda bulundular. 
     İkinci Dünya Savaşı sırasında 1939 yılında yasaklanan ve 300'den fazla baskısını yeraltından yapan gazete, savaş sırasında Fransız direnişinin en büyük gazetelerinden biri haline geldi. 
     Bütün Fransa'da 1947 yılında yayılan genel grev dalgasını destekleyen gazete, Çinhindi'ndeki ve Cezayir'deki sömürge savaşlarına da karşı çıktığı için birçok kez toplatıldı ve kovuşturmaya uğradı. 
     1950'ye kadar 529 bin tirajı olan L'Humanite, bu yıldan itibaren gerileme dönemine girerek, tirajını 200 bine düşürdü. 1991'de SSCB'nin dağılmasından sonra, Doğu Avrupa'daki abonelerini kaybeden gazete, Fransa Komünist Partisi'nin de etkisini yitirmesiyle iyice küçülmek zorunda kaldı. 
     Günümüzde 50 bin basılan gazete, eski yöneticisi Roland Leroy tarafından, ''artık parti organı değil ancak hala komünist bir gazete'' olarak tanımlanıyor. 
     
</TEXT>
</DOC>
