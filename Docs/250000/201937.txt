<DOC>
<DOCNO> 201937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/14/spor/spo04.html </URL>
<DATE> 2003/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon'dan kelepçe 
</HEADLINE>
<TEXT>

   Bordo-Mavili takımın hocası Turgay Semercioğlu, Aslan'ın yıldızlarını yakın markaja aldıracak. Berkant'a İbrahim Ege, Hakan Şükür'e ise D'Haene adım attırmayacak 
      
   Özel görev verdi 
   TRABZONSPOR, Galatasaray'dan puan çalmanın hesapları içinde. Teknik Direktör Turgay Semercioğlu, bugünkü zorlu karşılaşmada rakibin iki yıldızı Hakan Şükür ile Berkant'a yakın markaj uygulatmayı planlıyor. D'Haene'nin Hakan Şükür, İbrahim Ege'nin ise 90 dakika boyunca Berkant'a yakın oynayacağı öğrenildi. Semercioğlu, defans oyuncularından da dikkatli olmalarını istedi. 
   
   Frikiğe dikkat 
   SEMERCİOĞLU, rüzgara karşı oynayacakları 45 dakikada çok dikkatli olmaları gerektiğini söyledi. Trabzonspor'un hocası, "Defansta boş alan bırakmadan, özellikle de korner ve frikik vermeden oynamaya çalışmalıyız. Galatasaray güçlü bir takım. Bizden 3 puan gerideler ve mutlaka galip gelmek isteyecekler. Hedefimiz puan" diye konuştu. 
   
   Fatih'ten güvence 
   TRABZONSPOR'UN Kaptanı Fatih Tekke, İstanbul'dan puanla döneceklerini iddia etti. Yıldız futbolcu, "Macera aramıyoruz. Yenemezsek de kaybetmeden dönmek niyetindeyiz. Sonuçta puan alırsak Galatasaray'dan yine önde oluruz. Bu yüzden dikkatli oynamak zorundayız" dedi. Yattara ise büyük maçları kazanamadıklarını hatırlattı, Galatasaray önünde bu şanssızlığı kıracaklarını iddia etti. 
   
   Sponsorluk anlaşması 
   BORDO - Mavili kulübün kıyafet sorumluluğuna Ziya Classic Firması getirildi. İstanbul'da bulunan Ziya Classic Show Room'da gerçekleştirilen imza törenine, kulüp futbol şubesi sorumlusu Kenan Atalay, yönetim kurulu üyesi Ekrem İmamoğlu, kulüp genel müdürü Burak Gürdal ile takım kaptanı Fatih Tekke ve firma sahibi Mustafa Yörük katıldı. 
   
   
   
</TEXT>
</DOC>
