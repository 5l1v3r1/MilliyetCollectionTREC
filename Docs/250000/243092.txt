<DOC>
<DOCNO> 243092 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/26/son/sonyas10.html </URL>
<DATE> 2004/05/26/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Victoria Beckham, ailesinin kıymetini 30'una girince anlamış... 
</HEADLINE>
<TEXT>

     Ünlü futbolcu David Beckham'ın eşi, ''emekli Baharat Kız'' Victoria Beckham, 30 yaşına girince ailesinin kıymetini anladığını, bundan sonra kariyerini geri plana atacağını açıkladı. 
     Internetteki ''imdb'' sitesinin haberine göre, ''Baharat Kızlar-Spice Girls'' topluluğunun dağılmasından sonra kendi kanatlarıyla uçmaya başlayan Beckham, 30 yaş psikolojisi hakkında çarpıcı açıklamalarda bulundu. 
     Eşi David Beckham'ın kendisini iki ayrı kadınla aldattığı yönündeki söylentilere kulaklarını tıkamayı tercih eden Beckham, bu yaz çıkarmaya hazırlandığı albümün artık kendisi için çok fazla anlam taşımadığını kaydetti. 
     Önceliğinin Romeo 1 ve Brooklyn 5 adlı oğulları olduğunu belirten şarkıcı, ''Kendimi kanıtlamam gerektiğini düşünmüyorum. Ben sadece ailemle birlikte olmak istiyorum ve bundan da çok mutluyum'' dedi. 
     Hayatın anlamını asıl şimdi bulduğunu dile getiren Victoria Beckham, ''İşte 30 yaşına girmenin bütün güzelliği de burada. Hayatımın akışını değiştirdim ve kariyerimi geri plana atmaya karar verdim'' açıklamasında bulundu. 
     Beckham, 4-5 ay önce çok para kazanmak için uğraştığını belirterek, artık sadece mutluluğu ve çocuklarıyla iyi vakit geçirmeyi istediğini söyledi. 
     Victoria Beckham, 17 Nisan'da 30. yaşgününü kutlamıştı. 
     
</TEXT>
</DOC>
