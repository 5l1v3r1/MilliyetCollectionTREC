<DOC>
<DOCNO> 205815 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/31/son/sontur03.html </URL>
<DATE> 2004/12/31/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
İzmir'de ''Divan Şark Sofrası''nın bulunduğu bina tamamen yandı 
</HEADLINE>
<TEXT>

     İzmir'in Narlıdere İlçesi'nde ''Divan Şark Sofrası''nın bulunduğu tek katlı bina tamamen yandı. 
     AA muhabirinin aldığı bilgiye göre, Mustafa Kemal Sahil Bulvarı Büyük Tansaş yanında bulunan ''Divan Şark Sofrası''nda sabah saatlerinde henüz belirlenemeyen bir nedenle yangın çıktı. 
     Yangına, İzmir Büyükşehir Belediyesi İtfaiyesi ile Narlıdere, Balçova ve Hatay'dan 9 ekip müdahale etti. Yangın, çevre binalara sıçramadan kontrol altına alınarak, söndürüldü. 
     Restoranın bulunduğu tek katlı bina tamamen yanarken, büyük çapta maddi hasar meydana geldiği bildirildi. 
     Yangın anında işyerinde bulunan görevliler Mehmet Özdemir, İrfan Bulut ve Mehmet Çapraz, gazetecilere yaptıkları açıklamada ''Sabaha karşı yanık kokusuyla uyandık. Yangını fark edince hemen dışarı çıkarak, durumu yetkililere bildirdik. Yangının neden çıktığını bilmiyoruz'' dediler. 
     Yangının çıkış nedeninin ve oluşan maddi zararın bilirkişi incelemesi sonucu kesinlik kazanacağı ifade edildi. 
     
</TEXT>
</DOC>
