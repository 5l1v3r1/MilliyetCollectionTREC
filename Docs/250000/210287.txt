<DOC>
<DOCNO> 210287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/22/spor/spo02.html </URL>
<DATE> 2004/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Alex için büyük atak 
</HEADLINE>
<TEXT>

   Fenerbahçe, Brezilyalı yıldız futbolcu için yeni bir operasyon başlattı 
      
   SARI- Lacivertli kulüp geçen sezon sonunda prensipte anlaştığı ve ara transferde renklerine katmak istediği Alex için büyük bir atak başlattı. Brezilyalı futbolcuyla anlaşmasına rağmen Cruzeiro'nun devreye girmesi ve temmuza kadar bonservisini alması nedeniyle bu transferi gerçekleştiremeyen Fenerbahçe yönetimi, Daum'un baskısı sonucu yeni girişimlere başladı. Alex'in bağlı bulunduğu menajerlik şirketi de Sarı - Lacivertli kulübün önceki gün kendileriyle yeniden temasa geçtiğini doğruladı. 
   ALEX, Milliyet'teki röportajında özellikle eşinin hamileliğinin transfere engel teşkil etmediğini açıklamış ve her an yeni bir gelişme olabileceğini söylemişti. Yönetim'in, Brezilyalı oyuncunun bu sözleri ve orta alana mutlaka takviye yapılması gerekliliği yüzünden bu transfer için Brezilya ile temasları yoğunlaştırdığı öğrenildi. Yönetimden sızan bilgilere göre yıldız futbolcunun sorun çıkarmadığı, bonservis için 5 milyon dolar isteyen Cruzeiro'ya yapılan para teklifinin da yükseltildiği bildirildi. 
   
   Artık çok Yakın'lar    Hakan Bilal Kutlualp, Hakan Yakın ile prensipte anlaştı. Murat'ın geri dönmesi de gündeme geldi 
   Fiyatta sorun yok 
   FENERBAHÇE Asbaşkanı Hakan Bilal Kutlualp, İsviçre'de görüştüğü Hakan Yakın ile prensipte anlaştı. Kutlualp, yıldız futbolcu ve ağabeyi Ertan ile bir araya gelirken, maddi konulardaki ufak pürüzleri çözdü. Basel Kulübü ile yapılacak görüşmelerden sonra, transfere son noktanın koyulacağı açıklandı. 
   
   Murat'ı istiyor 
   HAKAN Yakın'ın, Kutlualp'e bir dönemler Fenerbahçe'de forma giyen ağabeyi Murat Yakın'ı da önerdiği iddia edildi. Murat, eski takımına dönmeye hazır olduğunu belirterek, "Yaşanan sorunlara rağmen, 2 yıllığına gelebilirim. Ancak bu kez ön libero değil, libero oynarım" dedi. 
   
   Servet hazırlığı    As kadroda denedi 
   İKİNCİ yarı perdesini İstanbulspor maçıyla açacak olan Fenerbahçe, kritik maçın hazırlıklarını dün yaptığı tek idmanla sürdürdü. Daum, sarı kart cezası nedeniyle İstanbulspor maçında oynayamayacak olan Tomas'ın yerine Servet'i denedi. Alman çalıştırıcı, tüm çalışmalarda Servet'e, Luciano ile yan yana görev verirken, zaman zaman sert uyarılar yaptı. 
   
   Kemal katılmadı 
   YAKLAŞIK iki saat süren ve yağmur altında gerçekleştirilen antrenmanda, futbolcular kondisyon artırıcı çalışmanın ardından iki grup halinde dayanıklılığı artıran minyatür kale maç yaptı. Çalışmaya sakatlığı nedeniyle tedavisi süren Kemal katılmadı. Fenerbahçe, İstanbulspor maçının hazırlıklarını bugün yapacağı tek antrenmanla sürdürecek. 
   
   'Fener tek kalır'    GAZİANTEPSPOR Başkanı Celal Doğan, kulüpleri daha büyük maddi sıkıntıların beklediğini söyledi. Doğan, "İstanbulspor ve Adanaspor'un durumu aysbergin deniz üzerindeki kısmıdır. En az 7 - 8 kulüp, bu ekonomik gidiş sürerse İstanbulspor ve Adanaspor gibi olur. Bu gidişle Fenerbahçe 3 yıl sonra tek kalabilir. Futboldaki tekel kırılmadan başarı elde edemeyiz" dedi. 
   
   Washi serbest    FENERBAHÇE'NİN Brezilyalı futbolcusu Washington'un, FIFA nezdinde Sarı-Lacivertli kulüp aleyhine açtığı davayı kazandığı öğrenildi. FIFA, yıldız futbolcunun kalbinden yaşadığı sorunla ilgili olan raporları incelerken, lisansını da serbest bıraktı. Bu arada Fenerbahçe'nin Washington için Ponte Preta takımına ödediği 4 milyon doları geri alamayacağı bildirildi. 
   
   'Rüştü gitsin'    BARCELONA formasıyla beklenen performansı gösteremeyen Rüştü, İspanyol taraftarların gözünden de düştü. İspanyol gazeteleri gündemin ilk sırasına milli kaleciyi oturturken, anketlere başladı. Gazeteler, ilk gelen oylar sonucunda Rüştü'nün gitmesini isteyenlerin ağırlıkta olduğunu iddia etti. Diarioas Gazetesi, tecrübeli eldivenin Fenerbahçe'ye döneceğini yazdı. 
   
   Divan açıldı    FENERBAHÇE Yüksek Divan Kurulu'nun cumartesi günü yapılacak Başkanlık seçimini basının takip edebileceği açıklandı. Bu arada yönetimin, medyadan akreditasyon istemesi Divan'ın tepkisini çekti. Kurul dün yaptığı yazılı açıklamada böyle bir uygulamaya gerek olmadığını bildirdi. 
   
   
</TEXT>
</DOC>
