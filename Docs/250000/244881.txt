<DOC>
<DOCNO> 244881 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/03/siyaset/asiy.html </URL>
<DATE> 2004/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılmaz ve Taner'e Yüce Divan yolu... 
</HEADLINE>
<TEXT>


'İhaleye fesat karıştırmaktan' Yılmaz ile Taner hakkında en az 10 yıl hapis cezası istemiyle rapor hazırlanmasına karar verildi 

Saliha Çolak Ankara 


TBMM Türkbank Soruşturma Komisyonu, eski Başbakan Mesut Yılmaz ile eski Devlet Bakanı Güneş Taner hakkında, "Türkbank ihalesine fesat karıştırdıkları" gerekçesiyle Yüce Divan kararı verdi. 
15 üyeden 14'ünün katılımıyla toplanan komisyon, Yılmaz ve Taner'in, en az 10 yıl hapis cezası gerektiren TCK'nın 205. maddesi uyarınca yargılanması yolunda rapor hazırlanması için oybirliğiyle karar verdi. TBMM Başkanlığı'na sunulacak dosya TBMM Genel Kurulu'nda kabul edilirse, Yüce Divan görevini yapacak Anayasa Mahkemesi'ne gönderilecek. Yılmaz ve Taner, 1998'de hükümetin düşmesine neden olan suçlamalardan, af yasası kapsamına girmeyen bir düzenleme nedeniyle yargılanmış olacak. 
AKP İstanbul Milletvekili Hüseyin Besli ve 58 arkadaşıyla CHP Samsun Milletvekili Haluk Koç ve 55 arkadaşının verdiği önergelerin 9 Aralık 2003'te kabul edilmesiyle şubatta çalışmaya başlayan komisyonun başkanı AKP'li Mustafa Demir, "Siyasi karar vermedik" dedi. Daha önce de bu konuda komisyon kurulduğunu anımsatan Demir, bu dönem yeni belge ve bilgilere ulaştıklarını anlattı. Demir, "Biz mahkeme değiliz" dedi. 
Yılmaz hükümetini ve Taner'i gensorularla düşüren CHP ile dönemin FP'sinde görev yapan AKP milletvekilleri, Yüce Divan kararı aldı. 
Taner 312 oyla bakanlıktan düşürülürken, başbakan hakkında verilen güvensizlik önergesi 314 oyla kabul edildi. İki siyasetçi de, 2000'de CHP'nin yer almadığı TBMM'de kurulan soruşturma komisyonunda ANAP, DSP ve MHP'lilerin oylarıyla kurtarıldı. 
Bazı raporlar da Meclis Başkanlığı'na geç verilerek, Yılmaz'ın Yüce Divan'a gitmesi engellendi. 
Soruşturma komisyonlarında ilk Yüce Divan kararı, eski Başbakan Yardımcısı Hüsamettin Özkan ve eski Devlet Bakanı Recep Önal hakkında çıkmıştı. Mesut Yılmaz hakkında daha önce kurulan 7 komisyondan ise Yüce Divan kararı çıkmamıştı. 


</TEXT>
</DOC>
