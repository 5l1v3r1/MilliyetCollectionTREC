<DOC>
<DOCNO> 236538 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/01/son/sontur23.html </URL>
<DATE> 2004/05/01/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Ahırda sahte rakı üretiyorlardı .. 
</HEADLINE>
<TEXT>

     Bursa'nın Gürsu İlçesi'nde bir köyde, ahırı sahte rakı imalathanesi yapan Makedon uyruklu 3 kişi, piyasaya sürme hazırlığında oldukları çok sayıda sahte rakıyla birlikte yakalandı. 
     Bursa Emniyet Müdürlüğü Kaçakçılık ve Organize Suçlarla Mücadele Şube Müdürlüğü'nden yapılan açıklamaya göre, 2003 sahte rakı imal etmek suçundan yakalanan ve sınır dışı edilen Makedon uyruklu Osman Z'nin, Saban P. ve Ibus S. ile kentin çeşitli yerlerindeki içkili restoranlardan çok sayıda boş rakı şişesi topladığı ihbarını alan güvenlik güçleri bu kişileri izlemeye aldı. 
     Zanlıların topladıkları şişeleri bir kamyonet ve otomobille Gürsu İlçesi Kumlukalan Köyü'nde bir ahıra götürdüklerini belirleyen güvenlik güçleri, sahte rakı imalathanesi olarak kullanılan ve etrafı yüksek duvarlarla çevrili ahıra operasyon düzenledi. 
     Operasyonda, sahte rakı imal ettikleri belirlenen zanlılar gözaltına alınırken, imalathanede yapılan aramada, piyasaya sürülmeye hazır bin 620'si büyük, 48'i küçük şişede olmak üzere bin 668 şişe sahte rakı ile rakıların kapak baskı makinesi ve imalatta kullanılan çok sayıda malzeme ele geçirildi. 
     Zanlılardan, Osman Z'nin üzerinde ''Sadık Limani'' adına düzenlenmiş sahte kimlik bulundu. 
     Sorgulamalarının tamamlanmasının ardından ''Sahte rakı imal etmek suretiyle dolandırıcılık yapmak'' suçundan adliyeye sevk edilen zanlılar, Bursa Emniyet Müdürlüğü binası çıkışında, gazetecilere sahte rakıları kendilerinin de içtiklerini söylediler. 
     
</TEXT>
</DOC>
