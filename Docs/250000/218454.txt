<DOC>
<DOCNO> 218454 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/28/spor/yaksoy.html </URL>
<DATE> 2004/02/28/ </DATE>
<TIME>  </TIME>
<AUTHOR> Fevzi AKSOY  </AUTHOR>
<HEADLINE>
30 yaş sınırı 
</HEADLINE>
<TEXT>

   
   Bayern Münih ve Alman Milli Takımı'nın dünyaca ünlü kalecisi Oliver Kahn, Real Madrid maçında eski tabirle pis bir gol yedi. Yumurtladı da diyebilirsiniz. Tabii bütün Almanya ayağa kalktı. Böyle de gol yenirmiymiş. Yenir. Hem Türk, hem de Alman televizyonlarında bu golü defalarca izledik. Kahn'ın topu yerde tam uzanarak tutamadığı görülüyor. Yani yerle kendi arasında bir yay meydana geliyor. Ve top bu yaydan geçerek, kaleye giriyor. Acaba diye düşünüyorum. Kalecilerin yaşı 30'u geçince bel kemiklerinin elastikiyetleri kayboluyor mu Kahn'ın bu ilk kazası değil. Ne kadar tecrübeli olursanız olun, bedeniniz size uymuyorsa bu hataların tekrar edeceği muhakkaktır. Bu yüzden belki de buna hata dememek gerekir. Doğrusu bu yönde kaleci antrenörlerinin fikirlerini almak gerekir. Ben yine de diyorum ki, kaleci yaşı ne olursa olsun 30'u geçmemelidir. 
   Meslektaşım Ahmet Çakar'a da geçmiş olsun diliyorum. Şimdi belki bir çok kimse, olayı belli açılardan tartışacaktır. Toplumsal yaşamda herkes fikrini doğru veya yanlış, hukuki kurallar içinde söyleme hakkına sahiptir. Kişisel olarak kendi fikrine ve anlayışına uymayanı cezalandırmaya kalkmak, aklı başındaki toplumu sarsar, incitir. Ve tehlikeli reaksiyonlar doğabilir. İş bu noktaya gelmemelidir. Sorumlular bu olayları ciddiye almak zorundadırlar. 
   
      
</TEXT>
</DOC>
