<DOC>
<DOCNO> 219748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/04/son/sondun34.html </URL>
<DATE> 2004/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya'da muhalefetin Cumhurbaşkanı adayı IMF Başkanı Köhler 
</HEADLINE>
<TEXT>

     Almanya'da muhalefette bulunan partiler, Uluslararası Para Fonu IMF Başkanı Horst Köhler'i cumhurbaşkanı adayı olarak gösterdi. 
     Hıristiyan Demokrat Birlik Partisi CDU Genel Başkanı Angela Merkel, Hıristiyan Sosyal Birlik Partisi CSU Genel Başkanı Edmund Stoiber ve Hür Demokrat Parti FDP Genel Başkanı Guido Westerwelle, düzenledikleri ortak basın toplantısında, Kohler'in adayları olduğunu açıkladılar. 
     Merkel, Stoiber ile daha önce, CDU federal meclis grubu başkan yardımcısı Wolfgang Schaeuble'in adaylığı konusunda anlaşmaya vardıklarını, bu konuda FDP ile de anlaşmak istediklerini, sonuçta Köhler üzerinde karar kıldıklarını söyledi. 
     Köhler'in politik ve uluslararası alanda çok tecrübeli bir kişi olduğunu belirten Merkel, ''Bu, globalleşmenin yaşandığı 21. yüzyılda çok önemli. Almanya geçmişte birçok alanda geri kaldı. Köhler'in, tecrübeleriyle Almanya'nın çıkarlarını koruyabileceğine inanıyorum. Uluslararası Para Fonu'nun Başkanı olarak da kendini ispatlamış bir insandır'' dedi. 
     Horst Köhler'in çevre konularıyla da çok ilgili olduğunu ve kalkınmakta olan ülkelerin sorunlarını bildiğini ifade eden Merkel, ''Stratejik bir karar aldık. Ortaklaşa karar alabildiğimize seviniyorum'' diye konuştu. 
     Merkel, Köhler'in 7-9 Mart arasında, CDU, CSU ve FDP'nin toplantılarına katılacağını söyledi. 
     Stoiber de, Köhler'in tüm dünyada takdir gördüğünü belirterek, ''Schaeuble gibi kaliteli bir kişi üzerinde anlaşmaya varamayınca, Köhler gibi kaliteli bir kişi üzerinde karar kıldık. Köhler, her zaman Almanya'daki eksikliklere işaret etmiş bir insandır'' dedi. 
     Köhler'in iktidardaki Sosyal Demokrat Parti SPD ile Birlik 90 Yeşiller Partisi'ne karşı en iyi seçeneği oluşturduğunu kaydeden Stoiber, Schaeuble konusunda anlaşmaya varamayınca uluslararasa alanda tecrübeli birini aradıklarını, sonuçta Köhler'de karar kıldıklarını kaydetti. 
     Westerwelle de, parti olarak Köhler'in arkasında olduklarını ifade ederek, ''Köhler, hem alanında bilgili, hem de ahlaklı ve liberal bir insan. Bilgisi ve ahlaklı tutumu bizim için çok önemliydi. Globalleşme şansının ve bunun insani yönünün bilincinde olan bir insan'' dedi. Westerwelle, kendisi tarafından cumhurbaşkanı adayı olarak önerilen FDP federal meclis grubu başkanı Wolfgang Gerhardt'ın aday olamamasına da üzüldüğünü kaydetti. 
     Başbakan Gerhard Schröder, bugün iktidardaki Sosyal Demokrat Parti SPD ile Birlik 90 Yeşiller Partisi'nin, Almanya'nın Polonya sınırındaki Frankfurt an der Oder kentinde bulunan Viadrina Üniversitesi Rektörü Gesine Schwan'ı aday gösterme konusunda anlaşma sağladığını açıklamıştı. 
     -KÖHLER'İN BİYOGRAFİSİ- Horst Köhler, 22 Şubat 1943 tarihinde Polonya'da bir çiftçinin oğlu olarak dünyaya geldi. 
     Köhler'in Romanya'dan 2. Dünya Savaşı sırasında Polonya'ya kaçan ailesi, Sovyet işgalinden kurtulmak amacıyla bu kez Almanya'ya kaçmış ve Leipzig kenti üzerinden Ludwigsburg kentine giderek buraya yerleşmişti. 
     İktisat eğitimi gören Köhler, 1980'li ve 90'lı yıllarda Federal Maliye Bakanlığı'nda müsteşar olarak görev yapmış, 1998 yılında CSU'lu Maliye Bakanı Theo Waigel'in girişimiyle Londra'daki Avrupa Yeniden İmar ve Kalkınma Bankası'nın başkanlığına getirilmişti. 
     SPD'li Başbakan Gerhard Schröder'in desteğiyle de Uluslararası Para Fonu'nda göreve başlayan Köhler, 2000 yılından bu yana Washington'daki bu kuruluşun başkanı olarak görev yapıyor. 
     
</TEXT>
</DOC>
