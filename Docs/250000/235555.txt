<DOC>
<DOCNO> 235555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/28/son/soneko12.html </URL>
<DATE> 2004/04/28/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Türk yatırımcılar, 10.5 milyar dolarlık yabancı kağıt alıp sattı 
</HEADLINE>
<TEXT>

     Türk yatırımcıların, yabancı menkul kıymetlerde ocak ayındaki işlem hacmi 10 milyar doları aştı. 
     Merkez Bankası verilerinden yapılan belirlemeye göre ocak ayında, toplam 5 milyar 333 milyon dolarlık yabancı menkul kıymet alımı yapan Türk yatırımcılar, ellerindeki yabancı kağıtlardan 5 milyar 228 milyon dolarlık da satış gerçekleştirdi. Böylece Türk yatırımcılar, yabancı menkul kıymetlerde bir ayda 10 milyar 561 milyon dolarlık işlem hacmine ulaştı. Yatırımcılar söz konusu işlemleriyle net olarak 105 milyon dolarlık bir sermayeyi yurt dışına transfer etti. 
     Türk yatırımcılar geçen yılın aynı ayında yabancı menkul kıymetlerde 1 milyar 3 milyon dolarlık alıma karşılık, 1 milyar 135 milyon dolarlık satışla, toplam 2 milyar 488 milyon dolarlık işlem hacmine ulaşmış net olarak ise 218 milyon dolarlık bir kaynağı yurt dışına çıkarmıştı. Buna göre Türkler'in yabancı kağıtlardaki işlem hacmi geçen yıla göre yüzde 325 artarken, bu işlemler yoluyla net sermaye çıkışı yarı yarıya azaldı. 
     
     YABANCILARIN TÜRK KAĞIDI ALIMLARI 
     Öte yandan yabancı yatırımcıların ocak ayındaki Türk menkul kıymeti alımları geçen yılın aynı ayına göre yüzde 272.5 artışla 1 milyar 598 milyon, satışları ise yüzde 305 artışla 1 milyar 582 milyon dolar oldu. Yabancıların Türk kağıtlarında toplam hacmi 3 milyar 180 milyon dolara ulaşan işlemleri, net 16 milyon dolarlık sermaye girişiyle sonuçlandı. 
     Ocak ayındaki alımların 959 milyon dolarını AB ülkeleri, 639 milyon dolarını diğer OECD ülkelerinin yatırımcıları gerçekleştirdi. AB'li yatırımcılar ellerindeki 949 milyon, diğer OECD ülkeleri yatırımcıları da 633 milyon dolarlık Türk menkul kıymetini sattı. Yabancı yatırımcıların Türkiye'ye getirdiği 16 milyon dolarlık sermaye Türkler'in yabancı kağıt alımlarıyla yurt dışına 105 milyon dolarlık sermayeden arındırıldığında, portföy yatırımları yoluyla gerçekleşen net sermaye çıkışı 89 milyon dolar olarak bulundu. 
     Geçen yılın ocak ayında yabancılar Türk menkul kıymetlerindeki işlemleriyle net olarak 38 milyon dolarlık sermaye getirmiş, Türkler ise yabancı kağıt alımı yoluyla net 218 milyon doları yurt dışına çıkarmış, karşılıklı portföy yatırımlarında net olarak 180 milyon dolarlık sermaye çıkışı yaşanmıştı. 

ANKA 
     
</TEXT>
</DOC>
