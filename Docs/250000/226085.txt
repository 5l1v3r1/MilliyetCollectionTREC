<DOC>
<DOCNO> 226085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/27/son/sondun16.html </URL>
<DATE> 2004/03/27/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Los Angeles Times İran, nükleer faaliyetlerini saklıyor... 
</HEADLINE>
<TEXT>

     İran'ın nükleer programına ilişkin önemli bilgileri uluslararası denetçilerden sakladığı öne sürüldü. 
     Los Angeles Times gazetesinin, Batılı diplomatlar ve bir istihbarat raporuna dayandırdığı haberinde, ''İranlı üst düzey yetkililerden oluşan bir komitenin, nükleer programla ilgili önemli bilgilerin saklanması yönündeki çabaları yönlendirdiği'' bildirildi. 
     Haberde, ''BM silah denetçilerinin, İran'ın nükleer programıyla ilgili bilgileri saklamaya çalıştığı yönünde kanıt bulması üzerine geçen yıl sonunda kurulan, İran Atom Enerjisi Örgütü'nden üst düzey yetkilerin görev aldığı komitenin, yaklaşık 300 yerde nükleer kanıtları saklamaya çalıştığı'' iddia edildi. 
     ABD Başkanı George Bush'un yönetiminden bir yetkili de, ''konuyla ilgili geçen ay hazırlanan istihbarat raporuna ABD'nin katkısı bulunmadığını'' belirtti ve ''raporun güvenilir olduğuna inanıldığını'' söyledi. 
     Raporda, Uluslararası Atom Enerjisi Ajansı'nın UAEA , komitenin varlığından geçen yıl sonunda haberdar olduğu da kaydedildi. 
     Gazete, ''rapordaki iddiaların doğrulanması halinde ABD'nin İran'ın nükleer silah üretme peşinde olduğuna ilişkin suçlamasının destekleneceğini'' yazdı. 
     Bu arada UAEA'daki İranlı temsilci büyükelçi Piruz Hüseyni, ''iddiaların asılsız olduğunu'' ifade etti ve ''Hepimiz tam şeffaflık politikası uyguladık ve tüm nükleer faaliyetlerimizi UAEA'ya bildirdik'' dedi. 
     
</TEXT>
</DOC>
