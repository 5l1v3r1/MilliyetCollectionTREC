<DOC>
<DOCNO> 214193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/10/spor/ydemirkol.html </URL>
<DATE> 2004/02/10/ </DATE>
<TIME>  </TIME>
<AUTHOR> Mehmet DEMİRKOL  </AUTHOR>
<HEADLINE>
Zaten patlamışız 
</HEADLINE>
<TEXT>

   
   Pazar öğle saatlerinde İzmir'de Süper Lig'de rastlayamayacağınız bir futbol oynanıyordu. Skoruyla, futbol kalitesiyle... Türkiye standartlarının çok çok ötesinde bir adil oyundu sahadaki. Daha da önemlisi, böyle bir derbide rastlayamayacağınız bir sükunetteydi oyuncular. Göztepe 2-0 öne geçmiş, Karşıyaka 3-2 yapmıştı. Sonra savaş çıktı. Oyun durdu. Lig TV muhabiri mikrofonu iki kulübün başkanına uzattı. Biri, "Rakip taraftar atladı, olaylar çıktı" dedi, diğeri lafı tersyüz edip diğer kulübe salladı. Televizyonu bu müthiş futbol keyfinin değil, bu lafların üzerine kapayıp çıktım evden. Bu harika maçı tamamlayamadım. 
   Bir yere oturdum, Lusescu'nun sözlerini okudum. Son üç yılda 2 kez şampiyon, bir kez ikinci olmuş, her defasında ülkeyi Şampiyonlar Ligi'nde temsil etmiş Lucescu, Türk futbolunda dönen dolapları araştırması için meclisi göreve çağırıyordu. Sosyal patlama riskinden bahsediyordu. Aslına bakarsanız doğru konuşuyordu. 4 şampiyonlu, 3 şampiyon adaylı bu yarım asırlık ligin temiz olduğuna kimse inanmıyor zaten. Hemen her maçtan sonra mutlaka birileri isyan ediyor. Herkesin sırası geliyor. Lucescu, Galatasaray'ın başındayken de bundan şikayet etti. Lafı geçen bir kulübün, lafı geçen hocası olduğu için manşet oldu. Sonra şampiyon oldu, sustu. Avrupa'da ilerledi. Beşiktaş'a geldi. Bu kez Galatasaraylılar isyanlara giriştiler. Onlar da haklıydılar büyük ihtimalle. Lucescu yine sustu. Misal, Ali Sami Yen'deki tartışmalı derbiden sonra. Tıpkı bir sene önce yine aynı stattaki, bir dakika içinde iki İstanbulsporlu oyuncunun kırmızı kart gördüğü ve oyunun kaderinin değiştiği maçtan sonra olduğu gibi Lucescu susuyordu. O gün İstanbulsporlular, Pancu ve İlhan'ın yaptıklarını yapmayı bilmiyorlar mıydı sanki Yapmadılar. Ve Beşiktaş - Samsunspor maçının skoruyla 4-1 yenildiler Galatasaray'a. Lucescu hiçbir şey olmamış gibi maçı değerlendirdi o gün, "İyi mücadele ettik" dedi. 
   Şimdi risk belirince isyan ediyor. Meclisi göreve çağırıyor... Yine büyük ihtimalle, futbol kaliteleri gözönüne alındığında şampiyon olacak ve yine susacak. Bu kaçınılmaz bir gerçek. 4. yılında 3. şampiyonluğa giden Lucescu keşke ilk şampiyonluğundan sonra, ikinciden sonra bunları söyleyebilseydi. Keşke bu sezon sonunda da kutlamalara katılmak yerine başbakanla görüşmeye gitse. Keşke... 
   Ama öyle olmayacak biliyorum. Merak ediyorum. Lucescu acaba İzmir derbisini seyretti mi Bitirebildi mi Her tarafımızın zaten patlamış olduğunu anlayabildi mi Ve şu gerçeği gördü mü Bu kendisinin karanlık olduğunu söylediği düzende bizzat kendisi o kadar çok kazanıyor ki, ya zafer sarhoşu oluyor, ya da mutluluktan kör. Anlayın artık Sayın Lucescu Evet bizim düzenimiz zaten patlak ve bu düzenin bir numaralı hocası sizsiniz. 
   
      
   
</TEXT>
</DOC>
