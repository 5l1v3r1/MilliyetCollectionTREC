<DOC>
<DOCNO> 213698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/07/yazar/theper.html </URL>
<DATE> 2004/02/07/ </DATE>
<TIME>  </TIME>
<AUTHOR> Tamer HEPER  </AUTHOR>
<HEADLINE>
Kaza değil cinayet 1 
</HEADLINE>
<TEXT>

   
   Apartmanlar Düzce'de, Yalova'da, İstanbul'da patır patır dökülüyor, en son Konya'da durduk yerde yerle bir oluyor, altında günahsız onlarca insan can çekişerek, günlerce süren işkenceden sonra ölüyor. Sonra da haberlerde görüyorsunuz müteahhitler ve sair sorumlular aramızda geziyor, yeni yeni taahhüt işleri alıyor. Siz öldürmenin serbest olduğu bir başka ülke daha gösterebilir misiniz 
   Ben bu köşeyi tam yirmi dört senedir yazıyorum ve tam yirmi dört senedir bu işlere uygulanan Türk Ceza Kanunu'nun 455. maddesinin yanlış olduğunu iddia ediyorum. Evet bu maddedeki tarif yanlıştır. Bu yanlışlığı kullanan insanlar adam öldürme serbestisini kullanıyor. Bu madde kurallara uymadan, nizam ve emirlere tabi olmadan yapılan fiiller sonucu adam öldürene iki sene hapis cezasını öngörüyor. Sonra bu cezayı kusur oranına göre indiriyor ve arkasından günlediği iki - üç milyon lira gibi bir rakamla paraya çeviriyor. İşte böylece onlarca hatta yüzlerce kişiyi öldürenler üç yüz - beş yüz milyon TL'yi verdi mi bu işten kurtuluyor. 
   Bir insan kurallara uymuyorsa, emir ve talimatları uyguluyorsa, sonuçta birileri ölüyorsa bu işe kaza denilir mi 
   Ben senelerdir bu tarifte "ağır kusur" halinin düzenlenmesini savunuyorum. Bazı meslektaşlarım başka sıfatlar tavsiye ediyor. Olabilir, önemli olan kavramdır, kavrama verilen isim değil. Ancak bu ısrarlar ve uyarılar üzerine yeni ceza kanununa, kurallara aykırı inşaat yapma suçunun eklenilmesinin düşünüldüğünü gördüm. Bu doğru mu 
   Hayır bu düşünce doğru değil. 
   
      
   
   
</TEXT>
</DOC>
