<DOC>
<DOCNO> 221532 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/11/son/soneko32.html </URL>
<DATE> 2004/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Saraciye ve deri ürünleri fuarı açıldı... 
</HEADLINE>
<TEXT>

     Saraciye Sanayicileri Derneği Yönetim Kurulu Başkanı Hakkı Matraş, Çin'in kendi sektörlerinde de iç pazarı ele geçirdiğini söyledi. 
     Matraş, dernek tarafından ilki bu yıl düzenlenen ''Uluslararası Saraciye ve Deri Ürünleri Fuarı''nın açılışında yaptığı konuşmada, dış pazarlarda yer alabilmek için değişimin farkında olmak ve buna göre strateji belirlemek gerektiğini vurguladı. 
     Sektörde kaliteli eleman sayısının azlığı, eğitim ve kaynak yetersizliği gibi sorunlar bulunduğuna işaret eden Matraş, ihracat potansiyeli açısından Türkiye'nin lokomotif sektörlerinden biri olabilecek kapasitedeki deri sektörünün günümüzde Uzakdoğu'dan gelen tehditle karşı karşıya kaldığını ifade etti. 
     Hakkı Matraş, ''Çin, bizim sektörde de iç pazarı eline geçirdi. Teşvik, prim ve vergi indirimleriyle üreticiye muazzam destek veren Çin karşısında, Türkiye büyük bir haksız rekabete uğramaktadır'' diye konuştu. 
     İstanbul Saraciyeler Odası Başkanı Orhan San ise Türkiye'de dışardan ithal edilmesine gerek kalmayacak kalitede deri ürünleri yapıldığını kaydederek, ''Çin'den Türkiye'ye bir yılda 7 milyon adet saraciye malzemesi geldi. Bu durum, küçük esnaf ve henüz markalaşmayan firmaların işlerine büyük bir darbe vurmaktadır'' dedi. 
     Deri ürünleri ve aksesuarları, saraciye alanındaki yeni ürünler ile çizgileri takip eden 70 civarındaki firmanın katıldığı Uluslararası Saraciye ve Deri Ürünleri Fuarı, 14 Mart Pazar günü sona erecek. 
     
</TEXT>
</DOC>
