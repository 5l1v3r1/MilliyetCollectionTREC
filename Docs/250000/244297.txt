<DOC>
<DOCNO> 244297 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/31/son/sonyas04.html </URL>
<DATE> 2004/05/31/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Yeşilçam'ın ''iyi kalpli kötü adamı'' Hüseyin Baradan, ameliyat oldu 
</HEADLINE>
<TEXT>

     Türk Sineması'nın ''iyi kalpli kötü adamı'' Hüseyin Baradan, akciğerler ameliyatı oldu. 
     İzmir'de Dr. Suat Seren Göğüs Hastalıkları ve Cerrahisi Eğitim ve Araştırma Hastanesi'nde başarılı bir ameliyat geçirdiğini belirten Hüseyin Baradan, AA muhabirine yaptığı açıklamada, ''sigaranın en büyük düşman'' olduğunu söyledi. 
     Baradan, insan yaşamında ''bir nefesin'' çok önemli olduğunu, ameliyattan sonra ''bunun mutluluğunu yaşadığını'' belirtti. 
     Gençlere sigara, uyuşturucu gibi kötü alışkanlıklardan uzak durmalarını öneren Hüseyin Baradan, şunları söyledi 
     ''45-50 yıl sigara içtim. 15 yıl oldu sigaraya bırakalı ama zararları hala peşimi bırakmıyor. 72 yaşındayım. 60 yaşına kadar hastalık nedir bilmiyordum. Son yıllarda nefes darlığı baş gösterdi. Evin içinde odadan mutfağa giderken bile çok zorlanıyordum. Rahat bir nefes almanın çok büyük bir olay olduğunu o zaman anladım. Hastane Başhekimi Dr. Zeki Salih Güçlü ve ekibinin üstün gayretleriyle başarılı bir ameliyat geçirdim.'' Baradan, ameliyattan sonra İzmir Valisi Yusuf Ziya Göksu'nun İzmir TV ve EGE-KOOP'un öncülüğünde hastanenin yenilenmesi için başlattığı ''Bir nefes de sen ver'' kampanyasında ''oynadığı rol ve katkılarından'' dolayı plaket göndermesinin, kendisine büyük moral ve güç verdiğini anlattı. 
     Baradan, ''Bu Gözler Neler Gördü adında kitap yazmıştım. Ama şimdi diyorum ki bir nefes olmaz ise gözler bir şey görmez. Gençler bir sigara yakarken, benim şu andaki durumumu gözlerinin önüne getirsinler'' diye konuştu. 
     
     ''POS BIYIKLI JÖN'' 

     1950 yılında İzmir'de gazeteciliğe ''foto muhabiri'' olarak başlayan, çektiği başarılı fotoğraflar ile bir çok ödül alan Hüseyin Baradan, bir yapımcı tarafından 1960 yılında keşfedilince ''pos bıyığıyla'' Türk Sineması'nın siyah-beyaz döneminde, ''renkli hayatına'' adım attı. 
     Baradan, yaklaşık 450 civarında filmde oynadıktan sonra eski mesleği olan gazeteciliğe döndü. 
     
</TEXT>
</DOC>
