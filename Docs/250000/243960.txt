<DOC>
<DOCNO> 243960 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/30/son/soneko04.html </URL>
<DATE> 2004/05/30/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Çiftçilere doğrudan destek ödemesi Ağustos'ta... 
</HEADLINE>
<TEXT>

     Tarım ve Köyişleri Bakanı Sami Güçlü, Doğrudan Gelir Desteği DGD ödemelerinin ikinci diliminin, Ağustos ayı itibarıyla başlayacağını bildirdi. 
     Güçlü, CHP İzmir Milletvekili Muharrem Toprak'ın çiftçilere yönelik devlet desteğine ilişkin soru önergesini yanıtladı. 
     2003 yılı DGD uygulamaları sonucunda 2 milyon 765 bin çiftçiye yaklaşık 2.6 katrilyon lira ödeme tahakkuk ettirildiğini, birinci dilim ödemelerin tamamlandığını kaydeden Güçlü, Nisan ayı sonu itibarıyla DGD'nin yaklaşık 1.3 katrilyon lirasının ödendiğini kaydetti. Güçlü, ''2003 yılı ikinci dilim DGD ödemeleri ise ilçelerin sosyo-ekonomik gelişmişlik düzeyi dikkate alınarak, Hazine'nin nakit akış planı çerçevesinde Ağustos ayı itibarıyla başlayacaktır'' dedi. 
     
     MAZOT DESTEKLEMESİ 
     Güçlü, mazot için çiftçilere destekleme ödemesi kapsamında Mayıs ayının ilk haftasında gelişmişlik düzeyi en düşük 4 ilçe için 159 trilyon lira kaynak aktarıldığını ve ikinci dilim mazot destekleme ödemesi yapıldığını da ifade etti. Tarım ve Köyişleri Bakanı, ikinci dilim mazot destekleme ödemelerinin ise Hazine Müsteşarlığı'nın Ziraat Bankası'na kaynak aktarımından sonra yapılacağını bildirdi. 
     
     KÜTLÜ PAMUK DESTEKLEMELERİ 
     Soru önergesine verdiği yanıtta kütlü pamuk destekleme primine de değinen Güçlü, 2003 yılı ürünü kütlü pamuk destekleme primine esas olmak üzere uygulanacak prim tutarının kilo başına 90 bin lira olarak belirlendiğini anımsattı. Güçlü, ayrıca, sertifikalı sınıfta havsız tohumluk kullanarak kütlü pamuk üretimi yapan ve bu durumu belgelendiren üreticilere, ürüne verilecek prim miktarının yüzde 10'u kadar fazla ödeme yapılacağını kaydetti. 
     
</TEXT>
</DOC>
