<DOC>
<DOCNO> 200752 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/09/siyaset/siy01.html </URL>
<DATE> 2003/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
'Suçlular geri getirilecek...' 
</HEADLINE>
<TEXT>

   Abdullah Gül, ABD'de oldukları belirtilen Kemal ve Yavuz Uzan'ın iadesi için gerekli işlemlerin başlatıldığını söyledi 
      ANKARA Milliyet 

   
   İmar Bankası'na el konulmasının ardından kayıplara karışan ve 114 gündür firari durumda olan Kemal Uzan ve Yavuz Uzan'ın izlerine ABD'de rastlandı. Henüz resmi bir açıklama yapılmamasına karşın, edinilen bilgiye göre, istihbarat birimlerine iki hafta önce Kemal Uzan'ın California'da, Yavuz Uzan'ın da New York'ta olduğu bilgisi verildi. Kemal Uzan'ın New York'ta Waldorf Astoria Oteli'nde Samuel Roger Uzan takma adıyla kaldığı da iddia edildi, ancak bu iddia doğrulanmadı. 
   Adalet ve Dışişleri bakanlıkları Uzanlar'ın iadesi için resmi girişimleri başlatırken, Adalet Bakanı Cemil Çiçek iade konusunda güvence aldı. Dışişleri Bakanı Abdullah Gül de "Suçlular istenecek ve getirilecek" dedi. Gül de dün gazetecilerin soruları üzerine, "Mevcut anlaşmalar çerçevesinde ne gerekiyorsa bunların hepsi yapılacak, yapılmaya başlandı" diye konuştu. 
   
   Resmi iade başvurusu 
   Kırmızı bültenle aranan Kemal ve Yavuz Uzan hakkında geçtiğimiz günlerde İnterpol'den bir yazı geldiği, yazıda kaldıkları adresler, ABD'deki temasları konusunda ayrıntılı bilgilere yer verildiği de iddia edildi. Adalet Bakanlığı'nın da bu doğrultuda resmi iade başvurusu hazırlığına başladığı kaydedildi. 
   
   
   
   
</TEXT>
</DOC>
