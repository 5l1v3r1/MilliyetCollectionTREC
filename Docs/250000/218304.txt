<DOC>
<DOCNO> 218304 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/27/son/soneko52.html </URL>
<DATE> 2004/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine Mart ayında 3 ihale düzenleyecek... 
</HEADLINE>
<TEXT>

     Hazine, 2004 yılı Mart ayında ikisi tahvil, biri bono olmak üzere, toplam üç ihale düzenleyecek Hazine Müsteşarlığı'nın açıkladığı Mart ayı borçlanma programı'na göre, 1 Mart pazartesi günü, 9 gün vadeli Türk lirası cinsinden iskontolu devlet tahvili ihalesi düzenlenecek. 
     İhraç tarihi 3 Mart olan kağıtların geri ödemesi, 24 Ağustos 2005 tarihinde yapılacak. 
     
     SALI GÜNÜ İKİ İHALE VAR 

     Hazine 2 Mart salı günü ise 224 gün vadeli, Türk lirası cinsinden bono ihalesi yapacak. 
     Bu kağıtların ihraç tarihi de 3 Mart olarak belirlenirken, geri ödeme 13 Ekim 2004'te yapılacak. 
     Yine aynı gün 420 gün vadeli Türk lirası cinsinden iskontolu tahvil ihalesi düzenlenecek. Söz konusu tahvillerin ihracı 3 Mart'ta gerçekleştirilirken, geri ödeme tarihi 27 Nisan 2005 olarak belirlendi. 
     Söz konusu tahvil ihalesi, TRT270405T18 tanımlı senedin yeniden ihracı olacak. 
     Bu arada Mart ayı içerisinde halka arz, TAP, geri alım ihalesi yapılabilecek. Söz konusu yöntemlerin kullanılması kararlaştırıldığında, bununla ilgili bilgiler kamuoyuna ayrıca duyurulacak. 
     Ayrıca söz konusu ihalelerde değişim işlemine konu geri alınacak devlet iç borçlanma senetlerine ilişkin fiyat listeleri de yer aldı. 
     
     16.3 KATRİLYON LİRA ÖDEME YAPILACAK 

     Hazine, 13 katrilyon 777 trilyon lirası iç borç servisi olmak üzere toplam 16.3 katrilyon liralık ödeme yapacak. 
     Hazine, Mart ayında 12 katrilyon 659 trilyon lirası piyasaya, 662 trilyonu kamu kurumlarına yapılan satışların geri ödemeleri ve 456 trilyon lirası da Merkez Bankası'na olmak üzere toplam 13 katrilyon 777 trilyon liralık ödeme yapacak. 
     Hazine Müsteşarlığı, Mart Ayı İç Borçlanma Programı'nı yayınladı. 
     Buna göre Mart ayında en büyük iç borç geri ödemeleri 7 katrilyon 775 trilyon lira ile 3 Mart'ta ve 3 katrilyon 777 trilyon lira ile de 17 Mart'ta yapılacak. 
     Hazine'nin piyasaya ödeyeceği 12.7 katrilyon liralık iç borç geri ödemesinin içinde 1 katrilyon 135 trilyon liralık Çalışanları Tasarruf Teşvik Hesabı zorunlu tasarruf ödemesi de bulunuyor. 
     Mart ayı geri ödemelerinin 13 katrilyon 175 trilyon liralık bölümü Türk Lirası, 141 trilyon lirası döviz cinsi, 460 trilyon lirası da dövize endeksli. 
     
     PİYASALAR UYGUN OLURSA DIŞ BORÇLANMA YAPILABİLİR 

     Mart 2004 döneminde piyasalara yapılacak 12.7 katrilyon liralık itfaya karşılık piyasalardan 10.8 katrilyon lira tutarında bir borçlanma yapılması öngörülüyor. 
     Hazine, Mart ayında 2.7 katrilyon liralık faiz dışı fazla öngörüyor. 
     Açıklamada piyasaların uygun olması durumunda dış borç yapılabileceği vurgulandı. 
     İç borçlanma ihaleleri genel olarak Salı günleri düzenlenecek ancak Hazine piyasaların uygun olduğu diğer günlerde de ihale yapabilecek. 
     Düzenlenecek ihalelerin detayları ihale gününden en az bir gün önce kamuoyuna duyurulacak. 
     Bu arada Şubat ayında ihale yöntemi ile toplam nominal 10.4 katrilyon lira karşılığında net 9.2 katrilyon lira tutarında iç borçlanma gerçekleştirildi. 
     Çalışanları Tasarrufa Teşvik Hesabı'na doğrudan satış yöntemiyle 29 Nisan 2003 tarihinde ihraç edilen senetlerden toplam 25 trilyon lira tutarında anapara ve faiz erken itfa yapıldı. 
     
</TEXT>
</DOC>
