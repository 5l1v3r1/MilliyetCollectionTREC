<DOC>
<DOCNO> 231690 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/son/sonsiy01.html </URL>
<DATE> 2004/04/15/ </DATE>
<TIME> 08.45 </TIME>
<AUTHOR>  </AUTHOR>
<HEADLINE>
Baykal Anadolu'yu dolaşacak... 
</HEADLINE>
<TEXT>

     CHP Genel Başkanı Deniz Baykal'ın önümüzdeki dönemde belediye başkanlığı kazanılan yerler başta olmak üzere yurt gezilerine ağırlık vereceği belirtildi. 
     CHP Merkez Yönetim Kurulu MYK , öğle saatlerinde yapılan kısa toplantı sonrasında verilen aranın ardından saat 19.30'da yeniden toplandı. 
     Basına kapalı toplantıda, seçim sonuçlarının ardından yapılan değerlendirmeler ışığında önümüzdeki dönemde izlenecek strateji üzerinde duruldu. 
     Toplantıda, Genel Başkan Baykal'ın vatandaşlarla doğrudan temas kurması amacıyla gezilere ağırlık vermesi benimsendi. Belediye başkanlığı seçimleri kazanılan il, ilçe ve beldeler öncelikli olmak üzere yapılacak gezilerde sivil toplum kuruluşları ve vatandaşların katılacağı toplantılar düzenlenmesi kararlaştırıldı. 
     Bilim Kültür Platformu'nun yeniden yapılandırılması, medya ile ilişkilerin geliştirilmesi ve parti içi eğitime önem verilmesine yönelik çalışmaların da sürdürülmesi planlandı. 
     İstanbul Milletvekili Kemal Derviş'in MYK üyeliği ve Genel Başkan Yardımcılığı'ndan istifasının ardından parti yönetiminden ayrılacakları öne sürülen MYK üyeleri Bihlun Tamaylıgil ve Ersin Arıoğlu'nun toplantıda bu iddiaları gündeme getirdikleri öğrenildi. Tamaylıgil ve Arıoğlu, MYK üyeliğinden ayrılmayı düşünmediklerini ve çalışmalarını sürdüreceklerini belirtti. 
     
     ALİYEV İLE GÖRÜŞME 
     Bu arada, CHP Genel Başkanı Baykal, MYK toplantısı öncesinde, Türkiye'de bulunan Azerbaycan Cumhurbaşkanı İlham Aliyev ile Camlı Köşk'te bir görüşme yaptı. 
     Görüşmenin önceden planlanmadığı, akşam saatlerinde gelen davet üzerine gerçekleştiği belirtildi. 
     
</TEXT>
</DOC>
