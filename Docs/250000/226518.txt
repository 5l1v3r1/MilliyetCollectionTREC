<DOC>
<DOCNO> 226518 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/29/son/sondun01.html </URL>
<DATE> 2004/03/29/ </DATE>
<TIME> 06.00 </TIME>
<AUTHOR>  </AUTHOR>
<HEADLINE>
ABD basınından Verges'e Şeytanın avukatı 
</HEADLINE>
<TEXT>

     Amerikan gazeteleri, Saddam Hüseyin'in avukatlığını üstlenen Fransız avukat Jacques Verges'e büyük tepki gösterdiler. 
     Olayı ''Şeytanın Avukatı'' başlığıyla okuyucularına duyuran New York Post gazetesi, Verges'ın elinde puroyla bir fotoğrafını yayımladı. Gazetede ''Verges'ın Nazilerin, seri katillerin, diktatörlerin ve teroristlerin avukatlığını üstlendiğini'' de yazdı. 
     Saddam'ın yargılanmasını ''asrın davası'' olarak yansıtan Amerikan gazeteleri, 79 yaşındaki Verges'ın ''duruşma sırasında kartları tersine çevirme ve sanık sandalyesine ABD Savunma Bakanı Donald Rumsfeld'i oturtma sözü verdiğine'' işaret ettiler. 
     Amerikalı yetkililer tarafından bilinmeyen bir yerde tutulan Saddam'ın, Irak halkına karşı işlediği insanlık suçlarından ötürü yargılanacağı açıklandı. Ancak duruşma tarihi konusunda bilgi verilmedi. Saddam'ın duruşmasının 5 yıl sürebileceği belirtildi. 
     
     SADDAM'IN AVUKATLIĞINI NEDEN ÜSTLENDİM 
     Amerikan basını Verges'in, Saddam'ın avukatlığını neden üstlendiğini ''Bir köpekle bir kurt arasında tercih yapacak olsam, kurdun avukatlığını üstlenmeyi tercih ederim. Özellikle o kurt yaralıysa'' sözleriyle açıkladı Verges, ''Saddam'ın İngiliz ve Amerikalılar tarafından silahlandırıldığını ve kimyasal silahları onların sattığını biliyoruz'' diye konuştu. 
     Verges'in daha önce savunduğu kişiler arasında Nazi kasabı Klaus Barbie, uluslararası terorist Çakal Carlos, Musevi soykırımının gerçek olmadığını öne süren Roger Garaudy ve Müslümanların katledilmesini emreden Yugoslav lider Slobodan Milosevic bulunuyor. 
     Kamboçya soykırımının mimarı Pol Pot'un yakın arkadaşlarından biri olduğu bildirilen Jacques Verges, Tayland'da, Fransız bir baba ve Vietnamlı bir annenin çocuğu olarak dünyaya geldi. 2. Dünya Savaşı sırasında Fransız direnişçilerine katılan Verges, terorist olmakla suçlanan bir kadınla evlendi. 
     
</TEXT>
</DOC>
