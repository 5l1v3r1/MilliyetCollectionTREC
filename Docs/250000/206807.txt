<DOC>
<DOCNO> 206807 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/06/son/soneko23.html </URL>
<DATE> 2004/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Ücret ve maaşlara yapılan artış, ödenek kesintisiyle karşılanacak 
</HEADLINE>
<TEXT>

     Bağ-Kur ve SSK emekli maaşları ile asgari ücrete yapılan artışın bütçeye getirdiği ek yükün, 2004 bütçesindeki ödeneklerin bir bölümünün iptali ile karşılanması planlanıyor. 
     Ekonomi yönetimi, asgari ücretin ardından işçi ve Bağ-Kur emekli maaşlarının da yılın ilk yarısında yüzde 10, ikinci yarıda da yüzde 10 olarak arttırılması kararı bütçeye 3.6 katrilyon lira dolayında ek yük getiriyor. 
     Hükümetin bu yükün, ek vergi ve zamlarla karşılanmasına sıcak bakmaması sonrasında, çıkan faturanın bütçe ödeneklerinde yapılacak kesinti ile telafi edilmesi görüşü ortaya atıldı. 
     Bu çerçevede, 2004 yılı bütçesinde personel harcamaları, sosyal güvenlik kuruluşlarına yapılacak transferler ve faiz ödemeleri başta olmak üzere bazı zaruri harcamalar dışındaki kalemlerde ödenek iptaline gidilmesi gündeme geldi. 
     Ekonomi bürokratlarının buna ilişkin çalışmaları sürerken, yetkililer, 3.6 katrilyon liralık yükün karşılanması için belirlenen kalemler dışındaki ödeneklerin yüzde 10'unun iptal edilebileceğini belirtiyor. Bu oranın, yapılacak hesaplamalar sırasında bir miktar düşebileceği ya da az da olsa yüzde 10'un üstüne çıkabileceği ifade ediliyor. 
     
</TEXT>
</DOC>
