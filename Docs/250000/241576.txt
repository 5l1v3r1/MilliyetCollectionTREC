<DOC>
<DOCNO> 241576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/21/spor/spo01.html </URL>
<DATE> 2004/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Nihat'ı istiyorum 
</HEADLINE>
<TEXT>


Beşiktaş'ta kongreye iddialı bir şekilde hazırlanan Yıldırım Demiören, dün Milliyet'i ziyaret etti, yaptıkları çalışmalar hakkında bilgi verdi. Eski yönetici, "Real Sociedad Başkanı Asti ile görüşeceğim" dedi 


Zafer'e vize 
SEÇİM çalışmalarına hız veren Yıldırım Demirören, projeleri hakkında çarpıcı açıklamalar yaptı. Demirören, "Nihat için 12 milyon dolardan kapı açmışlar ama onu istiyorum. Sociedad başkanı ile konuşacağım" dedi. Fikret Orman'ın el sıkıştığı Zafer'e sıcak bakan Demirören, "Sedat'ı düşünmüyorum" diye konuştu. Demirören, paylaşımcı olduğunu vurgulayarak "Tek başına kimse peygamber olamaz" ifadesini kullandı. 

'30 kaset gitti' 
MATTHEAUS ile anlaştıklarını hatırlatan Yıldırım Demirören, şöyle devam etti "Tazminatı Türkiye'dekilerle kıyaslarsanız, konuşulacak bir rakam bile değil. Ben prensipte anlaştım, mukavelemiz de var. Onu seçmemin nedeni hem genç, hem de altyapıya önem veriyor olması. Çok hırslı. Aynı Daum'un ilk zamanları gibi. Kendisine 30'a yakın kaset gönderdik. İzleyecek ve oyuncularla ilgili kararını verecek". 

Rüştü'ye evet 
GIUNTI'NİN bonservisini alabileceklerini belirten başkan adayı, Cordoba için gönderilme kararı çıkması halinde Rüştü'yü düşündüklerini söyledi. Demirören, "Türk Milli Takımın'ın kalecisine, Mattheaus'un hayır diyeceğini sanmıyorum" diye konuştu. Demirören, Yıldıray için ise, "7 milyon dolar istedi. Bu dengeleri bozar. Belinde de rahatsızlığı var" açıklamasını yaptı. n ORHAN YILDIRIM 

'Bu kirliliği ben temizlerim' 

Keçeci sert çıktı 
BAŞKAN adaylarından Affan Keçeci, Beşiktaş'ı sarsan gelişmelerle ilgili sert açıklamalar yaptı. Beşiktaş'ın 100 yıllık geçmişe sahip olduğunu hatırlatan Keçeci, "Beşiktaş'ın üzerindeki toz değil, kirliliktir. Bu kirliliği ancak ben temizlerim. Camiamızın üzerindeki kara bulutlardan hicap duyuyorum. Rezaletten bütün Beşiktaşlılar gibi ben de utanç duyuyorum. Beşiktaşlılık ruhunu bilmeyen kişilerin açtığı kirlilik temizlenecektir" dedi. 

'İlkeler canlanacak' 
KULÜBÜN yanına bile yaklaşamayacak düzeydeki kişilerin, Beşiktaş'la birlikte gündeme gelmesini kimsenin içine sindiremediğini belirten Keçeci, şöyle devam etti "Bugün gördüğünüz tablo gerçek Beşiktaş değildir. Ancak, Beşiktaşımız asla sahipsiz değildir. Gerçek Beşiktaşlılar'ı oluşturan büyük sessiz çoğunluğun, genel kurulumuzda, oylarıyla ilkelerimize sahip çıkacağına inancım tamdır. Etik değerlerimizi, ilkelerimizi yeniden canlandıracağız". 

Orman'ın planı 
FİKRET Orman seçim çalışmalarını dün Bolu, Düzce, Akçakoca ve Ankara'da sürdürdü. Orman'ın Başkent'te yaptığı konuşmada söz alan bir genel kurul üyesi "Sinan Engin gibi karaktersiz, Beşiktaş'a yakışmayan bir adamı camiamızda görmek çok utanç verici" dedi. Fikret Orman ise "Sinan Engin'in yaptığı kişisel hatadır. Beşiktaş adının böyle anılması çok rahatsız edici" yorumunu yaptı. Orman, "Birinci sınıf üç tane yabancının yanısıra beş tane de yerli futbolcu alacağız. Ayrıca kredi bulacağız ama bu Galatasaray'ınki gibi olmayacak" diye konuştu. n İLHAN GÜLER 

Seba'nın öfkesi 
ESKİ Başkan Süleyman Seba, Alaaddin Çakıcı'nın yurtdışına çıkışı olayına Beşiktaş'tan bazı isimlerin karışmasıyla ilgili olarak, "Beşiktaş'ta bu olaylara sebebiyet verenler utansın" dedi. Antalya'da tatil yapan Seba, "Şampiyonluklar her zaman kazanılır ve kaybedilir. Ama etik değerlerin her zaman korunması lazım. Yeni yönetim bu sorunları masaya yatırıp bir düzene sokmalıdır. Gelecek yönetimi bekleyen en büyük iş budur" diye konuştu. 

Üyelere müjde 
30 Mayıs'ta yapılacak genel kurulda oy verme işleminin sağlıklı yürümesi için çeşitli önlemler alınacak. Abdi İpekçi Spor Salonu'nda yapılacak kongrede üyelerin elektronik sistemle oy kullanması sağlanacak. Bu konuda çalışmalar yapılırken, böylece oy için kuyruk bekleme problemi de ortadan kalkmış olacak. 

Birlik gösterisi 
CENTİLMENCE bir seçim yarışı içine giren başkan adayları bunu kongreye de taşıyacak. Seçim çalışmalarına son sürat devam eden ve üyelerden oy isteyen Fikret Orman, Yıldırım Demirören, Erol Kaynar ile Affan Keçeci genel kurulda birlikte oturacak. Dört aday, sandıktan ne çıkarsa çıksın kazananın Beşiktaş olduğu mesajını verecek. 

İlginç tesadüf 
FİKRET Orman'ın hazırladığı seçim kitapçığında ilginç bir fotoğraf dikkati çekiyor. Üyelere bilgi olarak sunulan kitapçıkta çocukların yer aldığı fotoğraf karesinde Orman'ın kongredeki rakibi Yıldırım Demirören'in oğlu Erdoğan ve kızı Yelda da bulunuyor. Orman'ın kitapçığı değiştirme kararı aldığı bildirildi. 

İbrahim'den garanti 
DEVRE arasında Altay'dan transfer edilen İbrahim Akın, eski takım arkadaşı Sinan'a göndermede bulundu. 20 yaşındaki genç futbolcu, "Sinan, yakaladığı gol fırsatlarını değerlendiremediği için bekleneni veremedi. Ben bunları iyi şekilde kullanacağım. A Milli Takım'a kadar yükselmek istiyorum" dedi. 



</TEXT>
</DOC>
