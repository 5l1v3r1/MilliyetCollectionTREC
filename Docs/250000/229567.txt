<DOC>
<DOCNO> 229567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/08/son/sondun34.html </URL>
<DATE> 2004/04/08/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Sadr milisleri, 'Kerbela'yı temizlemeye hazır 
</HEADLINE>
<TEXT>

     Irak'ta pazardan bu yana koalisyon güçleriyle savaşan radikal Şii lideri Mukteda Sadr'a bağlı milisler, koalisyon güçlerinin Kerbela'dan çekilmesini istedi. 
     Sadr'ın Kerbela'daki bürosunun başkanı Şeyh Hamza Ettey, AFP muhabiriyle konuşurken, ''Koalisyona Kerbela'dan çekilmesi için ültimatom verdik. Kerbela Şiilerin yönetimi altında olmalı'' dedi. 
     Konuyu Polonyalı askerlerle görüşmekte olduklarını belirten Ettey, Kerbela'yı ''bütün işgalcilerden temizleyerek'', pazar günü yapılacak Erbain Kerbela katliamının kırkı törenlerinde imam Hüseyin'e ''güzel bir hediye'' sunmaya hazır olduklarını söyledi. 
     Bağdat'ın 100 km kadar güneyindeki Kerbela, Polonyalı askerlerin denetiminde. Erbain törenlerine yüzbinlerce kişinin katılması bekleniyor. Saddam rejimi sırasında yasaklanan Erbain törenlerine nitekim geçen yıl yüz binler katılmıştı. 
     Öte yandan, Geçici Yönetim Konseyi'nin Sünni üyelerinden Muhsin Abdülhamit, koalisyonun akan kanı durdurmaması halinde GYK üyeliğini gözden geçireceğini söyledi. 
     El Cezire TV'sinde konuşan Abdülhamit, ''Felluce, Necef ve diğer yerlerde halkımızn kanı akmaya devam ederse yönetim konseyine karşı tutumumuzu gözden geçiririz'' dedi. 
     Abdülhamit, Amerikan ordusunun Felluce'ye karşı giriştiği taarruzun ''kabul edilemeyeceğini'' söyledi. 
     
</TEXT>
</DOC>
