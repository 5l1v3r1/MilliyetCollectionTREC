<DOC>
<DOCNO> 211897 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/29/son/sondun20.html </URL>
<DATE> 2004/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Talat ''Bu momentum ile çözüme ulaşmak mümkün olabilir'' 
</HEADLINE>
<TEXT>

     KKTC Başbakanı Mehmet Ali Talat, Kıbrıs sorunu konusunda ''bu momentum devam ettiği sürece'' Kıbrıs Türklerinin çıkarlarını koruyan bir çözüme ulaşmanın mümkün olabileceğini bildirdi. 
     Başbakan Talat, Türkiye'nin Lefkoşa Büyükelçisi Hayati Güven'i kabulü sırasında, gazetecilerin, Başbakan Recep Tayyip Erdoğan'ın ABD ziyaretine ilişkin soruları üzerine, Başbakan Erdoğan'ın ABD'deki temaslarını yakından takip ettiklerini ve haberleştiklerini belirtti. Talat, ''İyi gidiyor. Doğru bir çizgide gidiyor'' dedi. 
     ''Türkiye'nin ve genel olarak Türk tarafının başlattığı çözüm atağının sonuç alınmasında etkili olacağını'' ifade eden Talat, bu tutumun Türk tarafının çözüm yanlısı olumlu imajının dünyada yerleşmesini sağlayacağını söyledi. 
     ''Henüz sonuç alınmış değil. Bazı girişimler yapıldı. ABD Dışişleri Bakanı Colin Powell yardımcı olmak üzere görevlendirildi'' diyen Talat, bunun da BM süreci içinde olacağını kaydetti. 
     BM Genel Sekreteri Kofi Annan'ın şartlarını dün tekrarlandığını da hatırlatan Talat, bunların karşılanmasının da hala gündem konusu olduğunu belirtti. 
     ''Çözüm doğrultusunda katkı yapacak her türlü girişimi değerlendirmek durumunda olduklarını'' dile getiren Talat, şöyle konuştu 
     ''Türk tarafı çok ciddi bir öne geçme gerçekleştirdi. Bu momentum devam ettiği sürece görüşmeleri başlatmak ve bir sonuç almak, Kıbrıs Türklerinin çıkarlarını koruyan bir çözüme ulaşmak, zannediyorum mümkün olabilecek. O nedenle Türkiye'nin bizimle işbirliği halinde BM ve ABD nezdindeki girişimlerini destekliyoruz.'' 
     "Türkiye ili ilişkiler sonsuza dek sürecek" 
     KKTC Başbakanı Mehmet Ali Talat, ''bir çözümün Kıbrıs Türkünü Türkiye'den uzaklaştıracağı ve koparacağı iddialarının doğru olmadığını'' ifade ederek, ''Türkiye ile ilişkilerin sonsuza kadar süreceğini'' bildirdi. 
     Başbakan Talat, Türkiye'nin Lefkoşa Büyükelçisi Hayati Güven'i makamında kabul etti. 
     Büyükelçi Güven, kabulde, yeni hükümeti kutlamak için bu ziyareti yaptığını belirtti ve herkes tarafından izlenen parlamento seçimlerinin demokratik ve olumlu bir ortamda geçtiğini kaydetti. 
     ''CTP-DP koalisyon hükümetinin zor bir dönemde görev aldığını'' ifade eden Büyükelçi Güven, ''Çözüm çabalarının son derece yoğunlaştığı bir dönemde görev aldınız. Sizleri kutluyor ve başarılar diliyorum'' dedi. 
     Güven, bugüne kadarki tüm hükümetlerle büyükelçiliğin yakın işbirliği içinde çalıştığını ve bunun devam edeceğini ifade ederek, ''Amacımız Kıbrıs Türk halkını mutluluğa, refaha, daha medeni bir hayat standardına ulaştırmaktır. Sizin çabanızın da bu yönde olduğunu biliyorum. Bu açıdan her türlü işbirliğini ve yardımı büyükelçiliğimizden göreceğiniz konusunda sizleri temin ederim'' diye konuştu. 
     
     BAŞBAKAN TALAT ''TÜRKİYE'NİN ÇİMENTO ROLÜ VAR' 

     Başbakan Mehmet Ali Talat da, ''Büyükelçi ile yeni tanışmıyoruz. KKTC'ye gelmeden teşviki mesaimiz olmuştu. Hoşgeldiniz'' diyerek, her zaman saygılı ve sevgi dolu iyi bir ilişki içerisinde olduklarını ve bunun devam edeceğine inandıklarını söyledi. 
     Çok önemli bir dönemde olunduğuna dikkat çeken Talat, ''KKTC ile Türkiye Cumhuriyeti'nin en fazla dayanışma ve işbirliği içerisinde olması gereken bir dönem yaşandığını, KKTC ve Türkiye'nin kaderinin çizilmekte olduğunu'' kaydetti. 
     ''Bu süreçte Büyükelçilikle çok yakın duracaklarını'' belirten Mehmet Ali Talat, geçmiş hükümetlerle yürütülen işbirliğinin daha da ötesini istediklerini vurguladı ve şöyle konuştu 
     ''Çok iddialı bir şekilde iktidara geldik. Toplumsal uzlaşmayı sağlayacağız. Bunun sağlanmasında Türkiye'nin oynayacağı çok önemli bir rol var. Bir çeşit çimento rolü var. Bu rolü hakkıyla yerine getireceğinize inanıyorum. Bu süreç toplumsal uzlaşma yanında çözümü de ileri götürme sürecidir. Bu konuda tecrübeleriniz engindir. Büyükelçiliğiniz öncesinden ve büyükelçiliğinizde Kıbrıs konusuyla doğrudan ilgilendiniz. En iyi işbirliğini yapacağımızdan eminim.'' Geçmişte Türkiye'nin yardımlarının hiç bitmediğini, bundan sonra da bitmeyeceğini ve azalmayacağını kaydeden Talat, ''Çok yanlış bir yorum var. Bir çözüm bizi Türkiye'den uzaklaştıracak ve koparacak diye iddialar var. Bu doğru değil. Bizim Türkiye ile ilişkilerimiz sonsuza kadar sürecek'' dedi. 
     
</TEXT>
</DOC>
