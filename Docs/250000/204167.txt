<DOC>
<DOCNO> 204167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/24/son/soneko15.html </URL>
<DATE> 2003/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Arpa-kepek kıymete bindi 
</HEADLINE>
<TEXT>

     Yem sanayiinin ana girdisi olan arpa üretiminin düşmesine bağlı olarak fiyatların hızla yükselmesi üzerine, 250 bin ton beyaz arpanın sıfır gümrükle ithalatı için tarife kontenjanı açıldı. 
     Resmi Gazete'nin bugünkü sayısında yayımlanan, beyaz arpa ithalatında 250 bin tonluk tarife kontenjanı açılmasına ilişkin Bakanlar Kurulu Kararı uyarınca, tarife kontenjanı kapsamındaki ithalat 31 Mayıs 2004'e kadar yapılacak. Tarife kontenjanı kapsamında ithalat için Dış Ticaret Müsteşarlığı DTM ithalat lisansı düzenleyecek. Kontenjanın dağıtımı konusunda DTM uygulama tebliği çıkaracak. 
     Karar ile yem sektörünün arpa talebinin karşılanması için halen yüzde 85 olan arpa ithalatındaki gümrük vergisi, 250 bin tonluk ithalat için sıfırlanmış oldu. Bunun üzerindeki ithalatta, yüzde 85 gümrük vergisi uygulanmaya devam edilecek. 
     İthalatın tamamının Toprak Mahsulleri Ofisi TMO kanalıyla yapılması planlanıyor. 
     
     ÜRETİMDE DÜŞÜŞ 
     Bu yıl, Türkiye'de ve genelde Kuzey Yarım Küre'de arpa üretiminde önemli düşüşler oldu. Türkiye'de resmi rakamlara göre geçen yıl 8.3 milyon ton olan arpa üretiminin bu yıl ilk tahminlerde 8 milyon tona düştüğü belirtilirken, daha sonra tahminler 7.8 milyon tona kadar çekildi. 
     Sanayiciler ise üretimin 7.5 milyon tona kadar düştüğü görüşünü savunuyor. 
     Dünyada da sezon başında 145 milyon tona yakın olan arpa üretim tahmini, sezon sonunda 135 milyon tona çekildi. 
     
     FİYATLAR TÜM DÜNYADA ARTTI 
     Üretimdeki düşüşe bağlı olarak arpa fiyatları, Türkiye ve dünyada arttı. 
     TMO, sezon başında 215 bin lira olan alım fiyatını sezon sonunda 235 bin liraya, satış fiyatını da 255.5 bin liradan 287 bin liraya yükseltti. Ancak piyasada arpanın kilogram fiyatı, 320 bin liraya kadar çıktı. Bunun üzerine Yem Sanayicileri Birliği, Tarım ve Köyişleri Bakanlığı'na başvurarak, arpa ithal edilmesini istedi. 
     Birlik Genel Sekreteri Hakkı Erdoğdu, A.A muhabirine yaptığı değerlendirmede, rekoltedeki düşüş nedeniyle arpa fiyatlarının hızla arttığın belirtirken, fiyat artışı beklentisiyle tüccar ve üreticinin de elindeki arpayı satmadığını söyledi. 
     TMO'nun ithalata başlaması ile bu ürünlerin de piyasaya çıkacağını anlatan Erdoğdu, uluslararası piyasada da arpa fiyatlarını yükseldiğine dikkati çekerek, şu bilgiyi verdi 
     ''TMO geçen yıl tonu 110 dolardan arpa ihraç etti. Bu yıl uluslararası piyasalarda fiyatın 180-200 dolara çıktığı söyleniyor. Biz hayvan yemi olarak kullanılan kepeği, geçen yıl Türk cumhuriyetlerinden tonu 60 dolara ithal ediyorduk. Bu yıl fiyat 120 dolara çıktı. Türkiye'de bu yıl 2.4 milyon ton mısır üretildi ve TMO 500 bin tona yakın mısır aldı. Yem hammaddesi açığının kapatılması için TMO'dan uygun fiyatla mısır satmasını istedik. TMO, 310 bin liraya aldığı mısırı 410 bin liraya satıyor. Talebimiz üzerine 5 ay vadeli vade farksız satışlara başladı. Ama, bu fiyat bizim için yeterli değil. Arpa ithalatının bir an önce yapılması lazım.'' 
     
</TEXT>
</DOC>
