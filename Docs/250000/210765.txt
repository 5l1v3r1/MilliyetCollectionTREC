<DOC>
<DOCNO> 210765 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/24/guncel/gun06.html </URL>
<DATE> 2004/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Milliyet kucak açtı 
</HEADLINE>
<TEXT>

   Kar mağdurları çareyi gazetemize sığınmakta buldu. Konferans salonumuzda ağırladığımız konuklarımız çorbalarını içtikten sonra haberleri izlemeye koyuldu 
      Ayten Görgün Özel 
   
   Milliyet Gazetesi, İstanbul'u esir alan yoğun kar yağışı ve fırtına yüzünden Bağcılar'da trafikte mahsur kalan vatandaşlara kapılarını açtı. 
   İstanbul'daki kar afeti, Milliyet çalışanlarını da fena vurdu. Öğlen saatlerinde, danışmanın yoğun kar yağışı nedeniyle servis saatlerinin erkene alınması anonsundan yalnızca birkaç saat sonra, servislerin tamamının iptali haberi bizi yerimize çaktı. Ancak içimizden bazıları anonsu ciddiye almayıp "yiğitlik" yaptı ve en yakın otobüs durağına yürüyüp evine gitmeye yeltendi. Bu yeltenmeler az sonra aramızda bahis konusu olacaktı, "Bence Ömer üç dakika sonra burada olur" gibi... Bere ve atkı takmadan dışarı çıkmaya kalkışanlardan hiç bahsetmeyelim. Bu sırada E - 6 karayolunda otomobilleriyle mahsur kalanların gazetemize sığındığını duyduk. Konferans salonumuzda ağırlanan vatandaşlar içerinin sıcaklığına karşın palto ve ceketlerinin yakalarını kulaklarına kadar çekmiş, bere ve atkılarını çıkarmamışlardı. 
   Üşümüş ve yorgun konuklarımıza gazetemizin mutfağı özel yemek çıkardı. Sıcak çorbalarını içip yemeklerini yiyen konuklarımız salondaki dev ekranda haberleri izlemeye koyuldular. Sağlık durumu iyi olmayanlar da doktorumuz Sebahattin Koç'a emanetti. Telefonlarımız her zamankinden daha aktifti. Neredeyse sabaha dek susmak bilmedi. Hemen her telefon birbirinin aynıydı ve duygu yüklüydü "Milliyet okuruyum. Yakınım Bağcılar'da size yakın. Ne olur ona yardım edin. Size güveniyoruz." 
   
   Uykuya dalıyoruz 
   Gece saat 02.30. Kar mağduru konuklarımıza bakmaya gidiyorum. Çoğu çoktan uyuklamaya başlamış bile. Doğan Medya Center'da hemen herkes bir kenara büzülmüş, uyuyor. Hepimiz yorgun, ama dışarıda fırtına koparken konuklarımızla içeride olmaktan mutlu, uykuya dalıyoruz. 
   Beylikdüzü'ndeki bir cinayeti çözmeye çalışan güvenlik müdürü, Mehmet Ali Erbil'in sunduğu Şansa Dansa programına katılan konuk gençler, Yenibosna'daki bir tekstil firmasında çalışanları evlerine taşıyan minübüs şoförü ve onlar gibi daha yüzlerce kişi de, önceki geceyi "komşumuz" Kanal D'nin stüdyolarında birlikte geçirdi. 
   
   Sığınmasaydık donacaktık...    ESRA ALUS İstanbul 
   KALP kapakçığındaki rahatsızlığı nedeniyle ameliyat olan Ayfer Köylüoğlu 44 saat 13.00'te oğlu Koray Köylüoğlu'nun otomobiliyle yola çıkmış ancak yolda mahsur kalmıştı. Oğul Köylüoğlu, yardım bulmak amacıyla yola koyulmuştu. Milliyet çalışanları arabaya ulaştığında ameliyatlı anne bitkin ve yalnızdı. Binamıza ulaştığında da yüzü gülüyordu. Yakışık ailesi de, 1.5 yaşındaki çocuklarıyla yolda kalanlardandı. Onlar da geceyi bizimle geçirdi ve sürekli "Milliyet'e sığınmasaydık donacaktık" dedi. 
   
   
</TEXT>
</DOC>
