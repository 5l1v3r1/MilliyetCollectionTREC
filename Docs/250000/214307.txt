<DOC>
<DOCNO> 214307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/10/son/sonspo15.html </URL>
<DATE> 2004/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Konyaspor, G.Antep maçına siyah forma ile çıkacak 
</HEADLINE>
<TEXT>

     Konyaspor, Süper Lig'de hafta sonu kendi sahasında yapacağı Gaziantepspor maçına siyah forma ile çıkacak. 
     Konyaspor Kulübü Başkanı Mehmet Köseoğlu, Konya'da bir binanın çökmesiyle çok sayıda vatandaşın hayatını kaybettiği üzücü olayın ardından Futbol Federasyonu'na başvurarak, Türkiye profesyonel liglerinde geçen hafta oynanan tüm karşılaşmalarda bir dakikalık saygı duruşu yapılmasını talep ettiklerini ve bunu gerçekleşmesini sağladıklarını kaydetti. 
     Böyle acı bir olayın tekrar yaşanmaması temennisinde bulunan Köseoğlu, şunları söyledi 
     ''Konyaspor olarak faciada hayatını kaybeden hemşehrilerimizin anısına ne yapmamız gerekiyorsa, bunları gerçekleştirmek için büyük çaba harcıyoruz. Siyah forma giyme hakkını, yalnızca bir maç için verilmesi nedeniyle, Diyarbakırspor deplasmanı yerine kendi sahamızda oynayacağımız Gaziantepspor maçında kullanmayı tercih ettik. Bu maçta siyah forma ile sahaya çıkacağız.'' 
     
</TEXT>
</DOC>
