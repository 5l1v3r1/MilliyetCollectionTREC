<DOC>
<DOCNO> 243454 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/28/spor/axspo01.html </URL>
<DATE> 2004/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
El ele yürüyeceğiz 
</HEADLINE>
<TEXT>


Yıldırım Demirören, Beşiktaş'ın yükünü kaldırabilecek kapasiteye sahip olduklarını söyledi, "Adayız çünkü başarılı olacağımızı biliyoruz. Camiayı tek bir çatı altında buluşturmayı hedefliyoruz" dedi 

BİLAL MEŞE 


'Durumu dengeledik' 
30 Mayıs'ta yapılacak Olağanüstü Kongre'ye sayılı günler kala başkan adaylarından Yıldırım Demirören, Milliyet'i ziyarette etti, hedeflerini anlattı. Demirören, "Serdar Bilgili bıraktıktan sonra çalışmalarımıza başladık. Geriden geldik, ama şimdi görüyoruz ki, durumu dengeledik. Beşiktaş'ın yükünü kaldırabilecek kapasiteye sahip bir ekibiz" diye konuştu. 

'Gruplaşma bitmeli' 
BAŞARILI olacaklarına inandıklarını için göreve talip olduklarını dile getiren Yıldırım Demirören, camiayı tek bir çatı altında buluşturmayı hedeflediklerini açıkladı. Başkan adayı, "Kim kazanır bilemem ama kazanan Beşiktaş olmalı. Tüm camia yeni başkana destek vermeli. Seçimden bir gün sonra gruplaşma bitmeli ve herkes başarı için el ele yürümeli" dedi. 

'Daha avantajlıyım' 
YILDIRIM Demirören, şu anki takımın yüzde 80'i ile birlikte çalışmasının kendisi için avantaj olduğunu iddia etti. Demirören şunları söyledi "İddia ediyorum bu takımı ben eski günlerine taşırım. Çünkü hepsini iyi tanıyorum. Zago, Giunti ve Ilie ayrıldı. Pancu da gidiyor. Kaan ve Serdar'ı da bırakacağız. Cordoba'ya dur demem. Kapalı tribün ise özüne dönecek." 

'Yüzde 90 Beşiktaş' 

MEHMET DEMİRCAN 

Okan'dan açıklama 
BEŞİKTAŞ Başkan adaylarından Yıldırım Demirören'in kesin anlaşma sağladıklarını açıkladığı Okan Buruk, Milli Takım kampında transfer konusuna açıklık getirdi. İnter'den ayrılmaya hazırlanan yıldız futbolcu, "Seçim sonucu henüz belli olmadı ama, Beşiktaş'a gitme ihtimalim çok yüksek. Bir kaç gün daha beklersek, durum kesinlik kazanır" dedi. 

Orman'dan tepki, Demirören'den belge 

FİKRET Orman, seçimdeki rakiplerinden Yıldırım Demirören'in Sırp oyuncu İviç'i Galatasaray'a kaptırdığı iddialarına tepki gösterdi. Orman, "Biz şov değil, icraat peşindeyiz. Teknik adam ve futbolcu transferlerinin seçim malzemesi yapılmasına kesinlikle karşıyız. Beşiktaş'ın gelenekleri ve etik anlayışı böyle kampanyalarla kesinlikle örtüşmez" diye konuştu. 
ORMAN ve ekibinin sert eleştirilerine Yıldırım Demirören belgelerle yanıt verdi. Demirören, menajer Saffet Sancaklı'nın İviç ile imzaladığı yetki belgesini ve kendilerinin Sancaklı ile İviç için yaptığı özel protokolü ortaya çıkardı. Beşiktaş Başkan adayı, "Bir başkan adayının bu olay için 'Altında kaldılar' demesi ağrıma gitti. İviç pazartesi gününe kadar bekleyecek" dedi. 

Orman atakta 

Beşiktaş Başkan adayı, Liverpool'da oynayan Diouf, Diao ve Traore'nin tranferleri için harekete geçti 

Bilge, İngiltere'de 
SEÇİM öncesinde transfer listesini sır gibi saklayan Beşiktaş Başkan adaylarından Fikret Orman'ın gözünü Ada'ya çevirdiği öğrenildi. Orman'ın listesinde yer alan Cem Bilge dün İngiltere'ye gitti. Bilge'nin, Liverpool forması giyen Diouf, Diao ve Traore için masaya oturacağı öğrenildi. İngiliz kulübünün üç yıldızı da elden çıkarmaya hazırlandığı bildirildi. 

Viduka gündemde 
FRANSA'YA giden İbrahim Altınsay'ın, Teknik Direktör Santini ile ön protokol imzaladığı iddia edildi. Bu arada Leeds United'ta forma giyen Avustralyalı golcü Viduka'nın da gündemde olduğu açıklandı. Orman ve ekibinin, Gaziantepsporlu İbrahim Toraman için Celal Doğan'dan üç gün süre aldığı bildirilirken, Zago ve Cordoba'nın gönderileceği öğrenildi. 

Keçeci turda 
BEŞİKTAŞ'TA Olağanüstü Kongre'ye sayılı günler kala adaylardan Affan Keçeci, yaklaşık bin kişinin katıldığı kokteylde üyelerin isteklerine kulak vererek, nabız yokladı. Keçeci, Beşiktaş Üniversitesi'ni kurmak istediklerini dile getirip, "Her zaman şeffaf bir yönetim olacağız. Seçilirsem Le Guen'i getireceğim. Ayrıca beş yıldız da transfer edeceğiz" sözü verdi. 

Değişim rüzg rı 
ÇALIŞMALARINI yoğun bir şekilde sürdüren Erol Kaynar'ın, seçimi kazanması durumunda takımda önemli değişiklikler yapacağı öğrenildi. Kaynar'ın mevcut kadroda olan yabancılardan en az ikisini göndereceği iddia edildi. Mısırlı Muhammed Zidane'nin işini bitiren Kaynar'ın Türkiye'ye gelmek istemediğini açıklayan Yıldıray Baştürk'ü de iknaya çalıştığı öğrenildi. 



</TEXT>
</DOC>
