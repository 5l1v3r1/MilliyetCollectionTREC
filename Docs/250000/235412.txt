<DOC>
<DOCNO> 235412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/28/ekonomi/eko07.html </URL>
<DATE> 2004/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
'300 kamu tesisi turizme açılacak 
</HEADLINE>
<TEXT>


ABDULLAH KARAKUŞ Köln 

Başbakan Recep Tayyip Erdoğan, kamu tesislerini turistik tesis yapacaklarını söyledi. Almanya'da Türk vatandaşlarına konuşan Erdoğan, kamu kaynaklarının israf edilme döneminin bittiğini belirterek, "300 kamu tesisi turistik tesis oluyor. Kaynak istiyorduk bulduk" dedi. 
Almanya'da yaşayan Türk vatandaşlarına bir spor salonunda seslenen Erdoğan, Almanya'dan Türkiye'ye daha çok turist gelmesi gerektiğini vurguladı. Şimdiden turistik tesislerde doluluk oranının yüzde 80'i bulduğunu belirten Erdoğan, "Mevsiminde full olacak. Geçen yıl Almanya'dan gelen turist sayısı 3.5 milyondu. Her biriniz bunun için Türkiye'nin elçisi olmalısınız" dedi. 

Borç yiğidin kamçısı 
Borçlanmadan korkmadıklarını belirten Erdoğan, "Borç yiğidin kamçısıdır. Eğer yiğit olmazsa bu olmaz. Hedef, borçlanmada maliyeti düşürmek. Geçen yıl bunun çok fazlasını gördük. Artık israf son bulacak" diye konuştu. 
Kabuğuna çekilen değil dünyaya açılan bir Türkiye hedeflediklerini belirten Erdoğan, işadamlarıyla 66 ayrı ülkeye gittiğini vurguladı. Erdoğan, "Her ülkeyle ticari ilişkimizi arttırmak istiyoruz" dedi. 


</TEXT>
</DOC>
