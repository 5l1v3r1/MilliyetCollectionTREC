<DOC>
<DOCNO> 223894 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/20/ekonomi/eko03.html </URL>
<DATE> 2004/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Otoda 8.5 milyar dolar hedefi 
</HEADLINE>
<TEXT>

   Geçen yıl 7.2 milyar dolarlık ihracat gerçekleştiren otomotiv sektörü 2004'te bu rakamı 8.5 milyar dolara çıkartmayı ve istihdamı yüzde 15 artırmayı hedefliyor 
      EKONOMİ SERVİSİ 
   
   Otomotiv Sanayii Derneği OSD Başkanı Turgay Durak geçen yıl 530 bin araç üreterek, 7.2 milyar dolarlık ihracat yapan sektörün 2004 hedeflerinin çok yükseklerde olduğunu söyledi. 
   OSD'nin Başkanlığı'nı 15 yıl yaptıktan sonra geçen ay bu görevinden ayrılan Ali İhsan İlkbahar'ın yaptığı hizmetlere teşekkür etmek amacıyla düzenlenen toplantıda konuşan Durak, "Çalışanlarımız yüzde 15 artacak, üretimimiz 750 bin araç olacak. İhracat hedefimiz 8.5 milyar dolar" dedi. 
   
   'Yeni projeler almak önemli' 
   Son beş yılda ihracatta yedincilikten, ikinciliğe çıkan sektörün önünde, 2005 ve 2006'da yıllık 1 milyon adet üretim ve 10 milyar dolarlık ihracat hedefinin bulunduğuna işaret eden Durak, bu hedefi yakaladıktan sonra sürdürmenin yeni araç projelerinin alınmasına bağlı olduğunu vurguladı. 
   Durak, rakip ülkelerle rekabette öne geçmek için ürün geliştirme, üretim yatırımı ve üretim maliyetlerini daha ucuza sağlamanın önemli olduğunu ifade ederek, bunun için araç projesi bazında, ana ve yan sanayinin birlikte ele alındığı, ihracat ve istihdama dayalı teşviğin artırılması talebinde bulunduklarını söyledi. 
   
   'Türk Otomotiv AŞ' gibi olalım    Ali İhsan İlkbahar, OSD'den ayrılırken otomotivcilere, işteki rekabeti bir kenara bırakarak, sektörü "Türk Otomotiv İhracat AŞ" gibi görmeleri ve sorunlara beraber çözüm aramaları tavsiyesinde bulundu. İlkbahar, yıllık 1.5 milyon adetlik üretim ve 1 milyon adetlik ihracat hedefi için sektör örgütlerinin birleşmesi gerektiğini söyledi. 
   İlkbahar, sektör temsilcilerini, işlerini ellerinden aldıkları Avrupa'daki şirketlerin yöneticilerine karşı uyararak, "Ana firmalardan 10 binlik, 20 binlik iş kopartılınca mesele değildi. Ama 500 bin adetlik iş kopartılınca unutmayın Avrupa firmasındaki profesyoneller, sizlere karşı bir antipati besleyebilecekler. Pasif direnişte bulunabilecekler. Bunun hesaba katılması lazım" dedi. 
   
   
</TEXT>
</DOC>
