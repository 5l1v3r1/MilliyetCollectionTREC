<DOC>
<DOCNO> 234623 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/25/son/sondun24.html </URL>
<DATE> 2004/04/25/ </DATE>
<TIME> 01.15 </TIME>
<AUTHOR> Yorum Oku nbsp nbsp Yorum Yaz  </AUTHOR>
<HEADLINE>
Bush, bu yıl da "soykırım" demedi 
</HEADLINE>
<TEXT>

     ABD Başkanı George W. Bush, Ermenilerin sözde soykırımın başladığı tarih olarak kabul ettiği 24 Nisan dolayısıyla yayınladığı açıklamada, bu yıl da ''soykırım'' sözcüğünü kullanmadı. 
     Bush, 24 Nisan açıklamasında, ''Bugün, 20'inci yüzyılın en korkunç trajedilerinden biri olan, Osmanlı İmparatorluğu'nun son döneminde 1,5 milyon Ermeninin göçe zorlanması ve yok edilmesini anıyoruz. Bu korkunç olay, hem Ermenistan'da, hem de Türkiye'de, özgürlük, hoşgörü ve insan hayatının asaletine inananlar için acı kaynağı olmayı sürdürüyor. Ben de, Amerikalılarla birlikte, kaybettikleri hayatların yasını tutan ABD'deki ve bütün dünyadaki Ermeni toplumuna katılıyorum'' ifadelerini kullandı. 
     ''ABD'nin Ermenistan ile kuvvetli bağlarından gurur duyduğunu'' belirten Bush, Ermenistan'ın terörizmle savaşta gösterdiği işbirliğinden duyduğu memnuniyeti dile getirdi. Bush, yönetiminin, Yukarı Karabağ meselesine barışçı çözüm için kararlılığını da sürdürdüğünü kaydetti. 
     Bush, ''Anlayış ve iyi niyeti ilerleterek, özgür milletler, dünyada daha parlak bir gelecek kurulmasına yardım edebilir. Ülkemiz, Ermenistan'ın ABD ve Avrupalı müttefiklerimizle stratejik ilişkiler kurma arayışına yardım ediyor'' dedi. 
     Kuşaklar boyunca Ermeni asıllı Amerikalıların, miras, inanç ve geleneklerini koruyarak, ABD'yi büyük yapan unsurlardan biri olan çeşitliliğini kuvvetlendirdiğini kaydeden Bush, ''Ermenistan ve Türkiye'de, özellikle de Türk-Ermeni Uzlaşma Komisyonu yoluyla, barış ve uzlaşmayı desteklemeye çalışan, Türkiye ve Ermenistan'ı ekonomik, siyasi ve kültürel bağlarını yeniden düzenlemeye çağıran bireyleri tebrik ediyorum. Aynı zamanda Ermeni halkına, bu anma gününde sıcak dilek ve dayanışma ifadelerimi gönderiyorum'' dedi. 
     
</TEXT>
</DOC>
