<DOC>
<DOCNO> 204765 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/27/son/sondun04.html </URL>
<DATE> 2003/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'nin yürselen değeri Metroseksüel 
</HEADLINE>
<TEXT>

     ABD'de kentli, uygar, bakımlı, feminen tarafıyla barışık yeni tür bir erkek yaşam tarzına işaret eden ''metroseksüel'' kelimesi, 2003 yılına damgasını vurdu. 
     ABD basınında geçen yıl yaklaşık bin kez kullanılan ''metroseksüel'' kelimesi, cilt bakımı, manikür yaptıran, kıyafetlerini özenle seçen, saç bakımı için birkaç çeşit ürün kullanan erkeklerin yaşam tarzını ifade ediyor. 
     Metroseksüel, kentli anlamına gelen ''metropoliten'' kelimesinden türetiliyor ve bakımlı olmayı seçen erkeklerin, kaçınılmaz olarak bu bakım ürünlerini bulabilecekleri kentlere yakın yaşamalarına işaret ediyor. Ancak metroseksüel kelimesinin, homoseksüel olmayan erkekleri tanımlamak için kullanıldığı özellikle belirtiliyor. 
     İngiliz futbolcu David Beckham, bakımlı olmayı ve kendisine baktırmayı seven bir kişilik olarak, ''en ünlü metroseksüel'' olarak gösteriliyor. Bu tür yaşam tarzını benimseyen ve basının metroseksüel olarak nitelediği erkekler arasında, Hollywood'un ünlü isimleri Brad Pitt, George Clooney, Mark Wahlberg, Johnny Depp, Jude Law, Ewan McGregor ve kendi mücevherlerini tasarlayan Avustralyalı yüzücü Ian Thorpe bulunuyor. Politikacılar arasında ise ABD'nin eski Başkanı Bill Clinton, metroseksüel olarak niteleniyor. 
     The Washington Post'un köşe yazarı Richard Cohen, bu kelimeyi ABD'de en son keşfedenlerden biri olduğunu belirtirken, kendisinin de cilt bakımı ve manikür yaptırmamasına karşılık, muhtemel bir metroseksüel olduğunu yazdı. 
     Türkiye'yi modernize eden Atatürk'ü de, ''iyi giyinen, kadınların gözdesi bir beyefendi'' olduğu için metroseksüel olarak niteleyen Cohen, eski ABD başkanlarından Ronald Reagan'ı ve ''Hırsızı Yakalamak'' To Catch a Thief filminde çatılardan atlarken pantolonunun pilileri açılmayan aktör Cary Grant'ı da ünlü metroseksüeller arasında saydı. 
     
</TEXT>
</DOC>
