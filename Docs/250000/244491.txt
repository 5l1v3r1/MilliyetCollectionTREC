<DOC>
<DOCNO> 244491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/01/son/sonsiy19.html </URL>
<DATE> 2004/06/01/ </DATE>
<TIME> 19.24 </TIME>
<AUTHOR>  </AUTHOR>
<HEADLINE>
Tohumculuk yasası TBMM'ye sunuldu. 
</HEADLINE>
<TEXT>

     Bitkisel üretimde verim ve kaliteyi yükseltmeyi, tohumluklara kalite güvencesi sağlamayı, tohumluk üretim ve ticareti ile ilgili düzenlemeleri yapmayı ve sektörün yeniden yapılandırılması için gerekli düzenlemeleri almayı öngören Tohumculuk Yasa Tasarısı, TBMM Başkanlığı'na sunuldu. 
     Tasarı, tarla ve bağ-bahçe bitkileri ile orman bitki türleri ve diğer bitki türlerinin çoğaltım materyaline ait çeşitlerini ve genetik durumlarının kayıt altına alınması, tohumlukların üretimi, sertifikasyonu, ticareti, piyasa denetimi ve kurumsal yapılanmalarla ilgili düzenlemeleri içeriyor. 
     Tasarıya göre, Tarım ve Köyişleri Bakanlığı, bitkisel ve tarımsal özelikleri belirlenerek sadece kayıt altına alınan çeşitlere ait tohumlukların üretimine izin verecek. 
     Yurt içinde üretilen, tescil edilen ve üretimine izni verilen tohumlukların sınıflarına göre yetiştirilen ve üretilen tohumluklar, sertifikasyon işlemine tabi tutulacak. 
     Tarla ve laboratuvar kontrolleri yapılarak tohumluk standartlarına uygun olarak sertifikalandırılan tohumluklar, usulüne göre ambalajlanarak etiketlenecek. 
     Yurt içinde sadece kayıt altına alınmış çeşitlere ait tohumlukların ticaretine izin verilecek. Tohumlukların ihraç ve ithali, Tarım ve Köyişleri Bakanlığı'nın iznine tabi olacak. İthal edileceklerde, yurt içi standartlara uygun olma şartı aranacak. 
     Tohumlukları yetiştiren, işleyen ve satışa hazırlayan, dağıtan ve satan gerçek ve tüzel kişiler, Tarım ve Köyişleri Bakanlığı tarafından yetkilendirilecek ve denetlenecek. 
     Kayıt altına alınan çeşitler ile tavsiye listesine yer alan çeşitler, Tarım ve Köyişleri Bakanlığı'nca süreli olarak çıkarılacak bültende ilan edilecek. 
     Zarara neden olan kusurlu tohumluğu üreten, satan, dağıtan, ithal eden veya başka şekilde piyasaya süren gerçek ve tüzel kişiler, meydana gelen zararı tazmin etmekle yükümlü olacak. 
     Dava, zarara uğrayanın zarara uğradığının tespit edilmesinden itibaren 6 ay içinde, her halde zararın meydana gelmesinden itibaren 2 yıl içinde açılacak. 
     
     BAKANLIK YETKİLERİNİ DEVREDEBİLECEK 
     Yetki almadan tohumluk yetiştiren, işleten, satışa hazırlayan, dağıtan veya satan kişi ve kuruluşlara 3 milyar liraya kadar para cezası verilecek. Bu fillerin 1 yıl içine tekrarı halinde, bu kişiler tohumluk ticaretinden men edilecek. 
     Gerekli izni verilmeden ve kontrolleri yapılmadan tohumlukları ithal ve ihraç edenlere 10 milyar liraya para cezası verilecek. 
     İthal edilip ihracat amacıyla üretilen tohumluklarda kayıt altına alma şartı aranmayacak. Ticarete konu olmamak, şahsi ihtiyaç miktarı ile sınırlı kalmak kaydıyla çiftçiler arasında yapılacak tohumluk mübadeleleri ile deneme ve genetik amacıyla kullanılan ve miktarı bakanlıkça belirlenecek tohumluluklar kanun hükümlerinden istisna tutulacak. 
     Bakanlık, gerekli gördüğü hallerde yetkilerini kısmen veya tamamen birliğe, kamu kurum ve kuruluşları, özel hukuk tüzel kişiliklerine, üniversitelere, şartları belirlenmek kaydıyla süreli veya süresiz olarak devredebilecek. 
     
     ALT BİRLİKLER KURULACAK 
     Tohumculukla ilgili alt birlikler kurulacak. Bu alanda faaliyet gösteren gerçek veya tüzel kişiler, faaliyet konularına göre alt birliklere üye olmak zorunda kalacak. 
     Alt birlikler arasında işbirliği ve dayanışmayı temin etmek, tohumculuk sektörünün geliştirilmesini ve sektörde faaliyet gösterenler arasında mesleki dayanışmayı sağlamak ve mevzuata göre verilen görevleri yerine getirmek amacıyla alt birlikler, Türkiye Tohumculuk Birliği'ni kuracak. 
     Alt birlikler, kendi üyeleri arasından 2 yıl için seçecekleri konu uzmanı en az ikişer temsilciden Hakem Kurulu oluşturacak. 
     Bakanlık, alt birlik ve birliğin organlarını idari ve mali yönden gözetim ve denetim hakkına sahip olacak. 
     
</TEXT>
</DOC>
