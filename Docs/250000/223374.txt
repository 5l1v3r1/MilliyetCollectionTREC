<DOC>
<DOCNO> 223374 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/18/son/sondun03.html </URL>
<DATE> 2004/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Kosova'daki çatışmalarda ölü sayısı 14'e yükseldi... 
</HEADLINE>
<TEXT>

     İbrahim Arslan bildiriyor 

Kosova'nın birçok bölgesinde Arnavutlar ile Sırplar arasında çıkan çatışmada ölenlerin sayısının 14'e çıktığı, yaralı sayısının da 400'ü geçtiği bildiriliyor. 
     Yaralılar arasında, BM Polis Gücü UNMİK ve Kosova Barış Gücü KFOR mensuplarının da bulunduğu öğrenildi. 
     Gösterilerin düzenlendiği yerlerde çok sayıda evin ateşe verildiği, Vitina'da bir Sırp kilisesinin bombalandığı, Yakova kentinde Ortodoks kilisesine saldırmak isteyen göstericiler ile KFOR mensupları arasında çatışma çıktığı bildirildi. 
     Kosova'nın başkenti Priştine'de gösteriler gece de devam etti. 
     Priştine'nin Ulpiyana semtinde Sırpların oturdukları binalara göstericiler saldırdı, binaların önündeki UNMİK'e ait birkaç cip ateşe verildi. 
     Gösteriler sırasında, BM bayrağının yakıldığı, UNMİK araçlarının ateşe verildiği görüldü. 
     Priştine'de uluslararası yönetime ait binalarda güvenlik önlemlerinin artırıldığı, yollarda KFOR ve UNMİK polisinin devriye gezdiği ve kent içi ve dışında kontrolleri artırdıkları gözleniyor. 
     
     SOKAĞA ÇIKMA YASAĞI 
     Bu arada, BM Kosova Geçici Misyonu UNMİK Başkanı Harri Holkeri'nin dün gece, Kosovalı yöneticiler, büyük partilerin liderleri ve ABD, İngiltere, Fransa, Almanya ve İtalya'nın Kosova'daki diplomatik temsilcileriyle yaptığı olağanüstü toplantıda, durumun ağır olduğu merkezlerde sokağa çıkma yasağının uygulanması kararlaştırıldı. 
     Bu karardan sonra, Mitrovitsa, Liplan, Gilan ve Vitina belediyelerinde sokağa çıkma yasağı dün geceden başlayarak yürürlüğe kondu. 
     Toplantıda, protesto gösterilerine son verilmesi, yollardan barikatların kaldırılması ve halkın soğukkanlı ve sağduyulu davranması istendi ve Kosova'daki düzenin sağlanmasından güvenlik güçlerinin sorumlu olduğuna dikkat çekildi. 
     Sokağa çıkma yasağının uygulandığı merkezlerde ise tansiyonun düştüğü bildiriliyor. 
     Kosova'da, Arnavutlar ile Sırplar arasındaki çatışmalar, Sırpların kovaladığı 3 çocuğun İbre nehrinde boğulmasından sonra yoğunlaşmıştı. 
     
     PRİŞTİNE'DE 7 UNMİK ARACI HAVAYA UÇURULDU 
     Priştine'de dün gece ardı ardına meydana gelen şiddetli patlamalarda, UNMİK'e ait 7 araç havaya uçuruldu. 
     Patlamalar sonucu, Priştine Üniversitesi Rektörlük binası önünde parketmiş 3 cip, rektörlük binasının arkasındaki bitmemiş Sırp kilisesi yanında ve Ulpiyana semtinde 2'şer UNMİK cipi olmak üzere toplam 7 UNMİK aracı havaya uçuruldu. 
     
</TEXT>
</DOC>
