<DOC>
<DOCNO> 206927 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/07/siyaset/siy04.html </URL>
<DATE> 2004/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İki eski MHP'li milletvekili rüşvet skandalında... 
</HEADLINE>
<TEXT>
   Ver rüşvetleri çıkar yönetmeliği 
   Traktör kabini üreten firma, zorunlu kabin yönetmeliği çıkarılması için milletvekillerine 1.5 milyon dolar rüşvet teklif etti. İki eski MHP'li milletvekili hakkında soruşturma açıldı 
   Türker Karapınar 

   
   DGM Savcısı Ömer Süha Aldan'ın 12 Aralık'ta hazırladığı bir iddianame, 57. hükümet döneminde traktör kabini üreticisi iki kardeşin, milletvekillerine 1.5 milyon dolar rüşvet teklif edip yönetmelik çıkarmak için yol açtıkları skandalı gözler önüne serdi. Sekiz kişi hakkında "çete" suçlamasıyla dava açarak 21 yıla kadar ağır hapis cezasıyla yargılanmalarını isteyen Aldan, rüşvet aldığı iddia edilen eski MHP'liler Mehmet Gül ve İlhami Yılmaz hakkında da soruşturma başlattı. 
   
   MHP İl Başkanı devrede    İddianameye göre, Eskişehir'de traktör kabini imal eden Hisarlar şirketinin sahipleri Fazlı ve Raşit Türker, "Yönetmelik değişikliğiyle traktörlere AB standardında kabin takılmasını zorunlu haline getirirsek satışlar artar" düşüncesiyle Yüksel Sarı'dan yardım istedi. Türkiye'deki 600 bin traktörün her biri için 700 dolarlık kabin satmayı hedefleyen Türker kardeşler, koalisyon hükümeti milletvekillerine dağıtılmak üzere 1 milyon 400 bin dolar ayırdı. Türker kardeşler Sarı'ya paranın 70 bin dolarını nakit, kalan miktarını da birer adedi 430 bin ve 400 bin, 10 adedi de 50 bin dolar bedelli senet tanzim ederek elden teslim etti. 
   16 Ağustos 2002'de yürürlüğe giren, "Tekerlekli Tarım ve Orman Traktörlerinin Devrilmesi Sonucu Can Güvenliğinin Korunmasına" ilişkin yönetmelikte tüm traktörler yerine sadece trafiğe yeni çıkan traktörlerde kabin takılması zorunluluğu getirildi. Türker kardeşler bunun üzerine Sarı'ya tanzim ettikleri senet bedellerini ödemedi. Sarı, parayı isteyince Türker kardeşler kalan senetleri almak için Ali İhsan Uslukol'la temasa geçti. 
   Uslukol da, Eskişehir'de çek ve senet tahsilatı yaptığı belirtilen Numan Meşe, Hüsnü Atakangil, Mehmet Yıldız, Tayfun Özsağım ve Mehmet Nadir Şen'e, Sarı'yı kaçırttı. Uslukol'a ait villada tutulan Sarı, eski Ülkü Ocakları Genel Başkanı Atilla Kaya ile yapılan görüşme sonrası Eskişehir'de serbest bırakıldı. 
   9 Kasım'da tutuklanan beş sanık ve 8 Kasım'da tutuklanan Uslukol ile Türker kardeşler hakkında 21 yıla kadar hapis cezaları istendi. Başsavcılık, Gül ve Yılmaz hakkında da soruşturma başlattı. Soruşturmanın Ankara Başsavcılığı'na gönderilebileceği belirtildi. Yılmaz, rüşvet aldığı yönündeki sorulara "Ben öyle bir şey hatırlamıyorum. Rüşvet almak mı Allah korusun" yanıtını verdi. 
   
   Gül İlk defa duyuyorum    Eski MHP İstanbul Milletvekili Mehmet Gül de iddiaları yalanladı. 
   Gül şöyle konuştu "Benim öyle birşeyle ilgim olmaz. Ben o sanıkları tanımıyorum. İlk defa duyduğum bir olay. Adımı böyle birşeye belgelenmeden koyarsanız dava açarım. Ortada çıkmamış bir yönetmelik var. Burada benim ismimi kullanıyorlar. Her kimse bunu iddia eden adamlar, namussuz, şerefsiz insanlardır." 
   
   
   
   
</TEXT>
</DOC>
