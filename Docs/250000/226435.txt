<DOC>
<DOCNO> 226435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/29/dunya/adun.html </URL>
<DATE> 2004/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Washington'a SOS 
</HEADLINE>
<TEXT>

   Dışişleri Bakanı Gül, dörtlü Kıbrıs zirvesinden önce Powell'ı arayarak Türkiye'nin 'olmazsa olmazları' konusunda AB'ye baskı yapmasını istedi. Başbakan Erdoğan da Bush'u arayacak 
      UTKU ÇAKIRÖZER Bürgenstock 

   
   İsviçre'nin Bürgenstock kasabasında Kıbrıs görüşmeleri sürerken, Başbakan Recep Tayyip Erdoğan ve Dışişleri Bakanı Abdullah Gül, hafta sonu telefon diplomasisiyle Türkiye'ye destek aradı. Gül'ün destek istediği ABD Dışişleri Bakanı Powell, Türk tarafının hassasiyetlerini haklı bulduklarını söyledi, destek sözü verdi. 
   Dışişleri Bakanı Abdullah Gül, önceki gün ABD Dışişleri Bakanı Colin Powell'la telefonda görüşerek, Türk tarafının "olmazsa olmaz"larına ilişkin ABD'nin etkin desteğini beklediklerini söyledi. Bu konuda AB dışişleri bakanlarıyla konuşma sözü veren Powell, Türk tarafının, varılacak anlaşmaya hukuki koruma sağlanması ve iki kesimlilik konusundaki hassasiyetlerini haklı bulduklarını belirtti. BM Genel Sekreteri Annan ve İngiltere Dışişleri Bakanı Jack Straw'la görüşeceğini de anlatan ABD Dışişleri Bakanı, Türk tarafının kararlı tutumuna Rumların da yanıt vermesi için uğraşacaklarını ifade etti. 
   Başbakan Erdoğan da önceki gün AB Dönem Başkanı ve İrlanda Başbakanı Bertie Ahern'e, Rumlar'ın açacağı tazminat davalarında yeni Birleşik Kıbrıs Cumhuriyeti'nin muhatap olması gerekliliğini anlattı. Başbakan Erdoğan, dün Ankara'da yerel seçimler için oyunu kullandığı sırada yaptığı açıklamada, pazartesi bugün ABD Başkanı George Bush, Almanya Başbakanı Gerhard Schröder ve Fransa Cumhurbaşkanı Jacques Chirac ile de görüşüp destek isteyeceğini söyledi. 
   
   Denktaş'sız ilk zirve 
   Annan'ın bugün taraflarla yapacağı toplantının başında dünya basınına toplu bir görüntü verilmesinin planlandığı öğrenildi. İsviçre'ye gelme fikrini son ana kadar değiştirmemesi durumunda, adı Kıbrıs davasıyla birlikte anılan KKTC Cumhurbaşkanı Rauf Denktaş, 30 yıldan bu yana ilk kez bir Kıbrıs zirvesinde fotoğraf karesinde bulunan aktörler arasında yer almamış olacak. 
   
   
   
   
</TEXT>
</DOC>
