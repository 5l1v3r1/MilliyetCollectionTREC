<DOC>
<DOCNO> 235817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/29/son/sondun16.html </URL>
<DATE> 2004/04/29/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Dünya basını Kıbrıslı Türkler ödüllendiriliyor... 
</HEADLINE>
<TEXT>

     Dünya basınının Kıbrıs gündemi sürüyor... Avrupa Birliği'nin Kıbrıslı Türklere uygulanan ekonomik ambargoyu hafifletmek için aldığı karar, dünya basında "Kıbrıslı Türkler ödüllendiriliyor" şeklinde yorumlanırken Yunan tarafının yoğun bir baskı altında kaldığı da belirtildi. Bu arada Avrupa Komisyonu'nun Kuzey Kıbrıs'ta daha büyük bir rol oynayacağına da dikkat çekiliyor. 
     
     İNDEPENDENT DENKTAŞ'A MEYDAN OKUYAN KIBRISLI TÜRKLERE ÖDÜL 

     İngiliz The İndependent gazetesi, Brüksel'de AB temsilcilerinin vardıkları uzlaşının sayesinde Kıbrıslı Türklerin 30 yıllık ekonomik izolasyondan kurtularak "soğuktan" çıktığını belirtti. Yunan tarafının sınırlamaların hafifletilmesi amacıyla büyük bir baskı altında tutulduğunu ifade eden gazete, "Anlaşma, birleşmeye karşı çıkan liderleri Rauf Denktaş'a meydan okuyan Kıbrıslı Türklere bir ödül olarak değerlendirildi" yorumunu yaptı. 
     Brüksel'de yapılan görüşmelerde İngiltere ve Danimarka dahil olmak üzere, AB ülkelerinin büyük baskı yaptığını kaydeden gazete, "Ancak, AB'nin KKTC'nin tanınması için çaba göstermesi olasılığı, az çünkü adanın birleşik bir ülke olmasını istiyor" diye yazdı. 
     
     FİNANCİAL TİMES KOMİSYON KUZEY KIBRIS'TA BÜYÜK ROL 

     OYNAYACAK Financial Times gazetesi, Brüksel'de AB temsilcilerinin Kuzey Kıbrıs'a yardımcı olmak için hızlı bir biçimde bir ulaşıya vardığını belirterek önlemlerin AB Konseyi'nce onaylanmasından sonra Avrupa Komisyonunun önlemlerin uygulanmasında ve Kuzey Kıbrıs'ta çok daha büyük bir rol oynayacağını kaydetti. Gazete, "Yunanistan'ın Komisyonun rolüne olan itirazları, Rumlara danışılması konusunda mutabakata varılıncaya kadar sürdü" diye yazdı. 
     
     EL CEZİRE KIBRISLI TÜRKLERE ÖDÜL 

     İslam dünyasının CNN'i olarak adlandırılan El Cezire televizyonu da AB'nin KKTC'ye uygulanan 30 yıllık ekonomik ambargoyu yumuşatmayı amaçlayan yeni bir ticaret politikası konusunda anlaşmaya vardığını belirtti. "Karar, geçen hafta bölünmüş adayı birleştirmeyi amaçlayan BM barış planını desteklemek için oy kullanmalarına karşın izole olmaya devam edecek Kıbrıslı Türklere ödül olarak görülecek" yorumunu yaptı. 
     
     İHT KUZEY KIBRIS EKONOMİSİ GELİŞTİRİLECEK 

     İnternational Herald Tribune de, Brüksel'de varılan anlaşmayı Kıbrıslı Türkleri ödüllendirme olarak değerlendirdi. Anlaşma sayesinde Kuzey Kıbrıs'ta üretilen ancak şimdiye kadar ciddi sınırlamalara tabi tutulan malların yeşıl hattın üzerinden tüm AB'ye ihraç edilebileceğini belirten gazete, AB'nin Kuzey Kıbrıs ekonomisini geliştirmek için 259 milyon euroluk bir kredi dahil olmak üzere, yeni önlemler alacağına dikkat çekti. 
     Gazete, Rum lideri Tasos Papadopulos'un AB'nin eleştirilerini frenlemeye yönelik son bir çaba ile Türkiye'nin AB üyeliğini bloke etmeme sözünü tutacağını söylediğini kaydetti. 
     
</TEXT>
</DOC>
