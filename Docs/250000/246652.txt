<DOC>
<DOCNO> 246652 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/09/son/sonyas07.html </URL>
<DATE> 2004/06/09/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Boşanan çift birlikte yaşarsa, boşanma kararı bozulacak .. 
</HEADLINE>
<TEXT>

     Yargıtay, birlikte yaşamaya devam eden çiftin, boşanma kararının bozulması gerektiğine hükmetti. 
     AA muhabirinin aldığı bilgiye göre, bir erkek, eşinden boşanmak için dava açtı. 
     Ayvalık Asliye Hukuk Mahkemesi, çiftin boşanmasına karar verdi. Karar, davacı tarafından temyiz edildi. 
     Temyiz istemini görüşen Yargıtay 2. Hukuk Dairesi, yerel mahkemenin kararını bozdu. 
     Bozma gerekçesinde, yerel mahkemenin çiftin boşanmasına karar verdiği, ancak mahkeme kararının 2 yılı aşkın süre davacı tarafından tebliğe çıkarılmadığı belirtildi. 
     Tarafların boşanma kararından sonra birlikte yaşamaya devam ettiklerine işaret edilen gerekçede, temyiz dilekçesine eklenen nüfus kaydından da çiftin bu birlikteliğinden ikiz çocukları olduğunun anlaşıldığı kaydedildi. 
     Gerekçede, şu görüşlere yer verildi 
     ''Çiftin bu süre zarfında evlilik birliğini sürdürmeleri karşısında, hakim önündeki boşanma beyanlarının serbest bir irade ürünü olduğundan söz edilemeyeceği gibi, boşanma kararından sonra birlikte yaşamaları karşısında geçmiş hadiselerin de karşılıklı olarak affedilmiş sanılması gerekmektedir. Gerçekleşen bu durum karşısında davanın reddine karar verilmek üzere hükmün bozulması yönüne gidilmiştir.'' 
     
</TEXT>
</DOC>
