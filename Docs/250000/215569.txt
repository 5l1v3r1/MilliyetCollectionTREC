<DOC>
<DOCNO> 215569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/16/son/sontur49.html </URL>
<DATE> 2004/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalya polisi "cinsel taciz" alarmına geçti 
</HEADLINE>
<TEXT>

     Antalya'da son bir hafta içerisinde üç çocuğun cinsel tacize uğradığı yönünde gelen şikayetler üzerine polis, Uncalı bölgesinde alarma geçti. 
     Geçen hafta iki çocuğun tacize, dün de Konyaaltı semtindeki Uncalı Mahallesi'nde oturan E.T adlı 6 yaşındaki çocuğun, tanımadığı birisi tarafından kandırılarak, portakal bahçesine götürüldüğü ve burada tecavüze uğradığının ailesi tarafından polise bildirilmesi üzerine, Antalya Emniyet Müdürlüğü'nce bölgede geniş çaplı araştırma başlatıldı. 
     Emniyet Müdürlüğü, Önleyici Hizmetler, Asayiş ve İstihbarat ile Çevik Kuvvet Şube Müdürlüğü'nün köpekli timlerinden oluşan resmi ve sivil yaklaşık 100 kişilik ekip, eşkale uygun birinin görüldüğünün ihbarı üzerine bölgeyi çember içine alarak, robot resmi çizilen 20-25 yaşlarındaki saldırganı bulmaya çalışıyor. 
     
     KİMLİK BELİRLENDİ İDDİASI 
     Sabah saatlerinde polisin yoğun aramaları sonucu, eşkale uyduğu belirtilen bir kişi gözlem altına alınarak, Fatih Polis Merkezi'ne getirildi. Yapılan araştırmada bu kişinin olayla ilgisinin olmadığı anlaşılırken, ekipler zaman zaman robot resim yardımıyla şüpheli gördükleri bazı kişilerin ifadelerine de başvuruyor. Bu arada, bölgede sürdürülen geniş istihbarat çalışması sırasında bazı kişilerin verilen eşkale uygun zanlıyı daha önce bölgede gördüklerini ve tanıdıklarını söylemeleri üzerine bazı isimler üzerinde yoğunlaşıldığı öğrenildi. 
     
     ARANIRKEN BİR EVDE GİZLENDİ ŞÜPHESİ 
     Öte yandan bölgede sürdürülen aramalar sırasında Uncalı Mahallesi'ndeki Çağdaş Apartmanı'nda oturan bir kadın polise başvurdu. Kadın, birkaç gündür kaldığı Alanya'dan bu sabah döndüğünde banyosundaki havalandırma boşluğunun kırıldığını görerek evine hırsız girdiğini zannettiğini, ancak evden hiçbir şeyin çalınmadığını bildirdi. 
     Bölgede bulunan ekipler banyoda inceleme yaparken, evden hiçbir şeyin çalınmaması ve kan izlerinin görülmesi nedeniyle aranan zanlının kaçarken, havalandırma boşluğunu kırarak eve girmiş ve bir süre burada gizlenmiş olabileceği şüphesini taşıyorlar. 
     
     OLAY SAYISI 4'E ÇIKTI 
     Bazı polis yetkilileri, gerçekleştirdiği tecavüz ve taciz olayları sonucu kimliği kesin olarak belirlenmeye ve yakalanmaya çalışılan zanlının, bir olaya daha karıştığının tespit edildiğini bildirdiler. 
     Zanlının cumartesi günü yine aynı bölgede gerçekleştiği tahmin edilen taciz olayında mağdurun, ismi açıklanmayan bir ilköğretim okulu öğrencisi olduğu bildirilirken, mağdur çocuğunun ailesinin polise şikayette bulunmasının sağlanmaya çalışıldığı öğrenildi. 
     
</TEXT>
</DOC>
