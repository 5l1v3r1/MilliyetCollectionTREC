<DOC>
<DOCNO> 235190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/son/sondun43.html </URL>
<DATE> 2004/04/27/ </DATE>
<TIME> 19.13 </TIME>
<AUTHOR>  </AUTHOR>
<HEADLINE>
Papadopulos "Kalıcı, işler ve adil bir çözüm arzuluyoruz" 
</HEADLINE>
<TEXT>

     Kıbrıs Rum Yönetimi lideri Tasos Papadopulos, ''Kıbrıs sorunu için, kalıcı, adil ve işler bir çözüm arzuladıklarını'' söyledi. 
     Çalışma ziyareti için Atina'ya gelen Papadopulos, Elefteros Venizelos havaalanında gazetecilere, ziyaretinin amacının, Yunanlı yetkililerle Kıbrıs'taki son gelişmeleri değerlendirmek ve bundan sonra izlenecek strateji için görüş alışverişinde bulunmak olduğunu bildirdi. 
     Papadopulos, gazetecilerin yeni bir çözüm planı bekleyip beklemediklerine ilişkin soruları üzerine, ''Bu bize bağlı değil. Biz, iki toplumun sürtüşme ve gerginliğe yer vermeyecek bir biçimde birarada yaşayabileceği iki bölgeli ve iki toplumlu, kalıcı, adil ve işler bir çözüm arzuluyoruz'' dedi. 
     Başbakan Kostas Simitis döneminde Atina ile AB arasında Rum kesiminin AB üyeliğine alınması karşılığında önerilen çözüm planını kabulü için gizli bir anlaşma yapılmış olduğu iddialarını konu alan soruları da yanıtlayan Papadopulos, bu söylentilerin asılsız olduğunu kaydetti. 
     Rum kesiminin AB'ye girişine ilişkin kararın 1999 yılında Helsinki zirvesinde alındığını, Annan planının ise 2002 yılında gündeme geldiğini hatırlatan Papadopulos, ''Böyle bir anlaşma olamaz'' diye konuştu. 
     Papadopulos, yarın Başbakan Kostas Karamanlis ve anamuhalefet partisi PASOK'un lideri Yorgo Papandreu ile biraraya gelecek. 
     
</TEXT>
</DOC>
