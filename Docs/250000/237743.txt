<DOC>
<DOCNO> 237743 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/son/sondun26.html </URL>
<DATE> 2004/05/06/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
FBI'ın Kerry raporu Radikaller arasında bir ılımlı... 
</HEADLINE>
<TEXT>

     Amerikan Federal Soruşturma Bürosu'nun FBI , 1970'lerde savaş karşıtı gruplardan birinin lideri olan Demokrat Parti başkan adayı Senatör John Kerry'yi, ''radikaller arasında bir ılımlı'' olarak nitelediği belirtildi. 
     AP'nin Haberalma Özgürlüğü Yasası'na dayanarak yaptığı başvuru üzerine FBI, Kerry'nin liderlerinden biri olduğu ''Savaşa Karşı Vietnam Gazileri'' grubuyla ilgili 4 yıllık soruşturmayı içeren 9 bin sayfadan fazla belgeyi açıkladı. 
     Kerry'nin yardımıyla Nisan 1971'de düzenlenen bir mitingle ilgili FBI raporunda, madalyalı Vietnam gazisi Kerry'nin, örgütteki diğer liderleri gölgede bırakan savaş kahramanı olduğu kaydediliyor. 
     Raporda, diğer liderlerden daha popüler olan Kerry'nin, ''rahat ve iyi bir konuşmacı, sakin ve ılımlı'' bir kişiliğe sahip olduğu belirtiliyor. 
     FBI'ın 1971'in başından itibaren izlediği grubu, grubun yasadışı faaliyetlere girişmeye başladığı haberleri üzerine Ağustos'ta ''fiilen soruşturma'' altına aldığı ve yıl sonunda gruptan ayrılan Kerry'nin, diğer üyeler gibi şiddet içeren eylemler ve planlara dahil olmakla suçlanmadığı kaydedildi. 
     Seçim kampanyası için dün Los Angeles'de bulunan Kerry ise belgelerin yayınlanmasını memnuniyetle karşıladı. Kerry, ''Büyük bir şey. İsteyenin bu belgeleri dikkatle incelemesinden memnun olurum. Savaş karşıtı eylemlerimden büyük gurur duyuyorum. Richard Nixon'a karşı çıktığım için gururluyum. Biliyorsunuz, ben de bu belgelerin açıklanmasını istemiştim, dolayısıyla mutluyum'' dedi. 
     Nixon, savaş sırasında ABD başkanıydı ve yardımcıları, gruptan ayrıldıktan sonra senato seçimlerine giren Kerry'yi gözden düşürmek için kampanya yürütmüşlerdi. 
     
</TEXT>
</DOC>
