<DOC>
<DOCNO> 211170 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/26/spor/ysenay.html </URL>
<DATE> 2004/01/26/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
Lotarya sonuç 
</HEADLINE>
<TEXT>

   
   Fenerbahçe, Güngören Mimar Yahya Baş Stadı'nda futbol olarak yine sıkıntılı görüntülerde oynayan taraftı... 
   Dertler içinde yüzen İstanbulspor, niçin rakibinden çok daha iç açıcı paslaşma düzenini kolayca gündemde tutuyor da, Fenerbahçe milyon dolarlık formalılarla sahada gezinir gibi bir oyun tutarsızlığının içinde sıkışıp, kalıyordu. Çünkü Sarı - Lacivertli ekip, sahada İstanbulspor'dan daha atik, daha düşünceli ve de ayak tekniği yüksek bir pas yüceliğine hiç erişemiyordu da ondan... Tuncay iyi niyetli koşuşmalarıyla belki takdir topluyor ama, insan ayağındaki en rahat topları dahi rakibe postalarsa, o takımın orta alanda "paslaşma çiçekleri" yeşerir mi ki Selçuk, İstanbulspor'un parasız pulsuz uğraşlarına karşıt anlı şanlı bir Fenerbahçe profesyoneli ama, orta sahada amaçlarında ne ofansif, ne de defansif hareketlerle oyuna ağırlık koyabiliyor. Bu kalitesiz futboluyla Selçuk'a niçin 90 dakika tahammül etti Daum, merak ederim... Aurelio da, küçük düşüncelerle kısa paslara girip, gol bölgelerine uzun ve can alıcı toplar çıkaramayınca doğal olarak, koskoca bir "orta alan özürü" sarıp sarmalıyor Fenerbahçe'yi... 
   Ama Hooijdonk, Nobre dediğimiz an, orda duralım işte... Hooijdonk her topa vücudunun her bölgesiyle dokunuyor ve de en doğru hareketi yapıyor... Neden Çünkü top kendisine gelmeden kime pas yapacağını sürekli düşünüyor... Böylece hem fiziğini, hem kafasını ona göre hazırlıyor... Yoksa 34'lük bir futbolcu, zeka ve tekniğini böylesine ustaca kullanmasa, arkasında oynayan "20'lik - 25'lik" takım arkadaşlarına taş çıkartırcasına gösteri yapabilir mi Nobre de önüne bilinçli orta alan pasları alamadığı için şanssızdı dün... Yoksa topla olan teknik ilişkileri ve de boş alanlara çıkarak kendisine geniş koşu kulvarı yaratma ustalıklarına hiç laf edilemez... 
   İstanbulspor sıkıntı ve üzüntülerin takımı sanki... Kaderi biraz da adını taşıdığı tarihi şehrin perişan haline benziyor... Yoklar içinde kıvranmasına rağmen oynadıkları futbolun bütünü, Fenerbahçe'ye fark atacak kadar canlı, planlı ve ünlü rakibini korkutucu gol pozisyonları yakalayacak kadar açık ve net bir anlatımıyla donanımlıydı... Kısacası Luciano'nun ilk yarıda gelen "lotarya golü"ne İstanbulsporlular ne denli üzüldülerse, Fenerbahçe'nin de o kadar sevinmesi gerekir dünkü üç puan adına... 
   
      
</TEXT>
</DOC>
