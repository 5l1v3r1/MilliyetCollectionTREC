<DOC>
<DOCNO> 242023 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/22/son/sonyas02.html </URL>
<DATE> 2004/05/22/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Paula Abdul, manikür yaptırırken parmağından oluyordu 
</HEADLINE>
<TEXT>

     Ünlü şarkıcı Paula Abdul, güzelleşmeye çalışırken neredeyse parmağından oluyordu. Bir güzellik salonunda manikür yaptırırken parmağında enfeksiyon oluşan Abdul, salonu mahkemeye vermeye hazırlanıyor. 
     Internetteki ''imdb'' sitesinin haberine göre, California'da bir güzellik salonuna giden Abdul'un işlem sırasında manikürcünün hatası yüzünden parmağı kanamaya başladı. Çığlıklar atmaya ve ağlamaya başlayan sanatçı, zorlukla sakinleştirildi ve parmağı sarılarak salondan ayrıldı. 
     Bir süre sonra Abdul'un parmağındaki ağrılar arttı ve sanatçı Los Angeles'taki Cedar's Sinai Hastanesi'ne gitti. Parmağında enfeksiyon oluşan Abdul'un, burada yapılan operasyonla tırnağı çekildi. Şarkıcının bir süre daha tedavisine devam edileceği ve özel bir sargıyla dolaşması gerektiği kaydedildi. 
     Parmağındaki enfeksiyonun ilerlemesinden halen korkan sanatçı, bir televizyon şovunda çektiği sıkıntıları güzellik salonuna ödetmeye hazırlandığını kaydetti. Abdul, dilekçesini bu hafta vererek yargı sürecini başlatacağını ifade etti. 
     Güzellik salonunun müdürü ise Abdul'un parmağındaki enfeksiyonun kendi hataları olmadığını iddia etti. Sanatçının salona geldiğinde zaten bu sorunu yaşadığını savunan yetkili, ''Parmağındaki yarayı gördük ve onu uyarmak için aradık. Çünkü, kendisi çok sevdiğimiz bir müşterimizdir. Ancak, iddia ettiği dönemde bize hiç uğramadı. Yara eskiydi'' açıklamasında bulundu. 
     Uzun süredir sahnelerden uzak kalan Paula Abdul, 1980'li yıllarda müzik dünyasında fırtına gibi esiyordu. Abdul, Fox TV'de yayınlanan ve Türkiye'deki ''Popstar'' yarışmasına benzeyen ''American Idol'' adlı programın jürisinde görev yapıyor. 
     
</TEXT>
</DOC>
