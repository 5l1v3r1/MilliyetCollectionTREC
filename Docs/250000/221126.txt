<DOC>
<DOCNO> 221126 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/10/siyaset/siy03.html </URL>
<DATE> 2004/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Öcalan'dan PKK'yı dağıtma sözü... 
</HEADLINE>
<TEXT>

   ABD'lilerle Kuzey Irak'ta 4 kez görüşen Osman Öcalan'ın, "Bizi Norveç'e yerleştirin, örgüt bitsin" dediği öğrenildi... 
      NAMIK DURUKAN Ankara 

   
   PKK KADEK'in devamı olan KONGRA GEL'de Ağustos 2003'ten itibaren yaşanan bölünmenin örgütün dağıtılmasını isteyen reformcu grupla, buna direnen muhafazak r kanadın mücadelesinden kaynaklandığı belirtildi. Osman Öcalan'ın Kuzey Irak'ta görüştüğü ABD'lilere birtakım güvencelerle örgütü dağıtma sözü verdiği de öne sürüldü. 
   Kaynaklar, ABD'nin PKK'yı silahsızlandırmak amacıyla Öcalan ve ekibiyle Kuzey Irak'ta 4 kez görüşme yaptığını iddia etti. Öcalan ABD'lilere, örgütün silah bırakabileceğini ve zamanla tamamen tasfiye edilebileceğini söyledi. Öcalan, bu faaliyet karşılığında örgüt üst düzey yöneticilerinin Norveç'e yerleştirilmeleri seçeneği dahil birtakım güvenceler istedi ve anlaşmaya varıldı. 
   Bu görüşme sonrasında ortaya çıkan görüş ayrılığı nedeniyle Öcalan kendi grubunu oluşturdu ve kendi denetimindeki grupları evlerine göndermek istedi. Görüş ayrılığını örgüt yanlısı Mezopotamya Haber Ajansı'na değerlendiren örgütün üst düzey yetkililerinden Duran Kalkan, Öcalan ve ekibine örgütü işletmeme, disipline gelmeme ve örgütü sıkıcı bulma gibi suçlamalar yöneltti. 
   
   'Parayla sattılar' 
   Kalkan, "Kadroları dağıtıyorlar, herkese 'istediğiniz yere gidebilirsiniz' diyorlar. Ailelere telefon edip gelin çocuklarınızı alın diyorlar. Hatta parayla sattıkları bile söyleniyor. Her bakımdan örgütü felç etme noktasına getirmeye çalıştılar" dedi. Kalkan, "örgütün dağıtılması halinde en başta ABD'nin başına bela olacağı" tehdidini de savurdu. 
   
   
   
</TEXT>
</DOC>
