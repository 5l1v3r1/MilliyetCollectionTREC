<DOC>
<DOCNO> 236148 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/30/son/sondun36.html </URL>
<DATE> 2004/04/30/ </DATE>
<TIME> 19.08 </TIME>
<AUTHOR>  </AUTHOR>
<HEADLINE>
Talat, AB'nin karalarından hoşnut olmadığını yineledi 
</HEADLINE>
<TEXT>

     KKTC Başbakanı Mehmet Ali Talat, KKTC ve Güney Kıbrıs'taki referandumlardan sonra AB'nin KKTC'ye ilişkin kararlarından hoşnut olmadıklarını ve Rum kesimiyle müzakerelere yeniden başlamayı planlamadığını söyledi. 
     Talat, Amerikan haber ajansı Associated Press'e AP verdiği demeçte, AB'nin girişimiyle ilgili hoşnutsuzluğunu dile getirdi. 
     KKTC Başbakanı Talat, malların serbest dolaşımına dair koşulların beklentileriyle örtüşmediğini, çünkü ticari alanda Rum kesimine daha fazla kontrol vereceğini belirterek, ''Rum yönetimi böyle bir yetkiye sahip değil, bunu kabul edemeyiz'' dedi. 
     Talat, yakın bir gelecekte Rum kesimiyle yeniden müzakerelere başlamayı planlamadığını belirterek, yapabilecekleri her şeyi yaptıklarını hatırlattı ve bazı küçük düzenlemeler dışında Annan planının yeniden müzakere edilmesini de ihtimal dışı bıraktı. 
     Gelecek hafta ABD'yi ziyaret edecek olan Talat, KKTC'ye yönelik siyasi ve ekonomik tecridi sona erdirmek için çalışacağını, ABD'de KKTC'ye doğrudan uçuşlar ve deniz ulaşımı için destek arayacağını kaydetti. 
     Talat, demecinde, ''Eğer dünya bizimle işbirliği yapmaya başlarsa Rumlar Kıbrıs'ın tek sahibi olmadıklarını kavramaya ve bir çözüme yönelmeye başlayacaklar'' dedi ve başka bir yol olmadığını sözlerine ekledi. 
     
</TEXT>
</DOC>
