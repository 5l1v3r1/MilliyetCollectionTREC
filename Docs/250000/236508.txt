<DOC>
<DOCNO> 236508 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/01/son/sonspo24.html </URL>
<DATE> 2004/05/01/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Nasır Seçime tek liste ile gidilirse transfere de erken başlanır... 
</HEADLINE>
<TEXT>

     Beşiktaş Kulübü Divan Kurulu Başkanı Şeref Nasır, olağanüstü kongre kararının ardından, başkanlık için isimleri gündemde olan Nevzat Demir, Yıldırım Demirören ve Fikret Orman'ın birleşerek, güçlü bir yönetim oluşturmalarını arzuladıklarını söyledi. 
     Şeref Nasır, AA muhabirine yaptığı açıklamada, Londra'da bulunan ve bu akşam İstanbul'a dönmesi beklenen Kulüp Başkanı Serdar Bilgili ile bugün telefonla konuştuğunu belirterek, ''Bana Kararım kesin, ayrılıyorum dedi. Ben de Pazartesi günü kesin karanınızı verin dedim. Hayır, kararım kesindir dedi. Şu anda başkanlık için Nevzat Demir, Yıldırım Demirören ve Fikret Orman'ın isimleri geçiyor. Divan Kurulu olarak bu 3 arkadaşımızı biraraya getirip, birlikte güçlü bir yönetim oluşturmalarını isteyeceğiz. Bu arkadaşlarımızın hepsi güçlü ve başarılı olacaklarına inanıyorum. Eğer birleşirlerse Beşiktaş, dünya kulübü olur'' diye konuştu. 
     3 adayın birlikte güçlü bir yönetim oluşturması ve seçime tek liste halinde girilmesi durumunda transfere de erken başlanabileceğini ifade eden Nasır, ''Beşiktaş'ın transfere ihtiyacı var. Seçim 30 Mayıs'ta olacak. Eğer tek listeyle seçime gidilirse aradaki 1 ay iyi bir şekilde kullanılıp, transfer görüşmeleri yapılabilir. Aksi takdirde bir ay kaybederiz'' dedi. 
     Beşiktaş camiasının müsterih olması gerektiğini anlatan Nasır, ''Beşiktaş'ta kesinlikle kaos yok. Başkan bırakıyorsa, bıraktığı yerden en az onun kadar başarılı olacak arkadaşlarımız var. Bu arada başkanımıza yapılan küfürleri de bir kez daha kınıyorum. Sanırım bazı provokatörler bunu yaptı'' diye konuştu. 
     
</TEXT>
</DOC>
