<DOC>
<DOCNO> 247064 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/11/son/sondun01.html </URL>
<DATE> 2004/06/11/ </DATE>
<TIME> 08.15 </TIME>
<AUTHOR>  </AUTHOR>
<HEADLINE>
Powell'dan itiraf Terör raporumuz yanlış 
</HEADLINE>
<TEXT>

     Amerikan yönetimi, 2003 dünya terör raporunun yanlış olduğunu itiraf etti. 
     Dışişleri Bakanı Colin Powell, 29 Nisan'da bakanlığınca yayımlanan raporda belirtildiğinin aksine, dünyada terör olaylarının arttığını belirtti. 
     ABC TV'sinde konuşan Powell, raporun yanlışlığını itiraf ederken, ''Şu anda gözüken, masum bir idari yanlış. Yeni bir birimin, yeni elemanlarıyla yaptığı yanlışlık'' dedi ve raporun düzeltilmiş halinin yakında yayımlanacağını belirtti. 
     Dışişleri Bakanlığı'nın raporunda, dünyada terör olaylarının 1969'dan bu yana en düşük seviyeye indiği kaydediliyordu. 
     Bakanlık sözcüsü Richard Boucher de, raporda ''çeşitli hatalar'' bulunduğunu kabul etti, ancak bunların hiçbirinin ''art niyetle yapılmadığını'' söyledi. 
     Sözcü, ''Anlaşılan o ki, geçen yılın bütün olayları hesaba katılmamış'' dedi ve bu yanlışlığı, raporu kaleme alan birimde yapılan yeni düzenlemeye bağladı. 
     Terör olaylarının azaldığının açıklanması, 11 Eylül 2001 saldırılarından sonra önceliği ''terörle mücadeleye'' veren ve bu gerekçeyle Irak'a saldıran Amerikan yönetiminin, ''zafer yolunda ilerlediğini'' gösteriyordu. 
     
</TEXT>
</DOC>
