<DOC>
<DOCNO> 241377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/20/son/soneko12.html </URL>
<DATE> 2004/05/20/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Türk Telekom Genel Müdürü Rekabette zorlanacağımızın farkındayız 
</HEADLINE>
<TEXT>

     Türk Telekom Genel Müdürü Mehmet Ekinalan, Türk Telekom'un çalışan başına abone sayısının 300, mobil sektöründe rekabet ettikleri şirketlerin çalışan başına abone sayısının ise 7 bin olduğunu belirterek, ''Biz bu şartlarda rekabete gidiyoruz. Rekabette ne kadar zorlanacağımızın farkındayız'' dedi. 
     Ekinalan, Selçuk Üniversite tarafından düzenlenen Kariyer Günleri'ne katılmak üzere geldiği Konya'da, AA muhabirine yaptığı açıklamada, telekomünikasyon ve bilişimin dünyada gelişen en önemli sektörlerin başında geldiğini söyledi. 
     2002 yılı rakamlarına bakıldığında OECD ülkeleri içinde telekomünikasyon cirosunun 878 milyar dolar olduğunu belirten Ekinalan, bunun 264 milyar dolarını mobil telefon hizmetlerinin oluşturduğunu kaydetti. 
     Ekinalan, Türkiye'deki telekomünikasyon sektörünün toplam cirosunun 8-9 milyar dolarlar civarında olduğunu kaydederek, şunları ifade etti 
     ''Bu rakamın içinde Türk Telekom'un 2003 yılı cirosu 6.5 milyar dolar. Net karımız 2003 yılı için 1 milyar doların üzerinde gerçekleşti. Kurumlar vergisinde 900 trilyon lirayla Türkiye şampiyonluğunu elde ettik. Etrafımızdaki ülkelere baktığımızda bizim kadar büyük bir şebekeye sahip, sayısallaşan bir sektör görmüyoruz. Dünyada onüçüncü büyük Network'e sahip telekomünikasyon şirketi Türk Telekom'dur.'' 
     
     ''ÇALIŞANLAR REKABETTE BİZİ GÜÇLENDİRMİYOR'' 

     Ekinalan, Türk Telekom'un çalışan sayısının 60 bin 600 olduğunu belirterek, ''Bunun yüzde 20'si üniversite, yüzde 44'ü lise, yüzde 17'si ortaokul, yüzde 19'u ise ilkokul mezunu. Yani çalışan sayısı olarak rakamlar pek iç açıcı değil. Çalışanlar rekabet yönünden çok da bizi güçlendirici konumda değil'' diye konuştu. 
     Çalışanlar içinde 5 bin 800 güvenlik görevlisi bulunduğunu kaydeden Ekinalan, şöyle devam etti 
     ''Güvenlikle ilgili konuları tekrar sorguluyoruz. Bu maliyetleri nasıl aşağıya çekebiliriz, nasıl uzaktan kumandayla insansız güvenliği sağlayabiliriz, bunların arayışı içindeyiz. Çalışan başına abonemiz 300, mobil sektöründe bizimle rekabet eden şirketlerin çalışan başına abonesi ise 7 binlerde. Biz bu şartlarda rekabete gidiyoruz. Rekabette ne kadar zorlanacağımızın farkındayız. O nedenle verimlilikle ilgili bütün rakamları gözden geçiriyoruz.'' Türk Telekom'un sektörde bugüne kadar belirleyici olduğunu belirten Ekinalan, bugün şartların değiştiğini, artık telekomun da alternatifleri olduğunu söyledi. 
     Bununla birlikte Türk Telekom'da ciddi bir değişim yaşandığını kaydeden Ekinalan, ''Sabit telefonda müşterilerimizi o kadar kolay vereceğimizi zannetmiyorum. Müşterilerimizi tutmak için elimizden gelen gayreti göstereceğiz'' dedi. 
     
     ''YÜZDE 90 TİCARİ DÜŞÜNMEK ZORUNDAYIZ'' 

     Bugüne kadar Türk Telekom'un yüzde 80 teknik, yüzde 5 de ticari düşündüğünün altını çizen Ekinalan, ''Şimdi yüzde 90 ticari düşünmek zorundayız. Satış ve pazarlamayı, servis kalitesini düşünmekte olan bir telekoma dönüşmek zorundayız. Ama bu dönüşüm çok kolay değil'' diye konuştu. 
     Rekabette Türk Telekom'un rakiplerinin her türlü kararı çok kısa sürede alabildiklerinin altını çizen Ekinalan, şunları söyledi 
     ''Bizim önümüzde ise bir sürü engel var. Örneğin İhale Kanunu var. Bu sektörde teknoloji o kadar hızlı değişiyor ki, 9 ay beklenemiyor. Elimiz kolumuz bağlı, ama bu şartlarda başarılı olmak zorundayız. Ayrıca şu an performans ölçümü yapılması mümkün değil. Özel sektör gibi performans kriterlerini yerine getirebilmek için özelleştirmeyi destekliyoruz. Özelleştirme olmadan uzun dönemde başarıyı yakalamak mümkün değil. Bu konuda ciddi bir irade var. Özelleştirmenin bu yıl içinde önemli bir noktaya geleceğini ve tamamlanacağını düşünüyorum.'' 
     
     YIL SONUNDA 1 MİLYON ADSL ABONESİ HEDEFİ 

     Uzun dönemde mobil kullanımın artacağına değinen Ekinalan, Türk Telekom'da ise katma değerli hizmetlerin artacağını söyledi. 
     Türkiye'nin geleceği açısından ADSL'in çok önemli olduğunu belirten Ekianlan, ''ADSL'yi yaygınlaştırmaya çalışıyoruz. Şu an 100 bin olan abone sayısını yıl sonunda 1 milyona çıkarmayı hedefliyoruz. Seste kaybedeceğimiz gelirleri, ADSL ile kazanabilmek için çalışıyoruz'' diye konuştu. 
     
</TEXT>
</DOC>
