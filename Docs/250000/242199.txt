<DOC>
<DOCNO> 242199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/23/son/sontur24.html </URL>
<DATE> 2004/05/23/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Çocuk sahibi olma hayalleri yarım kaldı 
</HEADLINE>
<TEXT>

     Kars'ta, çocuk sahibi olmak için tüp bebek yöntemine başvuran çiftin çocuk sahibi olma hayalleri yarım kaldı. Normal sürelerinden 24 gün önce dünyaya gelen ikiz bebekler öldü. 
     Karslı 10 yıllık evli Ömer Dağhan ve eşi Olcay, uzun süre çocuk sahibi olamayınca, tüp bebek yöntemine başvurdu. Ömer Dağhan, Ankara'da yapılan ilk denemelerinde başarılı olamadıklarını, ancak ikinci denemede eşinin hamile kaldığını söyledi. 
     Eşinin biri kız, biri erkek ikiz bebeğe hamile kaldığını öğrenince büyük mutluluk yaşadığını belirten Dağhan, bu süre içinde 15 milyar lira harcadıklarını söyledi. 
     Daha sonra Kars'a döndüklerini ve eşinin kontrollerinin burada sürdüğünü anlatan Dağhan, SSK Kars Hastanesi'nde görevli Dr. H.Y'nin normalden 24 gün önce doğumun gerçekleşeceğini söylediğini ileri sürerek, şöyle konuştu 
     ''Dr. Yakın, sezaryenle doğumda herhangi bir sorun yaşanmayacağını söyledi. Kuvözün bile bulunmadığı hastanede gerçekleştirilen doğum sonrası, bebeklerin solunum yetmezliği bulunduğunu ve Erzurum'a gönderileceğini söylediler. Çocuklarımızdan biri, doğumdan 1.5 saat sonra öldü. Erzurum'a götürülen diğer bebeğimiz de orada yaşamını yitirdi.'' Uzmanlardan, ''kıymetli bebek'' olarak adlandırılan tüp bebek doğumlarının yeterli tıbbi imkanların bulunmadığı Kars'ta yapılmaması gerektiğini öğrendiğini kaydeden Dağhan, eşine hamileliğinin 8. ayında yapılması gereken kan iğnesinin de yapılmadığını savunarak, ''Bizi uyarmayan ve gerekli tedaviyi yapmayan doktor hakkında suç duyurusunda bulunacağım'' diye konuştu. 
     Hastane yetkilileri, konuyla ilgili açıklama yapmaktan kaçınırken, doğumu gerçekleştiren Dr. H.Y'nin ise izne ayrıldığı öğrenildi. 
     
</TEXT>
</DOC>
