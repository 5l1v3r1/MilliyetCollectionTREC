<DOC>
<DOCNO> 233097 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/son/sondun34.html </URL>
<DATE> 2004/04/20/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Blair, AB anayasasını referanduma götürüyor... 
</HEADLINE>
<TEXT>

     İngiltere Başbakanı Tony Blair, AB anayasasının hazırlanmasının ardından İngiltere'de halkoylamasına gidileceğini doğruladı. 
     Blair, parlamentoda yaptığı konuşmada, ''Tüm sorular yanıtlandığında seçmenin görüşüne başvurulmalı. Halkoylamasının bir yıl ya da daha daha uzun bir süreden önce düzenlenebileceğini sanmıyorum. Tüm sorular yanıtlandığında, tüm yasalar ayrıntılarıyla belli olduğunda ve anayasa tam olgunluğa kavuşturulduğunda seçmenin görüşü sorulmalıdır'' dedi. 
     İngiltere Başbakanı Tony Blair'in ''Avrupa Anayasası''nı referanduma götürmeye hazırlandığı dün öne sürüldü. 
     Blair'in daha önce Avrupa Anayasası konusunda halkoylaması olasılığını reddettiğini hatırlatan İngiliz basını, Başbakan'ın muhalefetin ve halkın baskısına boyun eğmek zorunda kaldığı şeklinde yorumlarda bulundu. 
     Resmi açıklamanın, Perşembe günkü bakanlar kurulu toplantısının ardından yapılması bekleniyordu. 
     Gazeteler, İngiltere'de Avrupa Birliği anayasası referandumunun 2005 yılında düzenlenecek genel seçimin ardından yapılabileceğini yazdı. 
     Muhalefet partileri de Avrupa Anayasası'nın halkoyuna sunulmasını istiyor. 
     
     Zamanı belli değil 

     Bugüne kadar bu konuda halkoyuna ihtiyaç bulunmadığını savunan Başbakan Blair, Parlamento'da yaptığı açıklamada, görüşünü değiştirdiğini resmen açıkladı. Blair, referandumun yapılacağı zamanıysa açıkça belirtmekten kaçındı. Başbakan bu zamanlamayı, sadece ''bu konudaki kampanyaların tamamlanmasından sonra'' diye tarif etti. 
     Siyasi çevrelerse referandumun önümüzdeki sonbahar aylarında, 2005 ilkbaharında genel seçimle aynı dönemde ya da genel seçimden sonar yapılabileceği tahmininde bulunuyor. 
     Avrupa Anayasası ile ilgili referandum, İngiltere'de 1975 yılından bu yana AB konusunda yapılan ilk halkoylaması olacak. İngiltere'de 1975 yılında da hükümet halka Ortak Pazar konusundaki görüşlerini sormuştu. 
     
</TEXT>
</DOC>
