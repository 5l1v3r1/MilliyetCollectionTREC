<DOC>
<DOCNO> 225487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/25/son/soneko24.html </URL>
<DATE> 2004/03/25/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Türkbank'ın tasfiyesine onay... 
</HEADLINE>
<TEXT>

     Danıştay İdari Dava Daireleri Genel Kurulu, Türkbank'ın 1 Temmuz 2001'den itibaren bankacılık işlemleri yapma, mevduat kabul etme izninin kaldırılması ve bankanın tasfiyesine ilişkin Bankacılık Denetleme ve Düzenleme Kurulu BDDK kararını yerini buldu. 
     Türk Ticaret Bankası Munzam Sosyal Güvenlik Emekli ve Yardım Sandığı Vakfı, Türkbank'ın bankacılık işlemleri yapma ve mevduat kabul etme izninin 1 Temmuz 2001 tarihi itibariyle kaldırılmasına ve bankanın tasfiyesine ilişkin BDDK kararının iptali istemiyle dava açmıştı. 
     Danıştay 10. Dairesi, söz konusu BDDK kararının iptal istemini ikinci kez oybirliğiyle reddetmişti. Vakıf, Danıştay 10. Dairesi'nin bu kararını temyiz ederek, bozulmasını istemişti. 
     AA muhabirinin aldığı bilgiye göre, temyiz istemini görüşen Danıştay İdari Dava Daireleri Genel Kurulu, Danıştay 10. Dairesi'nin kararını usul ve yasaya uygun buldu. Genel kurul, temyiz istemlerini reddetti ve kararı onadı. 
     Vakıf, bu karara karşı karar düzeltme isteminde bulunabilecek. Bu istemi de yine Danıştay İdari Dava Daireleri Genel Kurulu görüşecek. 
     
     ÖNCEKİ KARAR VE BOZMA 
     Danıştay 10. Dairesi, daha önce Türkbank'ın tasfiyesini öngören BDDK kararının iptal istemini oybirliği ile reddetmişti. 
     Genel kurul, temyiz üzerine kararı, ''eksik inceleme'' gerekçesiyle oy çokluğu ile bozmuştu. 
     Genel kurul, ''davalı BDDK'dan bazı bilgi ve belgelerin istenmesi, gerekirse bilirkişi incelemesi yaptırıldıktan sonra karar verilmesi gerektiğine'' işaret etmişti. 
     Bu bozma kararından sonra Danıştay 10. Dairesi, genel kurulun bozma kararında belirttiği eksiklikleri giderdikten sonra davayı esastan görüşmüş ve BDDK kararının iptal istemini ikinci kez reddetmişti. 
     
</TEXT>
</DOC>
