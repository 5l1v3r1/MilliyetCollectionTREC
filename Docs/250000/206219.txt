<DOC>
<DOCNO> 206219 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/03/son/soneko04.html </URL>
<DATE> 2004/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Otomotiv ihracatı 2003'te rekora koştu 
</HEADLINE>
<TEXT>

     Ekonomik kriz nedeniyle dış pazarlara yönelen Türk otomotiv sektörünün ihracatı, 2003 yılında yüzde 49,8 oranında artarak 7 milyar 191 milyon dolara ulaştı. 
     Sektör, bu sonuç ile 2002'de 4 milyar 798 milyon dolarda kalan ihracatına, 2 milyar 393 milyon dolar fark attı. 
     A.A muhabirinin, Uludağ İhracatçı Birlikleri UİB verilerinden derlediği bilgiye göre, ihracat kalemleri arasında yan sanayii, 2003'te yüzde 25,7 oranında artarak 2 milyar 390 milyon 142 bin dolar ile ilk sırada yer alırken, bunu 2 milyar 249 milyon 215 bin dolar ile binek otomobiller, 1 milyar 165 milyon 207 bin dolar ile de eşya taşımaya mahsus motorlu taşıtlar izledi. 
     En fazla ihracat artışı, traktörler ile demiryolu taşıtlarında gerçekleşirken, sadece hava ve uzay taşıtları ile çekicilerin ihracatında gerileme yaşandı. 
     2003'te yüzde 49,8'lik artışla 7 milyar 191 milyon 25 bin doları bulan ihracat, 2002'de 4 milyar 798 milyon 890 bin dolarda kalmıştı. 
     Aralık'ta yüzde 51 oranında artarak 754 milyon 526 bin dolara yükselen ihracat, 2002'nin aynı ayında 500 milyon 780 bin dolar olarak gerçekleşmişti. İhracat, Ocak'ta yüzde 69,5, Şubat'ta yüzde 37,4, Mart'ta yüzde 52,2, Nisan'da yüzde 80,2, Mayıs'ta 42,9, Haziran'da yüzde 67,6, Temmuz'da yüzde 60,4, Ağustos'ta yüzde 67, Eylül'de yüzde 49, Ekim'de yüzde 37, Kasım'da da yüzde 13 oranında artış kaydetmişti. 
     1990'lı yılların ortalarına kadar sadece milyon dolarlarla ifade edilen Türk otomotiv sektörünün ihracatı, 1995'te 1.2 milyar, 1996 ve 1997'de 1.5 milyar, 1998'de 1.7 milyar, 1999'da 2.4 milyar, 2000'de 2.6 milyar, 2001'de de 3.8 milyar, 2002'de ise 4.8 milyar dolar olarak gerçekleşmişti. 
     
     İHRACATIN ROTASI AVRUPA 
     Sektör, 2003 yılında 14 serbest bölgenin yanı sıra, 173 ülke ve özerk bölgeye ihracat gerçekleştirdi. 
     Yoğun olarak Avrupa ülkelerine yapılan ihracatta, Almanya yüzde 35,1'lik artışla 1 milyar 187 milyon 117 bin dolar ile ilk sırada yer alırken, bu ülkeyi Fransa, İtalya, İspanya ve İngiltere izledi. 
     Sektör, bu dönemde Marshall Adaları, Fransız Polinezyası, Mozambik, Doğu Timor, St. Kitts-Nevi, Burma Birmanya , Melilla, Orta Afrika Cumhuriyeti, San Marino, Moğolistan ve Botsvana ile TÜBİTAK, Trakya ve Kocaeli serbest bölgelerine ilk kez ihracat yaptı. 
     
</TEXT>
</DOC>
