<DOC>
<DOCNO> 239562 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/13/magazin/amag.html </URL>
<DATE> 2004/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Eurovision'a son biletler de alındı 
</HEADLINE>
<TEXT>


Cumartesi gecesi Eurovision'da toplam 24 ülke yarışacak. Organizasyona doğrudan katılan 14 finalistin dışında kalanlardan 10'u dün geceki yarı finalle belli oldu 

MAGAZİN SERVİSİ 

Eurovision Şarkı Yarışması'nda 22 ülkenin katıldığı yarı finalde, 10 ülke daha final bileti aldı. TRT'nin canlı yayını sırasında Kıbrıs Rum Kesimi'nden yarışmacı Lisa Andreas, İngilizce "Kıbrıs", Türkçe ise "Kıbrıs Rum Kesimi" olarak anons edildi. 
Abdi İpekçi Spor Salonu'nda, TRT'nin ev sahipliğinde gerçekleştirilen ve sunuculuğunu Meltem Cumbul ile Korhan Abay'ın yaptığı yarışmada, sırasıyla Finlandiya, Belarus, İsviçre, Letonya, İsrail, Andorra, Portekiz, Malta, Monako, Yunanistan, Ukrayna, Litvanya, Arnavutluk ilk kez katılıyor , Kıbrıs Rum Kesimi, Makedonya, Slovenya, Estonya, Hırvatistan, Danimarka, Sırbistan - Karadağ, Bosna - Hersek ve Hollanda sahne aldı. 

Sakis'e büyük ilgi 
En yoğun ilgiyi Yunanistan adına yarışan Sakis Rouvas ile Ukrayna'dan Ruslana alırken, yarışmanın en genç üyesi ise 9. sırada yarışan Monakolu 16.5 yaşındaki Marion oldu. Bugün, Kız Kulesi'nde düzenlenecek törenle dünya evine girecek Slovenya adına yarışan Grup Platin üyeleri, performansları sırasında öpüşmeleriyle dikkati çekti. Bu yıl ilk kez 36 ülkenin katıldığı yarışmada, bu akşam 22 ülke arasından seçilen 10 ülke, 15 Mayıs akşamı gerçekleştirilecek finalde, 14 ülkeyle birlikte yarışacak. Finale kalacak 10 ülke, yarışmaya katılan 36 ülkede telefonla oylama sistemiyle belirlendi. 
Oylama, Türkiye'de Telsim, Turkcell, Aycell ve Aria hatlarından "3002"ye SMS gönderilerek gerçekleştirildi. 

Taraftarlardan tezahürat 
Bu arada, Abdi İpekçi Spor Salonu'nda gerçekleştirilen canlı yayına sadece foto muhabirleri alınırken, muhabirler yarışmayı basın konferans salonunda izledi. Basın konferans salonundaki gazeteciler de en fazla Ukrayna ve Yunanistan adaylarını alkışladı. Yarışmanın yapıldığı Abdi İpekçi Arena'da yarışmacıları desteklemek isteyen taraftarları, saat 19.00'dan itibaren toplanarak, ülke bayrakları ve değişik şapkalarla zaman zaman tezahüratta bulundu. 

Sırp yarışmacı özür diledi 

Finalde Sırbistan - Karadağ adına yarışacak Zeljko Joksimoviç, "İstanbul'a 'Konstantinopolis' dediği ve yarışmada birinci olarak ülkesinin 500 yıllık esaretinin intikamını alacağı şeklinde açıklamalar yaptığı" iddialarıyla ilgili olarak, "Sözlerim amacını aşmış olabilir. O gece Fenerbahçe'nin şampiyonluk kutlaması vardı. Heyecana kapılıp böyle bir açıklama yaptım" dedi. Basın Merkezi'nin bulunduğu çadırı, elinde Türk bayrağıyla ziyaret eden Joksimoviç, bu söylentilerin, yarı finaldeki başarısını kötü etkilemek isteyenler tarafından çıkarıldığını öne sürdü. Joksimoviç, "Türkiye'yi seviyorum, Türkleri seviyorum, Türk yemeklerini seviyorum, Türk müziğini seviyorum. Bu şekilde yaptığım bir röportaj ya da negatif bir konuşma yok" dedi. 

İşte son 10 finalist 

22 ülkenin yarıştığı yarı finalde Eurovision Şarkı Yarışması finaline Sırbistan, Malta, Hollanda, Arnavutluk, Ukrayna, Hırvatistan, Bosna-Hersek, Makedonya, Yunanistan ve Kıbrıs Rum Kesimi katılmaya hak kazandı. Yarı finali kazanan 10 ülkenin yanı sıra 15 Mayıs akşamı Abdi İpekçi Spor Salonu'ndaki finalde İspanya, Avusturya, Norveç, Fransa, Almanya, Belçika, Rusya, İzlanda, İrlanda, Polonya, İngiltere, Türkiye, Romanya ve İsveç olmak üzere 24 ülke boy gösterecek. 


</TEXT>
</DOC>
