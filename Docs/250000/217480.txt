<DOC>
<DOCNO> 217480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/24/son/sonspo15.html </URL>
<DATE> 2004/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Gökdeniz Yönetimle anlaşamadığım bir nokta yok 
</HEADLINE>
<TEXT>

     Trabzonspor'un yıldız oyuncusu Gökdeniz Karadeniz, bazı gazetelerde zaman zaman kendisiyle ilgili başka takımlarla anlaştığı yönünde çıkan haberlere tepki gösterdi. 
     Gökdeniz, Mehmet Ali Yılmaz Tesisleri'nde düzenlediği basın toplantısında, Trabzonspor'da oynamaktan gurur duyduğunu belirterek, ''Trabzonspor'un formasını giymek her futbolcunun rüyasını süsler. 1.5 yıl daha takımımla mukavelem var. Yönetimle sözleşmemin uzaması konusunda görüşmeler sürüyor. Oturup muhabbet ediyoruz. Anlaşamadığımız bir nokta yok'' dedi. 
     Gazetelerde çıkan transfer haberlerinin kendisini ve kulübü yıpratmaya yönelik olduğunu da ifade eden Gökdeniz, ''Ben kendim gazete okumuyorum. Ancak taraftarlar okuyor ve bu tür haberlerden etkilenebilirler. Sezon ortasında böyle haberler yapılmamalı'' diye konuştu. 
     Bir gazetede ailesi hakkında çıkan habere tepki gösteren Gökdeniz, ''Şöhret olmanın bedelini ödüyorum. Fazla yorum yapıp ailemi de yıpratmak istemiyorum. Ancak haberi yapan şahsı mahkemeye verecektim. Sonradan vazgeçtim. Bir haber yaparken gerekli araştırmalar yapılmalı'' diye kaydetti. 
     Trabzonlu olduğunu ve giydiği formaya ihanet etmeyeceğini de kaydeden Gökdeniz, sözleşmesinin uzaması konusunda kendisinin elinden gelen fedakarlığı yapacağını belirtti. 
     Ligde 9 gol attığını hatırlatan Gökdeniz, önceki yıllara oranla daha golcü olması ile ilgili olarak da şöyle konuştu 
     ''Eğer bir takımın orta sahası gol atıyorsa, bu o takımın forvetinin iyi olduğunu gösterir. Gol atmak da her şey değildir. O takımda mücadele etmek, koşmak önemlidir. Trabzonspor'un mücadele etmesinden çok memnunum. Oyun açısından bir sıkıntımız yok. İlerleyen günlerde daha iyi futbol izlettireceğimizi düşünüyorum.'' 
     
</TEXT>
</DOC>
