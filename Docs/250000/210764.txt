<DOC>
<DOCNO> 210764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/24/guncel/gun05.html </URL>
<DATE> 2004/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Moskova'da 36 bin kişi yolları temizliyor 
</HEADLINE>
<TEXT>
   Karın keyfini süren de var 
   Yılın yarısında beyaz örtüyle kaplı olan Moskova'da karla mücadele için 7500 araç görev yapıyor. Bunun için Ruslar takoz ,çekme halatı nedir bilmiyor... 
      Cenk Başlamış 
   
   Türkiye'de birkaç günlük kar yağışı gündelik hayatı felce uğratırken yılın 6 - 7 ayını kış koşulları altında geçiren Moskova'da alınan etkin önlemler sayesinde vatandaşlara karın keyfini sürmek kalıyor. 
   Moskova Belediyesi'nden alınan bilgilere göre, kentte karla mücadele için tam 7500 araç geceli gündüzlü görev yaparak yolların açık kalmasını sağlıyor. Araçlar dışında 36 bin kişi karın temizlenmesi çalışmalarında aralıksız görev yapıyor. Ayrıca, yollarda buzlanmanın önlenmesi amacıyla her yıl toplam 340 bin ton sıvı, 120 bin ton da katı madde kullanılıyor. Önceki gün İstanbul'da yaşanana benzer yoğun bir kar yağışıyla mücadele edebilmek için Moskova Belediyesi'nin kasasından her seferde yaklaşık yarım milyon dolar para çıkıyor. Kar ve buzlanmayla etkin şekilde mücadele edildiği için Moskovalı sürücülerin zincir, takoz ya da çekme halatı taşıması gerekmiyor zaten araçların zincir kullanması resmen yasaklanmış durumda. Geçmişte eriyen karlar Moskova nehrine boşaltılırdı. Şimdi ise 20 kar eritme tesisi faaliyet gösteriyor. 
   
   Kırıklar var 
   Ancak, bu önlemleri başarıyla uygulayarak kış aylarının sorunsuz geçmesini sağlayan Moskova Belediyesi'nin karnesinde de kırık notlar var. Birkaç yıl önce mayıs ayında kar yağması, hiçbir önlem almayan belediyeyi hazırlıksız yakalamış ve İstanbul'dakine benzer felaket görüntüleri yaşanmıştı. 
   
   
</TEXT>
</DOC>
