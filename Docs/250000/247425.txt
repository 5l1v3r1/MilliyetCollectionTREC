<DOC>
<DOCNO> 247425 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/12/son/sontur31.html </URL>
<DATE> 2004/06/12/ </DATE>
<TIME> 21.08 </TIME>
<AUTHOR>  </AUTHOR>
<HEADLINE>
Serbest bırakılan Türkler ailelerini aradı... 
</HEADLINE>
<TEXT>

     Irak'ın Felluce kentinde kaçırılan ve bu sabah serbest bırakılan Türkler, Adana ve Mersin'deki ailelerini arayarak, durumları hakkında bilgi verdiler. 
     Adana'nın Karaisalı İlçesi'ne bağlı Salbaş Beldesi'nde yaşayan Mehmet Karakaya'nın eşi Nilüfer Karakaya, eşinin Serka İnşaat Şirketi'nin Musul'daki şantiyelerinden kendisini aradığını belirtti. 
     Eşiyle kısa süre konuşabildiğini kaydeden Nilüfer Karakaya, ''Çok sevinçliyim. Durumunun iyi olduğunu ve yarın Türkiye'ye döneceklerini söyledi. Fazla konuşamadık ama sesini duymam bana yetti'' dedi. 
     Karaisalı İlçesi'nin Pirili Köyü'nde yaşayan Hayri Ekinci'nin eşi Nazmiye Ekinci ise eşinin arayarak, arkadaşları ve kendisinin sağlığında endişe edilecek bir durum olmadığını söylediğini belirtti. 
     Nazmiye Ekinci, eşinin sesini duymakla bir kez daha doğmuş gibi olduğunu ifade ederek, ''Bugün benim için yeni doğum günü. Bugünü asla unutamam. Telefonda, Musul'a geldiklerini ve durumunun iyi olduğunu söyledi'' diye konuştu. 
     Mersin'in Silifke İlçesi'nde yaşayan Özkan Karataş'ın babası Mehmet Karataş ise dün büyük üzüntü yaşadıklarını ancak, bugün oğlunun sesini telefonda duyunca yaşananları unuttuklarını belirtti. 
     Telefonda sevinç çığlıkları attıklarını ifade eden baba Karataş, ''Oğlumun sesini duyduktan sonraki duygularımı kelimelerle anlatmam çok zor. Bugün ölsem de gözüm açık gitmez. Sağlık durumları çok iyiymiş'' dedi. 
     Seyhan'da yaşayan TIR şoförü Ali Cesur'un eşi Ayşe Cesur, telefonun ardından evde herkesin sevince boğulduğunu belirtti. Cesur, ''Çok sevinçliyim inşallah hayırlısıyla gelirler. Serbest bırakılmalarında girişimde bulunan herkese teşekkür ediyoruz. Eşime ve diğerlerine kötü bir şey olmaması için çok dua ettim'' diye konuştu. 
     Tarkan Arıkoğlu'nun annesi, babası ve diğer aile fertleri de serbest bırakılan rehinelerin Musul'a varmalarının mutluluğunu yaşadı. Oğlunun telefonla arayarak durumları hakkında bilgi verdiğini kaydeden Anne Raziye Arıkoğlu, ''Oğlumun sesini duydum. Artık dünyanın en mutlu annesi benim. İnşallah yarın dönecekler ve oğluma kavuşacağım. Tekrar Irak'a gitmesini kesinlikle istemiyorum'' şeklinde konuştu. 
     
</TEXT>
</DOC>
