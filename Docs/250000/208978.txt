<DOC>
<DOCNO> 208978 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/16/spor/bnba.html </URL>
<DATE> 2004/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Helal sana Memo 
</HEADLINE>
<TEXT>

   NBA'de Detroit Pistons formasıyla harikalar yaratan Mehmet Okur, Toronto Raptors karşısında 27 sayı, 14 ribaundla "double - double" yaptı, kariyerinin zirvesine ulaştı 
      Sayı makinası 
   NBA'DE Detroit Pistons forması giyen Mehmet Okur, takımının Toronto Raptors'ı 95 - 91 yenerek üst üste 10. zaferine ulaştığı maçta 27 sayı ve 14 ribauntluk "double - double" performansıyla kariyerinin zirvesine çıktı. İlk beş başlayan ve 32 dakika oynayan Okur, özellikle son çeyrekteki 14 sayısıyla, Detroit'i galibiyete taşıdı. Milli basketbolcu, 14 serbest atıştan 13'ünü sayıya çevirirken, iki de top çaldı. Detroit'te Hamilton da 27 sayı kaydetti. 
   'Sırada 28 var' 
   MAÇTA erken oyun dışı kalan Ben Wallace'ın yokluğunda takımını adeta sırtlayan milli basketbolcumuzun müthiş performansı, otoritelerin de büyük takdirini topladı. Karşılaşma sonrası kendisiyle röportaj yarışına giren gazetecilere, "Bu akşam en iyisini yapıp yıldız olmak istiyordum. Bunu başardığım için çok mutluyum" diyen Okur, kariyer rekorunu kırdığının hatırlatılması üzerine de "Gelecek maç 28 sayı atacağım" cevabını verdi. 
   
   Diğer sonuçlar 
   Houston - Boston 95 - 80 
   Atlanta - Indiana 78 - 85 
   Orlando - New York 110 - 120 
   Washington - New Jersey 103 - 115 
   Philadelphia - Dallas 122 - 125 
   Denver - LA Lakers 71 - 97 
   
   Hido iyiydi ama...    Spurs yenildi 
   MEHMET Okur gibi ülkemizi NBA'de temsil eden Hidayet Türkoğlu'nun takımı San Antonio Spurs, rakip sahada Minnesota Timberwolves'a 100-93 mağlup oldu. Oyuna sonradan giren ve 21 dakika sahada kalan Hidayet, 12 sayı, 4 ribaunt ve 2 asistlik başarılı bir grafik çizdi. 
   
   Duncan yetmedi 
   SON şampiyon San Antonio'yu, yıldızı Tim Duncan'ın 36 sayı, 20 ribaunt ve 7 asistlik müthiş oyunu da yenilgiden kurtarmaya yetmedi. Minnesota'da Sam Cassel 33, Latrell Sperewell 24, Kevin Garnett da 22 sayı üretti. Bu sonuçla Minnesota, son 19 maçta 16. zaferine imza attı. 
   
   
</TEXT>
</DOC>
