<DOC>
<DOCNO> 248620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/17/spor/spo05.html </URL>
<DATE> 2004/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Ültimatom 
</HEADLINE>
<TEXT>


Kulüpler Birliği, futbolun seçim sonrasında mahkeme kapılarına düşmemesi için Futbol Federasyonu'nun uyarılmasına karar verdi 

NECMİ KEPÇETUTAN 


Ankara'da toplandılar 
KULÜPLER Birliği, dün Ankara'da toplandı, Futbol Federasyonu yasası, naklen yayın ihalesi ve transfer konularını ele aldı. Toplantı sonunda, yürürlüğe giren yasada önemli eksiklikler bulunduğunu ve futbolun mahkeme kapılarına düşmemesi için federasyonun uyarılmasına karar verilirken, kulüplerin başkan adaylarını destekleme konusunda serbest hareket etmeleri benimsendi. 

Centilmenlik ön planda 
BİRLİK Başkanı Cemal Aydın, bütün kulüplerin transferde centilmenlik kurallarına uyma yönünde görüş bildirdiğini söyledi. Aydın şöyle devam etti "Naklen yayın konusunda federasyona da yazılı olarak bildirdiğimiz gibi ihalenin seçimlere bağlı kalınmaksızın ivedi olarak yapılması arzumuz. Ya da federasyonun sözleşmeyi günün koşullarına göre uzatma hakkını kullanmasını talep ediyoruz." 

Sakıncalar konuşuldu 
ADAYLAR hakkında görüş alışverişinde bulunmadıklarını vurgulayan Cemal Aydın, yürürlükteki kanunla sıkıntı doğabileceğine dikkat çekti. Birlik Başkanı, "Örneğin genel kurulun 15 gün önceden delegelere bildirilmesi konusu usulen eksik. Federasyon başkanının iki dönem görev yapmasıyla ilgili hüküm farklı yorumlanıyor" diye konuştu. 



</TEXT>
</DOC>
