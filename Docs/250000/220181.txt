<DOC>
<DOCNO> 220181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/06/spor/spo01.html </URL>
<DATE> 2004/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal ders çıkardı 
</HEADLINE>
<TEXT>

   Beşiktaş, kendisini UEFA Kupası'ndan saf dışı bırakan Valencia'nın taktiği ile Trabzon'u vurmayı hedefliyor. Lucescu, rakibi orta alanda kilitleyip, kontrataklarla gol arayacak 
      ORHAN YILDIRIM 

   
   Sistemini belirledi 
   AVRUPA'YA veda etmesinin ardından gözünü lige çeviren Beşiktaş, Valencia'nın kendilerine karşı uyguladığı taktikle Trabzon'dan üç puanla dönmenin hesaplarını yapıyor. Lucescu, İspanyol ekibinin İstanbul'da uyguladığı taktiği Avni Aker'de hedefe ulaşmaları konusunda en ideal seçim olarak görüyor. Üst üste yaptıkları maçlar nedeniyle takımının yorgun düştüğünü dikkate alan tecrübeli hoca, Trabzon önünde oyunu orta alana yığarak, defansı rahatlatıp, rakibi hataya zorlayacak. 
   
   Anahtar Giunti'de 
   KALABALIK orta sahada oyunu kilitmeyi hesaplayan Lucescu, Karadeniz ekibini üzerine çekerek, rakip defansta açılacak boşlukları da iyi değerlendirmeyi planlıyor. Kazanılan her topta hızlı hücumlarla gol aranacak. Ön liberoda görev yapacak olan Giunti, atacağı isabetli uzun paslarla sistemin akışını sağlayacak. Giunti ile birlikte Tayfur da sürekli geri üçlünün yardımına koşacak. Bordo - Mavililer'in iki etkili silahı Fatih ve Gökdeniz de yakın markajla etkisiz hale getirilecek. 
   
   Yedeklere moral    ALTERNATİFLİ kadro nedeniyle yedek kulübesinden çıkamayan Serdar Topraktepe, Okan, Sinan, Yasin, Ümit, Tümer ve Gökhan için moral takviyesi başlatıldı. Yedi futbolcuyla dün bir toplantı yapan Lucescu, "Benim takımım 11 değil, 26 kişiden oluşuyor. Sizler de en az oynayanlar kadar değerlisiniz. Unutmayın, kimin oynadığı değil, Beşiktaş'ın kazanması önemli. Hepinize şans vereceğim" diyerek, teselli verdi. Bu arada Sinan'ın, hocasından forma istediği bildirildi. 
   
   Sol kanata üçlü kıskaç    Forma savaşı 
   TRABZONSPOR maçı öncesi Beşiktaş'ta en büyük sıkıntı sol kanatta yaşanıyor. Lucescu, cezalı olduğu için yarın forma giyemeyecek olan İbrahim Üzülmez'in yerine bu bölgede kime şans vereceği konusunda kararsız kaldı. Rumen teknik adam Tümer, Serdar Topraktepe ve Ahmed Hassan arasında tercih yapacak. Sol kanat için en yakın ismin Tümer olduğu bildirilirken, Lucescu'nun son kararını maç saatinde vereceği ifade edildi. 
   
   Trabzon seferi 
   BEŞİKTAŞ, Trabzonspor maçının hazırlıklarını dün basına kapalı olarak yaptığı tek çalışmayla sürdürdü. Düz koşulara başlayan Emre Aşık'ın Trabzon'a götürülmeyeceği açıklandı. Sakatlıkları bulunan Zago ile Ahmet Yıldırım ise maç kadrosuna alındı. Siyah - Beyazlılar bugün saat 16.30'da özel bir uçakla Trabzon'a gidecekler. Ardından Maçka'daki Sümela Otel'de kampa girecekler. 
   
   Engin'den mesaj var    Sağduyuya davet 
   SİYAH - Beyazlı takımın menajeri, Trabzonspor maçı öncesi sağduyu çağrısında bulundu. Yarın kritik bir müsabakaya çıkacaklarını hatırlatan Sinan Engin, "Şampiyonluğun en güçlü adayı h l Beşiktaş. Çünkü ligin en iyi kadrosu bizde. Kötü günlerin geride kalması için Trabzonspor'u yenmek zorundayız. Rakibimiz de yarışta iddialı. Kazanıp, moral bulmak istiyoruz" açıklamasını yaptı. 
   
   'Ortam gerilmesin' 
   MENAJER Engin, maçın dostluk çerçevesinde geçmesini beklediklerini, bunun için de taraftarlara da büyük görevler düştüğünü vurguladı. Beşiktaş Menajeri, sözlerini şöyle sürdürdü "Tansiyonu yükseltmek anlamsız. Trabzon taraftarının, futbolu ne kadar çok sevdiğini biliyoruz. Hedefimiz onlara iyi futbol izletmek. Onlar da iyi olanı alkışlasınlar. Ortamın gerilmesine izin vermeyelim". 
   
   İlhan gitti verim düştü    VİSSEL Kobe takımına transfer olan İlhan Mansız'ın, Japonya'ya gitmesinin ardından Beşiktaş'ın gol bölgesindeki etkinliği büyük yara aldı. Milli oyuncunun forma giydiği ilk yarıda rakip ağları 42 kez sarsan Siyah - Beyazlılar, maçbaşı 2.4 gol ortalamasını yakalamıştı. Beşiktaş, İlhan'ın yokluğunda 6 maçta sadece 6 gol buldu. İlk devrede 10 gol atan Ahmed, ikinci devrede sadece bir kez ağları havalandırırken, 7 gol atan Sergen de sıfır çekti. Ilie, sadece Denizli maçında iki gol atabildi. 
   
   
</TEXT>
</DOC>
