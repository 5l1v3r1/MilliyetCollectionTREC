<DOC>
<DOCNO> 241226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/19/son/sontur12.html </URL>
<DATE> 2004/05/19/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Belediye'nin Hayvan Bakım Merkezi'nde ''insanlık utancı''... 
</HEADLINE>
<TEXT>

     Büyükçekmece Belediyesi'nin Sahipsiz Hayvanlar Bakım, Tedavi ve Rehabilitasyon Merkezi'nde tedavi gören köpeklerden 284'ünün ''üzerine kızgın yağ dökülmesi'', ''gözlerinin çıkarılması'', ''kulak ya da kuyruklarının kesilmesi''ne kadar varan insanlık dışı muamelelere maruz kaldıkları saptandı. 
     Büyükçekmece Belediyesi'nin merkezinde barındırılan 1800 sokak köpeğinden 284'üne, insanlar tarafından kötü muamele yapıldığı bildirildi. 
     A.A muhabirinin merkez yetkililerinden aldığı bilgiye göre, söz konusu köpeklerin 43'ünün üzerine kaynar su, 7'sinin üzerine kızgın yağ döküldü, 7'si ateşli silahla vuruldu, 227'sinin kulakları ya da kuyrukları kesildi, bazılarının gözleri çıkarıldı ve karınları deşildi. 
     Vatandaşların ihbarı üzerine belediyece alınan bu köpeklerin tedavisi, rehabilitasyon merkezinde sürüyor. 
     Büyükçekmece Belediye Başkanı Hasan Akgün, vatandaşlardan hayvanlara karşı daha duyarlı olmalarını, hayvan haklarına saygı göstermelerini istedi. 
     Akgün, Avrupa Birliği AB normlarına göre inşa ettikleri 50 bin metrekarelik alanda kurulu rehabilitasyon merkezinde köpeklere günde 2.5 ton yemek verildiğini ve ayda 150 adet kısırlaştırma operasyonu gerçekleştirildiğini anlattı. 
     İnsanların köpeklerden korkabileceğini, ancak bunun onları öldürmek ya da eziyet etme hakkı vermediğini vurgulayan Akgün, ''Türkiye'de bazı belediyeler bile hala kanunun verdiği yetkiye dayanarak hayvanları itlaf ediyor'' dedi. 
     Belediyelerin, hayvanları ''adam gibi korumakla'' yükümlü olduğunu dile getiren Akgün, yaptıkları rehabilitasyon merkezinde, Avrupalılar'ın kalitesinde olmasa bile Türkiye şartlarında örnek bir hizmet verdiklerini bildirdi. 
     Akgün, ilçede sahipli sahipsiz tüm köpek ve kedilerin bir envanterini çıkararak kayıt altına aldıklarını sözlerine ekledi. 
     
</TEXT>
</DOC>
