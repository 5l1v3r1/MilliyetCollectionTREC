<DOC>
<DOCNO> 209056 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/16/son/sondun39.html </URL>
<DATE> 2004/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'nin kuzeydoğusunda "Buz çağı"... 
</HEADLINE>
<TEXT>

     ABD'nin kuzeydoğusunu etkisi altına alan kutup soğukları nedeniyle ''buz çağı'' koşulları yaşanıyor. 
     Dondurucu rüzgarla birlikte kimi bölgelerde eksi 40 dereceyi bulan soğuk, hava ve kara ulaşımının aksamasına, akarsuların donmasına neden oluyor ve insanların evlerinden çıkmalarını engelliyor. 
     Yetkililer, elektrik tüketiminin arttığı bu günlerde elektrik kesintilerine engel olmak için, halktan enerji tasarrufu yapmasını istediler. 
     Birçok eyalette okullar tatil edilirken, ülkedeki doğalgaz tüketiminin de rekor düzeye çıktığı belirtildi. 
     ABD'deki aşırı soğuklar nedeniyle ölenlerin sayısı 6'ya ulaşırken, New York kenti de tarihinin en soğuk günlerini yaşıyor. 
     Yetkililer, New York'ta gece yarısından sonra ölçülen eksi 17,2 derecenin, 16 ocak için 1893'ten bu yana en düşük değer olduğunu açıkladılar. 
     Aşırı soğuklar nedeniyle kentte hava ve deniz ulaşımında sorunlar yaşanıyor. Çok sayıda uçak seferi gecikmeli olarak yapılırken ya da iptal edilirken, New Jersey ile New York arasındaki feribot seferleri de Hudson nehrinin buzlanması nedeniyle yapılamıyor. 
     Kente yağan 11 santimetre yüksekliğindeki kar kent içi ulaşımı aksatıyor, 75 dakikalık yolculuk ancak 2,5 saatte tamamlanabiliyor. 
     New York Belediyesi yetkilileri, kentteki binlerce evsizin de derhal özel olarak hazırlanan sığınaklara gitmeleri çağrısı yaptılar. 
     Yetkililer, dışarıda 30 dakikadan fazla kalınmamasını önerirken, sıcaklıkların hafta sonunda biraz yükseleceğini belirttiler. 
     
</TEXT>
</DOC>
