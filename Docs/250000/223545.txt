<DOC>
<DOCNO> 223545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/18/son/sontur15.html </URL>
<DATE> 2004/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Konya'da çöken bina ile ilgili 3 kişi hakkında dava açıldı 
</HEADLINE>
<TEXT>

     Zümrüt Apartmanı'nın çökmesiyle ilgili hazırlanan bilirkişi raporunu inceleyen Konya Cumhuriyet Başsavcılığı, müteahhit ve 2 sorumlu hakkında dava açtı. 
     Konya Cumhuriyet Başsavcılığı yetkilileri, AA muhabirine yaptığı açıklamada, 2 şubatta 92 kişinin ölümüyle sonuçlanan Zümrüt Apartmanı'nın çökmesiyle ilgili çalışmalarını sürdüren bilirkişi heyetinin raporunu hazırlayarak, kendilerine ulaştırdığını söyledi. 
     Yetkililer, raporu inceledikten sonra 17 Ağustos 1999'da meydana gelen depremde bir vatandaşın açtığı davayla ilgili Yargıtay'ın verdiği kararı gözönünde bulundurarak, Zümrüt Apartmanı müteahhidi Vedat Kaya ve 2 sorumlu hakkında TCK'nın 383. maddesi uyarınca dava açıldığını kaydetti. 
     Yetkililer, bilirkişi raporunun, olayla ilgili idari soruşturmanın başlatılabilmesi için İçişleri Bakanlığı'na gönderildiğini ifade etti. 
     
</TEXT>
</DOC>
