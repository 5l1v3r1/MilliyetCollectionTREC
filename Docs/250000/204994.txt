<DOC>
<DOCNO> 204994 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/28/son/sontur41.html </URL>
<DATE> 2003/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
"Okul" filmi 9 Ocak'ta gösterime giriyor... 
</HEADLINE>
<TEXT>

     Yapımcılığını Sinan Çetin'in üstlendiği Durul ve Yağmur Taylan kardeşlerin yönettiği gençlik filmi ''Okul'', 9 Ocak Cuma günü gösterime girecek. 
     Film, Feriye Sineması'nda düzenlenen basın toplantısıyla tanıtıldı. Toplantıda konuşan Yağmur Taylan, ''Okul''un özgün bir gençlik filmi olduğunu söyledi. 
     Taylan, filmde korku ve komedinin bir araya getirildiğini kaydederek, ''Bu film ile yurtdışına çıkmayı hedefliyoruz. Türk sinemasını evrensel standartlara ulaştırmak istiyoruz. Film biraz riskli, çünkü Türkiye'de genelde komedi ya da dram filmleri çekiliyor'' diye konuştu. 
     Gala gösterimi 6 Ocak Salı günü yapılacak film, 9 Ocak tarihinden itibaren Türkiye'nin yanı sıra Slovakya, Bulgaristan, Romanya, İsrail ve Almanya'da gösterime girecek. 
     Sponsorluğunu Uğur Dershaneleri'nin yaptığı filmin yapımcılığını ünlü film yönetmeni Sinan Çetin üstlendi. Yönetmenliğini, dizilerle adlarını duyuran ve ilk sinema filmlerini çeken Durul ve Yağmur Taylan kardeşlerin gerçekleştirdiği filmde, Burak Altay, Nehir Erdoğan, Sinem Kobal, Berk Hakman, Ali Sunal, Deniz Akkaya, Hamdi Alkan ve Emre Kınay rol aldı. 
     
</TEXT>
</DOC>
