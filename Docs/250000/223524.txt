<DOC>
<DOCNO> 223524 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/18/son/sonspo26.html </URL>
<DATE> 2004/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
A. Sebatspor Gençlerbirliği maçına galibiyet için çıkacağız... 
</HEADLINE>
<TEXT>

     Akçaabat Sebatspor Kulübü Başkanı Veli Sezgin, pazar günü deplasmanda karşılaşacakları Gençlerbirliği'nin çok iyi bir takım olduğunu, ama maça galibiyet için çıkacaklarını söyledi. 
     Sezgin, Gençlerbirliği'nin hem ligde, hem kupada, hem de Avrupa'da çok başarılı sonuçlar elde ettiğini ifade etti. 
     Gençlerbirliği'nin bu başarılarını takdir ettiklerini, ama onlardan çekinmediklerini vurgulayan Sezgin, ''Bunun böyle olduğunu pazar günü göstereceğiz. Maça galibiyet için çıkacağız'' dedi. 
     Gençlerbirliği oyuncularının akıllarının daha çok Avrupa'da olduğunu belirten Sezgin, ''Biz bu maçı kazanarak biraz olsun rahatlamak istiyoruz. Fakat maçı kazanırsak ligde kalma yolunda hiçbir şey netleşmez. Son maça kadar mücadelemizi sürdüreceğiz'' diye konuştu. 
     Akçaabat Sebatspor, Gençlerbirliği maçının hazırlıklarını Ankara'da sürdürüyor. 
     
</TEXT>
</DOC>
