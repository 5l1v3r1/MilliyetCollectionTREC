<DOC>
<DOCNO> 248391 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/16/son/soneko12.html </URL>
<DATE> 2004/06/16/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
ÖİB, Eti Elektrometalurji'nin 100 hissesini blok olarak satışa çıkardı 
</HEADLINE>
<TEXT>

     Özelleştirme İdaresi Başkanlığı ÖİB , Eti Elektrometalurji A.Ş'de bulunan yüzde 100 oranındaki idare hissesini blok satış yöntemi ile özelleştirecek. 
     Konuya ilişkin duyuru, Resmi Gazete'nin bugünkü sayısında yayımlandı. 
     Duyuruya göre ihale, kapalı zarf içinde teklif almak ve görüşmeler yapmak suretiyle ''pazarlık'' usulü ile gerçekleştirilecek. 
     Ancak ihale komisyonunun gerekli gördüğü takdirde ihale, pazarlık görüşmesine devam edilen teklif sahiplerinin katılım ile açık artırma ile de sonuçlandırılabilecek. 
     Katılımcı firmalardan alınacak olan geçici teminat bedeli, 1 milyon ABD Doları olarak belirlenen ihalede teklifler, ABD Doları olarak alınacak ve ihale ABD Doları üzerinden sonuçlandırılacak. İhale bedeli olarak teklif edilen tutarın tamamı ABD Doları ve TL. olarak ödenebileceği gibi ödeme belirli oranlarda ABD Doları ve Türk Lirası olarak birlikte de yapılabilecek. 
     İhaleye katılmak isteyenler hazırlayacakları teklif mektuplarını, 26 Temmuz 2004 tarihinde saat 18.00'e kadar ÖİB'ye verecekler. 
     Şartname ve tanıtım dokümanının alınması zorunlu olan ihalede şartname, bedeli mukabili Özelleştirme İdaresi Başkanlığı'ndan temin edilebilecek. 
     Hisselerin Türkiye'de ikametgahı olmayan yurtdışında yerleşik kişilere satışı yürürlükteki yabancı sermaye mevzuatına tabi olacak. 
     Söz konusu mevzuat, Hazine Müsteşarlığı Yabancı Sermaye Genel Müdürlüğü'nden temin edilebilecek. 
     İhale işlemleri 2886 Sayılı Devlet İhale Kanununa tabi olmadığından idare ihaleyi yapıp yapmamakta, dilediğine yapmakta, teklif verme süresini uzatmak serbest olarak bulunuyor. 
     
</TEXT>
</DOC>
