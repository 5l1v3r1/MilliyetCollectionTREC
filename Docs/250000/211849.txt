<DOC>
<DOCNO> 211849 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/29/spor/ygokce.html </URL>
<DATE> 2004/01/29/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Doktor Ali Aydın 
</HEADLINE>
<TEXT>

   
   Anlaşılan o ki, Beşiktaş pazar akşamı İnönü'de uğradığı beş kırmızı kart şokundan kurtulamayacak. Kupada da Gaziantep'ten dört gol yiyerek, elenmeleri hastalığın kolay kolay tedavi edilemeyeceğini gösterdi... Doktor Ali Aydın'ın iyi niyeti de yetersiz kaldığına göre, Beşiktaş yoğun bakıma alınmak durumunda. 
   Cezalı beş futbolcunun yokluğuna rağmen Lucescu'nun oyun alanına sürdüğü on biri yadırgamadık. Devre arasında forma bulabileceği sinyalleri veren Gökhan, kelepir futbolcu Adrien İlie takımının yenileriydi. Ötekiler ligin ilk yarısında, ama baştan, ama sonradan oyuna katılan çocuklardı... Sergen, Emre ve Ronaldo'nun takıma dönüşleri derin yarayı sarabilirdi.. .Öyle olmadığı çok çabuk anlaşıldı... Beşiktaş, sadece beş oyuncusunu ve Samsun maçını kaybetmekle kalmamış, temel özelliklerini de yitirmişti. 
   Lucescu oyunu kontrol edemiyordu. O ünlü savunmaya ağırlık veren anlayışı uçup, gitmişti. Sergen dahil oyuncuların tümünde görülen zihinsel mental yorgunluk, zamanlama tayming hatalarının artmasına, koordinasyonun kopmasına neden oluyordu. 
   Gaziantepspor'un Hasan Özer ile bulduğu ilk golün pozisyon başlangıcında, Emre, Bülent'i nasıl kaçırdı anlayamadım. Uzun süre oyuna katılamaması, onun da takımca yaşanan şoktan ağır biçimde etkilendiğini gösteriyordu. Tayfur'un kaptan olarak risk üstlenip, hücuma katılması da çare olmadı. Önce İlie, sonra Tayfur kale ağzından inanılmaz goller kaçırırken, Sergen, Johnson'un markajından kurtulamadı. Ama bu ağır yenilginin bence dünkü sorumlusu kaleci Cordoba idi. Zaman zaman öylesine ciddiyetsizleşiyor ki, takımı maçı kurtarmaya çabalarken, o her şeyi berbat ediyor. 
   Gelelim Ali Aydın'ın doktorluğuna... Şok geçiren Beşiktaş'ı güleryüzü, iyiniyeti ve kart göstermeme gayretiyle tedavi etmek istedi. Giunti'nin Johnson'a yaptığı faulü es geçti. Serdar ve Emre'nin sertliklerine de aldırmadı. Bunları bağışladı... Sergen'e gösterdiği kart doğru... Sergen'e küfür edenlere dönük anonsu da bir duyarlılık örneği... Peki Ronaldo'nun Yusuf'a arkadan müdahalesine neden sadece penaltı Ona da kart gerekmez miydi Dedik ya, tedavi etmek istedi Beşiktaş'ı... 
   Aman dikkat Ali Aydın .. Lucescu'nun beceremediğini sen mi yapacaksın 
   
      
   
   
</TEXT>
</DOC>
