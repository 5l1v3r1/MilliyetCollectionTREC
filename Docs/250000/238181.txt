<DOC>
<DOCNO> 238181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/07/son/sonspo19.html </URL>
<DATE> 2004/05/07/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Fanatizme önlem yasası yürürlüğe girdi... 
</HEADLINE>
<TEXT>

     Cumhurbaşkanı Ahmet Necdet Sezer'in daha önce "cezaların kişiselliği ilkesine" aykırı olduğu gerekçesiyle veto ettiği, ancak Meclis'te aynen kabul edilince onaylamak zorunda kaldığı "Spor Müsabakalarında Şiddet ve Düzensizliğin Önlenmesine İlişkin Yasa" yürürlüğe girdi. 
     Resmi Gazete'de yayınlanan yasa ile kulüp ve dernek taraflarının yaptıkları disiplinsizlikler üzerine kulüp ve derneklere verilecek cezalara ilişkin düzenlemeler öngörülüyor. Yasayla, spor müsabakalarının yapıldığı alanlar ile bunların çevresinde, maç öncesinde, sırasında ve sonrasında şiddetli rekabet ve bunun doğurduğu fanatizm sonucu patlayıcı, parlayıcı, yanıcı, yakıcı, kesici veya delici maddelerin kullanılmasının, şiddet ve düzensizliğin, kişilik haklarına, ailevi veya manevi değerlere yönelik hakaret, sövme ve aşağılayıcı sloganların önlenmesi için alınacak tedbirler ve uygulanacak yaptırımlar düzenleniyor. 
     
     ÖZEL GÜVENLİK TEŞKİLATI 
     Yasaya göre, spor kulüpleri müsabaka ve saha güvenliğinin sağlanmasına yetecek sayı ve nitelikte kendi bünyelerinde özel güvenlik teşkilatı kurabilecekler. Yasada yer alan bazı önemli hükümler ise şöyle "-Spor alanlarının çevresinde, hakim kararı veya gecikmesinde sakınca bulunan hallerde mülki amirin izni ile genel güvenlik görevlilerince veya onların nezaretinde özel güvenlik teşkilatları üst araması yapılacak. 
-Fanatizmin önlenmesi, faillerin saptanması, eylemlerin kanıtlandırılması, verilen cezaların takibi ve bu yasaya aykırı eylem ve davranışların engellenmesi amacıyla bilgi bankası oluşturulacak. 
-Taraftar temsilcileri, sorumlu bulundukları seyir alanında olabilecek her türlü olay ve olumsuz davranışın önlenmesi için güvenlik güçlerine yardımcı olacak. 
-Müsabakanın yapıldığı spor alanına verilen zararlar, zarara yol açan taraftarın mensubu olduğu kulüpten tazmin edilecek. 
-Kesici, delici ve yanıcı-yakıcı vb. maddeleri içeriye sokanlar 4 ay seyirden men ve 750 milyon lira idari para cezasına çarptırılacak. Bunu tekrarlayanlara 8 ay süreyle men ve 2.5 milyar para cezası verilecek. Bu maddeleri kullananlara, tekrarlamalarına bağlı olarak 6 ay ile 1 yıl arasında seyirden men ve 1-3 milyar arası para cezası verilecek. Yasaklı olduğu halde ikinci kez spor müsabakalarına girdiği saptananlara sulh ceza mahkemesince 1 ay-1 yıl arası hapis cezası verilecek. 
-Haklarında idari makamlar veya yargı merciince müsabakalara giriş yasağı getirilenler, müsabakaların başlamasından iki saat önce bulunduğu yerin karakoluna giderek emniyet yetkililerine görünmek zorunda olmasının yanı sıra bunu yapmayanlara ise 3-6 ay hapis cezası verileceği hükmü tasarıdan çıkarıldı. 
-Müsabakalarda her ne suretle olursa olsun toplu veya organize biçimde rayiç bedelin altında veya üstünde, müsabaka biletinin temini, dağıtımı, yazılı bedelin üstünde satılması ve kapasitenin üstünde seyirci alınması veya biletsiz seyirci alınması yasak olacak. Bu biletleri satan, aracılık edenlere 6 ay-1 yıl arası hapis ve her bilet için 250 milyon ağır para cezası verilecek. Suçun tekrarı halinde hapis cezası 1-3 yıla, para cezası ise her bir bilet için bir milyar liraya kadar yükseltilecek. 
-Müsabakaları canlı olarak yayınlayan basın kuruluşları ile diğer kuruluşlar, yasaya aykırı afiş, pankart, söz, fiil ve davranışları yayınlayamayacak. 
-Spor ahlakına aykırı afiş ve pankartların yanı sıra dil, din, mezhep, ırk, cinsiyet, etnik ve siyasi ayrımcılığa yönelik söz sarf edilmesi de yasak olacak. Buna aykırı davranan kişilere 500 milyon, eylemin tekrarında ise bir milyar lira idari para cezası verilecek. Fail kulüp veya taraftar derneği üyesi ise suçun tekrarı halinde bu kuruluşlara 3 milyar ceza verilecek. 
-Müsabakanın yapıldığı spor alanın zarara uğramasına yol açan kişilere 3 ay yerine 6 ay boyunca müsabakaları seyirden men ve 1 milyar lira para cezası, tekrarı halinde ise 6 ay yerine bir yıl süreyle spor müsabalarını seyirden men ve 2 milyara kadar idari para cezası verilecek. Bu eylem ikiden fazla işlenmesi durumunda ise 6 ay-1 yıla kadar hapis, 5-10 milyara kadar ağır para cezası verilebilecek. Bu zarar, zarara yol açan taraftarın mensubu bulunduğu kulüpten tazmin edilecek. 
     
</TEXT>
</DOC>
