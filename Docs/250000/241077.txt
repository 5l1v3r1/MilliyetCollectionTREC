<DOC>
<DOCNO> 241077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/19/dunya/adun.html </URL>
<DATE> 2004/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Afganistan resti 
</HEADLINE>
<TEXT>


Ankara, Afganistan'da görevlendireceği İmar Ekibi için ABD'ye, 'Ya Özbek bölgesinde görev yaparız ya da bu işte yokuz' şartı koştu 

Yasemin Çongar 


ABD ile Türkiye arasında aylardır süren Afganistan pazarlığında, Türk hükümeti Washington'ı rahatsız eden bir "rest" çekerek, NATO operasyonu kapsamında bu ülkede görevlendirmeye hazırlandığı Kırsal İmar Ekibi PRT için ön şart koştu. 
Ankara, Afganistan'da bir Türk PRT'sinin kurulmasını, bu ekibin görev yapacağı yeri kendisinin belirlemesi koşuluna bağladı ve "bu aşamada, Takhar vilayeti dışında görev kabul etmeyeceğini" Washington'a bildirdi. 
ABD'li yetkililer ise, Afganistan'ın kuzeydoğusundaki, nüfusunun çoğunluğu Özbek olan Takhar'da PRT için acil gereksinim olmadığını belirterek, Türk şartına karşı çıkıyorlar. 

ABD 'Yapıcılıktan uzak rest' 
Amerikan kaynaklarına göre, Washington Büyükelçisi Faruk Loğoğlu, "Ya Takhar ya hiçbir yer" diye özetlenen Türk şartını ABD Dışişleri Bakanlığı'nın Afganistan Özel Koordinatörü Büyükelçi Bill Taylor'a önceki gün bildirdi. 
ABD tarafı, bu bildirimi "yapıcılıktan uzak bir rest" diye nitelendiriyor, ancak Türk tavrı konusunda iki farklı görüş öne çıkıyor. Ankara'nın restini geri çevirme yanlıları, "PRT'lerin nerede görev yapacağı, Afgan hükümeti ile NATO'nun ortak kurduğu bir Yürütme Komitesi tarafından başkent K bil'de belirleniyor. Türkiye'nin istediği Takhar, acil gereksinimlere göre yapılan öncelikli vilayetler listesinde yok" diyerek, Ankara'yı Afganistan'ın batısında görev almaya zorlamak istiyor. 
İkinci bir grup ise, hazirandaki NATO Zirvesi öncesinde İttifak'a bağlı 5 yeni PRT kurma hedefi olduğunu, ancak şu ana dek bu kapsamda bir tek Alman PRT'sinin göreve başladığını hatırlatarak, Türkiye'nin geri çevrilmemesinden yana. 

SACEUR devrede 
Türk tarafı, Takhar'ı tercih etme nedenini "En fazla katkı yapabileceğimiz bölge burası" diye açıklıyor. Diplomatik kaynaklar, bu konuda istişareleri sürdüreceklerini ve Washington ile Afganistan'da, Irak'takine benzer bir kriz yaşamak istemediklerini vurguluyorlar. 
Öte yandan, ABD'nin Türkiye nezdinde NATO Müttefik Kuvvetler Komutanı SACEUR General James Jones aracılığıyla Brüksel'de yeni bir girişimde bulunarak, "Batı'da görev alın" talebini yineleyeceği, Ankara'nın bunu yeniden reddetmesi halinde, Takhar konusunda nihai kararın alınacağı kaydediliyor. 

PRT'ler nedir 
PRT'ler, Afganistan'da kırsal alanda hem güvenlik hem yeniden yapılanma görevi üstlenen asker ağırlıklı, ancak diplomat, mühendis gibi sivil personeli de kapsayan ve sayıları görev bölgesinin koşullarına göre 70'ten 400'e kadar değişebilen ekipler. Halen Mezar - ı Şerif'te İngiliz, Bamyan'da Yeni Zelandalı, Kunduz'da Alman ve ülkenin güney vilayetlerinde yaklaşık bir düzine Amerikan PRT'si görev yapıyor. 


</TEXT>
</DOC>
