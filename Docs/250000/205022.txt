<DOC>
<DOCNO> 205022 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/29/magazin/amag.html </URL>
<DATE> 2003/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Aşk bitince borçla okudu 
</HEADLINE>
<TEXT>

   Eski manken Begüm Özbek'in annesi Süsen Erkuş, kızının Mert Çiller ile olan aşkını, Amerika macerasını ve Çiller ailesiyle ilişkilerini anlattı... 
      ŞÜKRAN PAKKAN İstanbul 
   
   Bir yanda eski Başbakan Tansu Çiller, diğer yanda kendini sokakta yaşayan hayvanlara adamış Süsen Erkuş. Bir dönem neredeyse dünür olacak iki kadının çocukları Mert Çiller ile Begüm Özbek'in aşkı biteli çok oldu. 
   Tansu Çiller siyaset sahnesinden çekildi, Erkuş ise Bakırköy Belediyesi'nde 'işçi' olarak çalışıyor. 
   Erkuş'un kızı eski manken Begüm Özbek ise, başta masrafları Çillerler tarafından karşılanan ABD'deki üniversiteden mezun oldu ve şimdilerde Boston Ritz Carlton Otel'de çalışıyor. 
   
   Borçla mezun oldu 
   Çiller ailesiyle biraraya gelmemeye özen gösteren Erkuş, kızının ABD'deki turizm - otelcilik öğrenimine başlamasında Tansu Çiller'in büyük katkısı olduğunu söylüyor. Ancak, kızının Mert Çiller'den ayrıldıktan sonra eğitimini sürdürmekte çok zorlandığını ve okulunu borçlanarak bitirebildiğini de ekliyor. 
   Özbek'in çeşitli işlerin yanı sıra bir süre de okul kütüphanesinde çalıştığını ifade eden Süsen Erkuş şöyle konuştu "Begüm bu süreçte çok yıprandı. Ayrılığa da üzüldü. Ancak her nimetin bir külfeti vardır. Şimdi çok mutlu ve otelde 12 saat ayakta çalışıyor." 
   
   Aileler tanışmadı 
   Çiller ailesinin hiçbir üyesiyle tanışmadığını anlatan Erkuş, sözlerini şöyle sürdürdü "Yanlış anlaşılmaktan çekindiğim için Kuşadası'ndaki yazlıklarına bile, davetlerine rağmen gitmedim. Çünkü farklı kulvarlardaydık. Ben daha tabandayım, onlar daha yukarıda. Mert'le bile tanışmıyorum. Çiller ailesi Begüm'e ufuk açtı. Tansu Çiller'in de benim çalışmalarımı her zaman saygıyla karşıladığını duydum." 
   
   
</TEXT>
</DOC>
