<DOC>
<DOCNO> 209396 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/18/spor/yaksoy.html </URL>
<DATE> 2004/01/18/ </DATE>
<TIME>  </TIME>
<AUTHOR> Fevzi AKSOY  </AUTHOR>
<HEADLINE>
İyi sabahlar 
</HEADLINE>
<TEXT>

   
   Günaydın beyler demek lazım. Çünkü spordan sorumlu devlet yöneticilerimiz uykudan uyanmışlar. Son yenilgilerimiz karşısında psikologların hazırlayacağı konferanslar düzenleyeceklermiş. Aman ne iyi, ne iyi. Bu satırların yazarı yıllardan beri durmadan, bıkmadan, "Yapmayın, etmeyin beyler, sporumuzda psikolojiye tıpkı sultanın istimi gibi sonradan geliyoruz" deyip durdu. Kimse oralı olmadı. Kısmet bugüneymiş. 
   Bir zamanlar meşhur bir teknik direktör bu durumu açtığımızda, "Psikolog angaje ediyoruz ama netice alamadık. O yüzden vazgeçtik" demişti. Belki de haklıydı. Sporculara psikolojiyi kitaplardaki gibi ders şeklinde verirseniz, tabii netice sıfır olur. Hele sporcunun eğitim kapasitesi de yeterli değilse. Yenildiğimiz voleybol maçını anlatan Alman spiker, "Türk sporcularının kondisyonu bitti" diyordu. Yani "Dizlerinin bağı çözüldü" demek istiyordu. Acaba sadece bunu mu kastediyordu Finalin sırrını çözemedik sözcüğü doğru. Almanlar'dan daha zayıf değildik. Psikolojik nedenlerden yenildik demek de yanlış. Çünkü çözüm yalnız psikolojide değil. Sporun bütününü kavramada. Bu kavrama da ancak sporun çok yönlü eğitimle yapılması ile olur. Adale kuvveti ile değil. O Viyana kapılarında kaldı. Paradoks gelecek ama psikolojiyi yutsanız da bu iş ezberle olmaz. Sporu bütünüyle, her yönüyle kavramak lazım. Bu da aydın kafayla olur. Uzattık galiba. Onu da başka sefere açıklarız. 
   
      
</TEXT>
</DOC>
