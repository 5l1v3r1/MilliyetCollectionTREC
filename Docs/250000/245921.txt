<DOC>
<DOCNO> 245921 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/07/son/sondun15.html </URL>
<DATE> 2004/06/07/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
'Bush, işkenceyi yasaklayan yasalara bağlı değil' 
</HEADLINE>
<TEXT>

     The Wall Street Journal gazetesi, geçen yıl hazırlanan bir Pentagon raporunda, ''ABD Başkanı George Bush'un, işkenceyi yasaklayan yasalara bağlı olmadığı'' sonucuna varıldığını yazdı. 
     Gazetede bugün yayımlanan haberde, Bush'un talimatıyla esirlere işkence yapabilecek Amerikalı ajanlar hakkında da Adalet Bakanlığı'nın kovuşturma açamayacağı kaydedildi. 
     Bu bulguların, üst düzey sivil ve askeri avukatların ABD Savunma Bakanı Donald Rumsfeld için hazırladığı sorgulama yöntemleriyle ilgili gizli raporun bir bölümünü oluşturduğu belirtilen haberde, raporun, 2002'de Guantanamo üssündeki komutanların geleneksel sorgulama yöntemleriyle esirlerden yeterli bilgi alamadıkları şikayetleri üzerine hazırlandığı bildirildi. 
     Raporda, işkenceyi yasaklayan ABD yasaları ve uluslararası anlaşmalardan ve ulusal güvenlik endişeleri için neden bu yasakların üstesinden gelinebileceğine ayrıntılarıyla yer verildiği belirtilen haberde, raporda ''hiçbir şeyin, Amerikan vatandaşlarının korunması için hayati önem taşıyacak bilgileri almaktan daha önemli olmayacağının ve bu nedenle işkenceyle ilgili normal kısıtlamaların uygulanamayacağının'' tartışıldığı yazıldı. 
     The Wall Street Journal, raporda, ''ABD Başkanı'nın bir başkomutan olarak, 'sorgulama sırasında işkence dahil fiziksel ya da psikolojik eylemlerin uygulanmasını' onaylama yetkisine sahip olduğunun'' iddia edildiğini kaydetti. 
     Bush'un, bu raporu görüp görmediğinin bilinmediğini kaydeden gazete, Bush yönetiminin, Cenevre Konvansiyonları ve esirlere insanca davranılmasını desteklediğini bildirdiğini belirtti. 
     Habere göre, bir Pentagon yetkilisi, bazı askeri avukatların önerilen bazı sorgulama yöntemlerine karşı çıktıklarını, ancak sonuçta Nisan 2003'te nihai raporu imzaladıklarını söyledi. 

     
</TEXT>
</DOC>
