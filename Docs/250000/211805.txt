<DOC>
<DOCNO> 211805 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/29/ekonomi/eko01.html </URL>
<DATE> 2004/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Sabah'ta sürgün yargıdan döndü 
</HEADLINE>
<TEXT>

   Ankara 15. İş Mahkemesi, uzak illerde görevlendirilen ve ardından işten çıkarılan Sabah ve atv'nin altı çalışanı için işe iade kararı aldı 
   ANKARA Milliyet 
   
   Sabah Gazetesi ve atv'yi bünyesinde barındıran Merkez Yayın Holding'in, hazırladığı yeni sözleşmeyi imzalamayan gazetecileri önce sürgüne göndermeye çalışması ve ardından işlerine son vermesi yargıdan döndü. Ankara 15. İş Mahkemesi, bu şekilde işten çıkarılan altı gazetecinin görevlerine iadesine karar verdi. 
   Karara konu olay, gazetecilere, geçmişe dönük alacaklarından vazgeçtiklerine ilişkin sözleşmelerin imzalatılmaya çalışılmasıyla başladı. Ancak atv ve Sabah'ın Ankara bürolarında çalışan 13 gazeteci bu sözleşmeleri imzalamayı reddedince, bunun bedelini sürgüne gönderilerek ödedi. Diyarbakır, Hakk ri, Silopi, Adana gibi illere geçici görevle gönderilen gazetecilerin bir kısmı için daimi görev kararı da verildi. 
   
   Yeni elemanlar alındı 
   Görev yerlerine giden gazetecilerin yerine işe yeni elemanlar alan işveren, geçici görevden dönen gazetecileri bir kez daha görevlendirdi. Ancak gazeteciler bunu sürgün olarak nitelendirerek gitmedi. Bunun üzerine çalıştıkları işyerinden içeri alınmayan gazetecilerin sözleşmeleri fesh edildi. 
   Sabah Gazetesi eski Başbakanlık Muhabiri Erhan Seven, görevlendirildiği yere gitmeden önce gazetenin fotoğraf makinasını kendisinden isteyen Ankara Temsilcisi Muharrem Sarıkaya ile tartıştığı için hakkında tutanak düzenlendi ve işten çıkarıldı. Seven'in açtığı dava sürerken, lehinde ifade veren Sabah çalışanı Fehmi Öztekin'in de işine son verildi. 
   Bunun üzerine yargıya başvuran gazetecilerden altısının davası önceki gün sonuçlandı. Ankara 15. İş Mahkemesi, eski atv Ankara Haber Müdürü Sedat Bozkurt, kameraman Nejat Sunal, parlamento muhabirleri Fatih Atik, Hüseyin Özalp, başbakanlık muhabirleri Fatma Can ve Erhan Seven'in işe iadesine karar verdi. Mahkeme, gazetecilerin işe iade edilmemesi halinde, işverenin dört maaş haksız fesih tazminatı, dört maaş da işsizlik tazminatı ödemesini kararlaştırdı. 
   
   
</TEXT>
</DOC>
