<DOC>
<DOCNO> 207076 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/07/son/sonspo23.html </URL>
<DATE> 2004/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Olimpiyat Stadı'nın ana giriş yolu 4'e çıkıyor 
</HEADLINE>
<TEXT>

     İstanbul Olimpiyat Oyunları Hazırlık ve Düzenleme Kurulu İOOHDK olağan toplantısı, İstanbul'da Ataköy Olimpiyatevi'nde yapıldı. 
     Devlet Bakanı ve Başbakan Yardımcısı Mehmet Ali Şahin'in katılmadığı toplantı, İstanbul Valisi Muammer Güler başkanlığında gerçekleştirildi. Gençlik ve Spor Genel Müdürü Mehmet Atalay, Türkiye Milli Olimpiyat Komitesi Başkanı TMOK Togay Bayatlı ve diğer üyelerin katıldığı toplantı 3 saat sürdü. Galatasaray Kulübü'nden bir yetkili de toplantının yarısında içeriye alındı. 
     TMOK Başkanı Togay Bayatlı, toplantıda Galatasaray Kulübü yetkilisinden kulübün isteklerini dinlediklerini ifade ederek, ''Stadın ana giriş yolu 4'e çıkarılacak ve yanına yaya kaldırımı yapılacak. İSKİ yolunun asfalt ve düzeltmesi 1 ay içinde yapılacak. 4. yol 1.5 ay, yaya kaldırımı da 1.5-2 ay içinde bitirilecek. Ayrıca stat zemininden şikayetleri vardı. Stat zemini de ilk maça kadar hazır hale getirilecek. Galatasaray'ın ilk maçında 4'lü yol ve İSKİ yolu yetişmiş olur'' diye konuştu. 
     
     ''GALATASARAY, FATURAYI STADA KESTİ'' 
     Galatasaray Kulübü'nün bu duruma biraz dayanması gerektiğini ifade eden Bayatlı, ''Dün akşam Roma-Milan maçı Olimpiyat Stadı'nda oynandı. Seyircinin sesi geliyordu. Galatasaray suçu bir yere atmak istiyor. Fatura stada kesildi'' dedi. 
     Stat konusundaki eleştirilere, ''Mecidiyeköy yakınında oturan birkaç basın mensubunun paşa keyiflerinin kaçması neticesinde yaptıkları yaygaradan başka birşey değil'' diye tepki gösteren Bayatlı, şunları söyledi 
     ''Kendi sözlerini taraftara malederek yazıyorlar. Bunlar gazetecilik etiğine sığmaz. Ben şimdiye kadar sustum, ama çizmeyi aştılar. Hem savcı hem hakim oluyorlar. Buna hiç hakları yok.'' 
     
     SARIGÜL'ÜN PROJESİ 
     Bayatlı, toplantıda Şişli Belediye Başkanı Mustafa Sarıgül'ün projesinin de konuşulduğunu ve ''hayali bir proje'' olarak değerlendirildiğini ifade ederek, ''Genel müdürümüz Ali Sami Yen Stadı'nın yerine sadece stat yapılabileceğini söyledi. Sayın valimiz de oraya işhanı yapılmasının mümkün olmadığını ve büyük yoğunluk getireceğini ifade etti. O projeye valilikten izin çıkmaz. Ben de projede adı geçen yere gittim. Oranın durumu Atatürk Olimpiyat Stadı'nın durumundan daha da kötü, yolu yok. Hayali bir proje'' diye konuştu. 
     
     ''BELEDİYE DAHA YENİ BAŞLADI'' 
     Bayatlı, İstanbul Büyükşehir Belediyesi'nin Atatürk Olimpiyat Stadı yollarını yapmaya yeni yeni başladığını ileri sürdü. 
     Belediyenin bugüne dek yalnızca park ve düzenlemeler yaptığını ifade eden Bayatlı, ''Vali bey, belediyede bu işlerin sorumlusuyla konuştu. Daha yeni yeni başlayacaklar. Şimdi yeşil ışığı yaktılar. Başakşehir yolu iptal edildi, onun önünde başka bir yol var, onu yapıyorlar. Skorboard ve elektronik kapı kontrol sisteminin yapımını da belediyeye verdik. Skorboardun ihalesi yapıldı, diğeri de yapılacak'' dedi. 
     
</TEXT>
</DOC>
