<DOC>
<DOCNO> 218090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/26/son/sontur31.html </URL>
<DATE> 2004/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Yurttan Kısa Kısa Erlere okuma yazma kursu 
</HEADLINE>
<TEXT>

     
     Erlere okuma yazma kursu... 
     Datça Garnizon Komutanlığı ve Halk Eğitim Merkezi işbirliğiyle düzenlenen okuma-yazma kursunu tamamlayan erlere başarı belgeleri törenle verildi. 
     Datça Kaymakamı Savaş Tuncer, törende yaptığı konuşmada, kursun açılmasında katkıları bulunan Garnizon Komutanlığı'na, İlçe Milli Eğitim Müdürlüğü'ne, Halk Eğitim Merkezi Müdürlüğü'ne ve kursiyerlere ders veren öğretmen Sadık Varol'a teşekkür etti. 
     Kursu bitiren Datça Hava Radar Komutanlığı'nda görevli 9 ere başarı belgelerini, Tuncer ve Garnizon Komutanı Sedat Arık verdi. 
     
     Bursa'da elektrik kesintisi... 
     Bursa'nın Nilüfer İlçesi Çalı Beldesi'ne, 29 şubat pazar günü elektrik verilemeyecek. 
     TEDAŞ Bursa Elektrik Dağıtım Müessesesi'nden yapılan açıklamaya göre, enerji nakil hatlarındaki bakım ve onarım çalışmaları nedeniyle, Çalı Sanayi Bölgesi ve civarında, 08.00-16.00 saatlerinde elektrik kesintisi uygulanacak. 
     
     Hatay'da korsan ürünlerle mücadele... 
     Hatay İl Kültür ve Turizm Müdürlüğü bünyesinde kurulan İl Denetim Komisyonu, korsan ürünlerle mücadele çalışmalarına devam ediyor. 
     Kültür ve Turizm Müdürlüğü'nden yapılan açıklamada, geçen yıl yapılan denetimlerde, korsan ürün sattıkları belirlenen 59 işyeri ve seyyar satıcının yakalandığı bildirildi. 
     Açıklamada ayrıca, 56 bin 475 korsan CD, 14 bin 96 kaset, 4 bin 35 etiket, 322 porno film, 726 yasak yayın ve bunları çoğaltmaya yarayan cihazların ele geçirildiği belirtildi. 
     
     Isparta'ya diyabet hastanesi... 
     Türk Diyabet Cemiyeti Başkanı Isparta Şubesi Başkanı Mustafa Aytaç, Diyabet Hastanesi'nin inşaatının tamamlandığını belirtti. 
     Aytaç, Pirimehmet Mahallesi'ndeki hastaneyi mart ayı sonunda hizmete sokmayı hedeflediklerini ifade ederek, ''Isparta'daki hastanenin tamamlanmasıyla Türkiye'deki 4. Diyabet Hastanesi de yapılmış oldu'' dedi. 
     Aytaç, röntgen cihazı ve ameliyathanede kullanılacak cihazların temini için vatandaşlardan yardım beklediklerini kaydetti. 
     
     Rize'de branş öğretmeni açığı bulunuyor 
     Rize Milli Eğitim Müdürü Rasim Çelik, Rize'de branş öğretmenine ihtiyaç olmadığını belirtti. 
     Rize'de Cumhuriyet tarihinde ilk defa branş öğretmenine ihtiyaç duyulmadığını ifade eden Çelik, ''Son atamalarda Trabzon'a 38 branş öğretmeni, bize ise 144 branş öğretmeni geldi. Şu anda okullardaki bütün dersler dolu'' dedi. 
     Çelik, ayrıca, bu yıl yatırım programına 6 ilköğretim okulu ve 2 lise inşaatının da konulduğunu, bu okulların tamamlanmasıyla ilde okul ihtiyacı kalmayacağını kaydetti. 
     
</TEXT>
</DOC>
