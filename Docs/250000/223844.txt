<DOC>
<DOCNO> 223844 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/19/son/sontur10.html </URL>
<DATE> 2004/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Anadolu Basın Birliği Tüzmen'in toplantısına katılmayacağız 
</HEADLINE>
<TEXT>

     Anadolu Basın Birliği Başkanı Orhan Kızılaslan, Bakan Kürşad Tüzmen'i protesto etmek için düzenlediği basın toplantısına katılmama kararı aldıklarını kaydetti. 
     Kızılaslan, yaptığı açıklamada, Gaziantep Milletvekili Devlet Bakanı Kürşad Tüzmen'in Gaziantep'te yayınlanan yerel Söz Halkın adlı gazeteyi, kendisi hakkında yanlış haber yazdığı gerekçesiyle yırtmasını unutmadıklarını belirtti. 
     Tüzmen'in olay sonrasında ulusal televizyonlardan birinde ''Uzun süredir dalamıyorum. Onun stresi içindeyim. Bu nedenle amacımı aşan bir harekette bulundum'' dediğini ve kendilerinin de bu açıklama üzerine kendisinin dalış takımlarını yanında gezdirmesini, ister Atatürk Barajı'nda ister Hancağız Barajı'nda isterse de Burç ve Alleben göletinde dalış yapmasını tavsiye ettiklerini ifade eden Kızılaslan, açıklamasında şu görüşlere yer verdi 
     ''Söz Halkın gazetesine yapılan hakareti tüm Gaziantep basınına yapılmış kabul ediyoruz. Eleştiriye tahammülü olmayanların ülkeyi nasıl yöneteceğini kamuoyunun takdirine bırakıyoruz. 1919 yılından beri Mustafa Kemal Atatürk'ün yanında ulusal kurtuluş savaşı meşalesini taşıyan, ülkenin bölünmez bütünlüğünü demokrasi ve sosyal hukuk devleti mücadelesini ilk günkü şevkle sürdüren yerel basına reva görülen bu tür hareketler hiçbir zaman karşılıksız kalmayacaktır. 
     Bizler Sabah, Metropol, Haber, Doğuş, Ekspres, Günaydın, Oluşum, Bulvar, Güncel, Söz Halkın, Yeni Gün, Al-Sat, Güneş, Manşet, Yangı, Yeni Gap gazeteleri ve Kanal 27 ile Kanal 5 televizyonları olarak Kürşad Tüzmen'in bugün saat 09.00'da AK Parti İl binasında düzenleyeceği basın toplantısına katılmama ve kendisiyle ilgili haberlere yer vermeme kararı almış bulunuyoruz.'' Kızılaslan, devlet ve devleti temsil edenlerin görevinin kimsenin canını okumak, kimseye karşı husumet beslemek değil, herkesle birarada yaşamak olması gerektiğini belirtti. 
     Cumhuriyetin hafızasının güçlü olduğunu, demokrasinin hafızasının da zayıf olmak zorunda olduğunu ifade eden Kızılaslan, rejimin başka türlü devam etmeyeceğini savundu. 
     
</TEXT>
</DOC>
