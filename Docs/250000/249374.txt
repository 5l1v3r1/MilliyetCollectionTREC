<DOC>
<DOCNO> 249374 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/20/spor/spo03.html </URL>
<DATE> 2004/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Öfke dinmiyor 
</HEADLINE>
<TEXT>


Galatasaray, Önder Turacı'yı elinden kapan Fenerbahçe'ye ateş püskürmeye devam etti. Sarı-Kırmızılı yöneticiler, "En kısa zamanda karşılığını alacaklar" dedi 




'Gün ola harman ola' 
GALATASARAY'DA Fenerbahçe'ye Önder Turacı transferi nedeniyle oluşan tepki tüm hızıyla sürüyor. Sarı - Kırmızılılar, ezeli rakiplerinin bu centilmenlik dışı davranışın bedelini ödeyeceklerini iddia ettiler. Yöneticiler, "Dostluk mükemmel bir seviyeye gelmişti. Ancak artık bitti. Gün ola harman ola. En kısa zamanda karşılığını alacaklar" dedi. 

Ersun Yanal'a yüklendi 
İKİNCİ Başkan Ergun Gürsoy, Fenerbahçe'ye Önder Turacı'yı almaları yönünde baskı yaptığı iddia edilen Ersun Yanal'a da ince göndermelerde bulundu. Gürsoy, "Umarım bu duyum doğru değildir. Ancak şunu bilsinler bu çocuk eğer Milli Takım'da oynar ve hata yaparsa bizden çekecekleri var. Bugünleri hatırlatıp, ortalığı ayağa kaldırırız" yorumunu yaptı. 

İlk vuruşu yaptı 
GALATASA-RAY'IN yıldız ismi Ergün Penbe, Zonguldak'ta kendi adı verilen futbol okulunun açılışını yaptı. Törene oğlu Berkay ile katılan yıldız futbolcu, organizasyonun başlama vuruşunu gerçekleştirirken, minik futbol adaylarının büyük ilgisini gördü. 

Yönetimden ödeme sözü 
SARI - Kırmızılı futbolcuların geçmişten kalan transfer taksiti ve prim ödemelerinin Hollanda kampından önce hesaplarına yatırılacağı açıklandı. Mali İşlerden Sorumlu Yönetici Refik Arkan, kaynak yaratma çabalarının yoğun bir şekilde sürdüğünü ve öncelikle oyuncuların alacaklarını ödemeyi düşündüklerini açıkladı. Bu gelişme futbolcularda da sevinç yarattı. 

Müjdeli haber 
GALATASARAY yönetimi, Real Madrid'in Brezilyalı oyuncusu Conceicao ile anlaştığını kulübün internet sitesinden taraftarlarına duyurdu. Başkan Özhan Canaydın tarafından yapılan açıklamada, "Galatasaray Spor Kulübü'nün Flavio Conceicao ile her konuda kesin anlaşmaya vardığını, camiam ve sevgili taraftarlarımıza duyurmak isterim" ifadeleri yer aldı. 






</TEXT>
</DOC>
