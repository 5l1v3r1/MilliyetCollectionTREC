<DOC>
<DOCNO> 212614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/02/ekonomi/aeko.html </URL>
<DATE> 2004/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Cari açıkta korkulan olmadı 
</HEADLINE>
<TEXT>

   Ekonominin en riskli verisi olarak görülen cari açık, mali sistem dışından gelen döviz sayesinde 2003'ü sorunsuz atlattı. Dövizin yastıkaltı ve Irak'tan geldiği tahmin ediliyor 
      ANKARA ANKA 
   
   Türkiye ekonomisinin en riskli verisi olarak gösterilen cari işlemler açığı özellikle mali sistem dışından giren döviz sayesinde endişe edilecek boyutlara ulaşmadan finanse edildi. Ocak - Kasım 2003 arasında 4.2 milyar dolarda kalan cari açığın finansmanı mali sistem dışından sağlanınca, ihtiyaç duyulan döviz tutarı 1.3 milyar dolarda kaldı. 
   
   Sistem dışından para aktı 
   Merkez Bankası verilerinden yapılan hesaplamaya göre, canlanma ve Türk Lirası'ndaki değer kaybı cari işlemler açığını önceki yıllara göre önemli ölçüde artırdı. Açığın makroekonomik dengesizliğe yol açmadan finanse edilmesinde en önemli rolü mali sistem dışından gelen yoğun döviz oynadı. 4.2 milyar dolarlık cari işlemler açığı verilen 11 aylık dönemde sistem dışından sisteme 2.9 milyar dolarlık net döviz girişi yaşandı. Bu gelişme cari işlemler açığının finansman ihtiyacını 1 milyar 303 milyon dolara kadar düşürdü. Kaynağı belirsiz döviz girişinin nedenleri ekonomi çevrelerinde yastık altından sisteme para girişi ve savaş sonrası Irak'tan akan para ile açıklanıyor. Türkiye açığın finansmanını portföy yatırımlarıyla karşıladı. 
   
   Kapıkule'de TIR kuyruğu    İhracattaki hareketlilik Türkiye'nin Avrupa'ya açılan gümrük kapısı Kapıkule'yi de etkiledi. Kapıkule'den çıkış yapmak isteyen TIR'lar 18 kilometre uzunluğunda kuyruk oluşturdu. Gümrük yetkililerinden edinilen bilgiye göre, İstanbul Halkalı Gümrüğü'nde birkaç gün önce bilgisayarlarda meydana gelen arızanın giderilmesi ve olumsuz hava koşullarının iyiye gitmesiyle ihracat yapan firmaların TIR'larının aynı anda yola çıkması, kuyrukların oluşmasında etkili oldu. 
   
   
   
</TEXT>
</DOC>
