<DOC>
<DOCNO> 211006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/25/yazar/tamer.html </URL>
<DATE> 2004/01/25/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Yeni seçilecek ABD Başkanı'na Davos'tan beş tavsiye 
</HEADLINE>
<TEXT>

   DAVOS İsviçre 
   
   Amerikan halkı 10 ay sonra sandık başına giderek, gelecek 4 yılda ülkeyi kimin yöneteceğine karar verecek. Yeni seçilecek başkan, Bush da olabilir, başkası da, farketmez. 
   Bush yönetiminin 3 yılını dikkate alarak, yeni seçilecek ABD Başkanı'na öncelikli tavsiyeleriniz ne olurdu 
   Karlar içindeki küçük dağ kasabası Davos'un tepelerinde bir otelde yapılan ve bu soruya yanıt arayan paralı yemeğe ilgi yoğundu. Dünya Ekonomik Forumu DEF'in katılımcıları, eksi 13 dereceye varan soğuğa aldırmayıp, karlar içinde bata çıka, yeni ABD Başkanı'na tavsiyelerde bulunmak üzere Seehof Oteli'nin yolunu tuttular. Bunlardan biri de bendim. 
   
   Filistin sorunu 
   Toplantıda kimlerin ne tavsiyede bulunduklarını, söz aldıkları sırayla, kendi ağızlarından sizlere aktarmak istiyorum 
   Filistin Yönetimi Dışişleri Bakanı Nabil Şaat "Bush Yönetimi bizim sorunumuzu çözmeyi önemsemedi. Yeni ABD yönetimi bölgede barışı gerçekten istiyorsa, ilk iş olarak Filistin sorununu çözmek için insiyatif kullanmalı. ABD'nin dünyada rakipsiz, tek askeri ve siyasi güç olduğu fikrine giderek alışıyoruz. Hal böyleyken, bizim sorunumuzun çözümünün de yeni ABD Başkanı'nın iki dudağı arasında olduğunu biliyoruz." 
   
   Dinle ve anlamaya çalış 
   Fransa Uluslararası İlişkiler Enstitüsü Başkanı Thierry Montbrial 
   "1 Yeni ABD Başkanı ilk iş olarak başkalarını DİNLEMEYİ öğrensin. 
   2 Diğer kültürlere hoşgörü ile yaklaşsın ve onları anlamaya çalışsın. 
   3 Uluslararası hukuka lafta değil uygulamada da saygılı olsun. 
   4 Dünyanın geri kalanını hiçe sayan, kaba güce dayalı davranışlardan vazgeçsin. Başkalarına insan hakları dersi verirken kendisi tek yanlı olarak insan haklarını çiğnemesin. 
   5 Yeni Amerikan Başkanı öğrenmeyi denesin ve başkalarının kendisine saygı göstermesini sağlamaya çalışsın." 
   
   Guantanamo'yu kapat 
   Uluslararası Af Örgütü Genel Sekreteri Irene Khan 
   "Benden önceki konuşmacı ABD'nin yeni seçilecek başkanına 'başkalarını dinle' dedi. Ben ETRAFINA BAK ve GÖRMEYE ÇALIŞ diyorum. Amerika dışında ne olup bittiğini görmek için samimi bir çaba harcadığı takdirde, uluslarası hukuka ve insan haklarına sadece dünyada değil kendi ülkesinde bile daha saygılı olacaktır. ABD'nin yeni başkanı daha güvenli bir dünyada yaşamak istiyorsa Guantanamo Esir Kampı'nı derhal kapatmalı. Amerika'nın yıllar önce Küba'da kurduğu Guantanamo Üssü son dönemde savaş esirlerinin kapatıldığı bir temerküz kampı olarak kullanılıyor. " 
   
   Kontrolsüz bütçe 
   ABD Uluslararası Ekonomi Enstitüsü Direktörü Fred Bergsten "Daha 3 yıl önce fazla veren Amerikan bütçesi, Bush'un iktidar döneminde tümüyle kontrolden çıkmış ve dünyanın en fazla açık veren bütçesi haline gelmiştir. Bugünkü bütçe açığı 1 trilyon doların yarısına ulaşmıştır. Bu açık kapatılmazsa sadece kendisi değil, ABD dünya ekonomisinin lokomotifi olduğu için tüm dünya zarar görecektir. Yeni ABD Başkanı'nın birinci önceliği, bütçe açığını kapatmak olmalıdır. 
   Bir Japon milletvekili "Yeni ABD Başkanı, Birleşmiş Milletler Güvenlik Konseyi'nin kararlarına saygılı olmalıdır." 
   Carr İnsan Hakları Merkezi ABD Kamu Yönetimi öğretim üyesi Samantha Power "Bush Yönetimi 3 yıllık icraatı boyunca Amerikan halkının geleneksel DEĞERLERİ ile ABD'nin ÇIKARLARI birbirinden çok farklıymış gibi davranmıştır. Yeni ABD Başkanı, ilk iş olarak bizim geleneksel değerlerimizi ulusal çıkarlarımızla yeniden buluşturmalıdır ki ABD dünyada inandırıcılığını yeniden kazanabilsin." 
   
      
   
</TEXT>
</DOC>
