<DOC>
<DOCNO> 231972 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/16/son/sondun45.html </URL>
<DATE> 2004/04/16/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Ölüm tehlikesi vız geliyor, Amerikalılar para için Irak'a koşuyor 
</HEADLINE>
<TEXT>

     Artan şiddet eylemleriyle can güvenliğinin tehlikede bulunduğu Irak'ın, Amerikalı işçiler için hala para kazanılacak cazip bir yer olarak görüldüğü belirtiliyor. 
     Los Angeles Times gazetesinde çıkan habere göre, Irak'ta çalışmak için toplanan işçilerin çok azının, kendilerini bekleyen tehlikeler ve zor hayat koşulları hakkında yapılan uyarılar üzerine bu ülkeye gitmekten vazgeçtiği kaydediliyor. İşçilerin çoğu ise 100 bin doları bulan yıllık kazanç için her türlü zorluğa ve tehlikeye göğüs gerebileceğini ifade ediyor. 
     Irak'a gitmek için iş başvurusunda bulunan insan kaynakları müdürü 41 yaşındaki Michael Taylor, gazeteye verdiği demeçte, ''Bazı insanların üç ayda kazanamayacağı kadar parayı burada bir ayda elde edebilirsiniz. Bana göre buna değer. Bu ailem için yapabileceğim bir şey. Başınızda miğfer taşıdığınız sürece sanırım güvende sayılırsınız'' diyor. 
     Daha önce Coca-Cola firmasında çalışan Taylor'ın, Irak'ta büyük ihaleler alan Halliburton'ın yan şirketlerinden KBR için çalışacağı belirtiliyor. KBR'nin Ocak ayından bu yana, Irak'ta çalışmak üzere 8 bin iş başvurusu aldığı kaydediliyor. 100 değişik pozisyon için adam toplayan KBR'nin sözcüsü Patrice Mingo, bu pozisyonların suları test eden personelden, elektrikçilere, kamyon şoförlerinden memurlara kadar uzandığını ifade ediyor. Mingo, KBR şirketinin şu an Irak ve Kuveyt'te çalışmakta olan 24 bin işçisi bulunduğunu ve hiç kimsenin buralarda kalmak için şirket tarafından zorlanmadığını ifade ediyor. Şirket, çalışanlara ne kadar ücret ödediğini ise açıklamak istemiyor. 
     Başvuru yapanların son grubunun eğitime alındığı oryantasyon seminerinde, çoğu daha önce ABD dışına çıkmamış, 600 kişinin yer aldığını belirten Los Angeles Times, bu kişilerin nükleer, biyolojik, kimyasal saldırılara karşı kendilerini nasıl koruyacaklarına dair eğitildiğini belirtiyor. 
     Halliburton şirketi, geçen bahardan bu yana Irak'ta çalışan işçilerinden 30'dan fazlasının öldürüldüğünü açıklamıştı. 
     Oryantasyona katılan bazı işçilerin ise, Irak'ta kendilerini bekleyen tehlikelerden daha önce kimsenin bahsetmediğini ileri sürerek, çalışmak üzere bu ülkeye gitme kararından vazgeçiyor. 
     
</TEXT>
</DOC>
