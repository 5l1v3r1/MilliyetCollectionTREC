<DOC>
<DOCNO> 205097 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/29/son/sondun29.html </URL>
<DATE> 2003/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Die Welt "Müşerref, Türkiye'yi örnek alıyor" 
</HEADLINE>
<TEXT>

     Üst üste iki suikast girişiminden kurtulan Pakistan Devlet Başkanı Pervez Müşerref'in, ülkesini Türkiye'yi örnek alarak geliştirmek istediği bildirildi. 
     Alman Die Welt gazetesinde yer alan, Müşerref'e yönelik suikast girişimleriyle ilgili yorumda, ''Müşerref, Pakistan'ı Türkiye'yi örnek alarak geliştirmek istiyor. Eğitim ve altyapıya yatırım yapılması bu yüzden. Aralarında İslamcı temsilcilerin bulunduğu siyasi partilere taviz verilmesi de yine bu yüzden'' denildi. 
     Müşerref'in kendisini ''Pakistan'ın Kemal Atatürk'ü'' olarak gördüğü ifade edilen yorumda, ''Birinci Dünya Savaşı'ndan sonra Türkiye'de olduğu gibi, Pakistan'ı da bir arada tutan şey ordu. Ancak ordu, kuzeybatıdaki bölgeleri ve Karaçi'yi sadece yüzeysel olarak kontrol edebiliyor. El Kaide'nin örgüt ağını, Afganistan sınırında yer alan ve farklı kanunların geçerli olduğu bu dağlık bölgelerde bulmak mümkün'' şeklinde görüş belirtildi. 
     Radikal dincilerin Pakistan'daki nükleer silahları ele geçirmek istedikleri görüşüne de yer verilen yorumda, ''11 Eylül'den sonra Amerikan Savunma Bakanı Donald Rumsfeld, Taliban ve Usame Bin Ladin'e karşı mücadelede Pakistan'ın desteğini almak için İslamabad'a gittiğinde, ele alınan konular arasında nükleer silahların güvenliği de bulunuyordu'' denildi. 
     
</TEXT>
</DOC>
