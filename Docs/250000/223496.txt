<DOC>
<DOCNO> 223496 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/18/son/sonsiy18.html </URL>
<DATE> 2004/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Karayalçın Ankara'da, AB başkentlerinin standardını hedefliyorum 
</HEADLINE>
<TEXT>

     SHP Genel Başkanı ve Ankara Büyükşehir Belediye Başkan Adayı Murat Karayalçın, ''Ankara'nın ufkunu AB başkentlerinin ortalama standardı olarak çiziyorum. Benim Ankara ile ilgili en büyük hırsım, ihtirasım budur'' dedi Karayalçın ile SHP Altındağ Belediye Başkan Adayı Ali Rıza Koç, Ankara Esnaf ve Sanatkarlar Odaları Birliği ANKESOB Konferans Salonu'nda esnafın karşısına çıkarak çeşitli konulardaki görüşlerini açıkladılar. 
     Ankara'nın en büyük sorunlarının işsizlik ve yoksulluk olduğunu anlatan Karayalçın, en önemli projelerini bu kriterlere göre yapacaklarını kaydetti. 
     Karayalçın, geçen yıl Türkiye ekonomisinin yüzde 5.5 oranında büyüdüğünü, fakat bu büyümenin sokaktaki vatandaşın cebine yansımadığını söyledi. 
     Büyükşehir Belediye Başkanı olduğu dönemin başında Türkiye genelinde kişi başına düşün milli gelirde Ankara'nın 12. sırada olduğunu, başkanlıktan ayrıldığı dönemde 6. sıraya kadar yükseldiğini belirten Karayalçın, Devlet İstatistik Enstitüsü verilerine göre 2000 yılında başkentin 13. sıraya kadar düştüğünü belirtti. 
     Karayalçın, başkentte işsizlik sorununu tamamen çözemeyeceğini, ancak azaltacağını, yoksulluğu ise yok edeceğini ifade ederek, ''Esnaf ve sanatkarlarla birlikte çalışacağım. Hiç bir oda başkanını küstürmeyeceğim. Ben rekabet etmeye gelmiyorum, esnafla birlikte Ankara'yı kalkındırmayı geliyorum'' diye konuştu. 
     
     SORULAR 
     Konuşmasının ardından gazetecilerin sorularını yanıtlayan Karayalçın, ''Seçim sonuçlarıyla ilgili bir anket yaptırdınız mı '' sorusu üzerine, Gazi Üniversitesi'nde konuşmasının engellenmesinin bir anket sonucu olduğunu savunarak, ''Sayın Gökçek konuşturuluyor, Sayın Ateş konuşturuluyor, ama sıra bana geldiğinde ben konuşturulmuyorum. Yani birileri bundan rahatsızlık duymuştur, duymaktadır. Bunun önünü kesmek için bu sabotaj yapılmıştır. Bu nedenle yeni bir anket arayışı içinde değilim'' dedi. 
     Bir gazetenin, ''DSP Genel Başkan Yardımcısı Tayfun İçli'nin sizi etnik kökene dayalı siyaset yapmakla suçladı'' sözleri üzerine Karayalçın, şunları söyledi 
     ''Yanlış bir değerlendirmede bulunmuş. Kürt kökenli yurttaşlarımız bizim yurttaşımız değil mi onlar siyaset yapmayacak mı Siyaset yalnızca başka etnik köklerden gelen yurttaşlarımız için mi açık. Biz 1993 yılında Kürt sorununun çözümü için bir açıklamada bulunmuştuk. O tarihte bazı siyasi partiler bizi bölücülükle suçlamıştı. Hatta işi hainlik iddiasına kadar taşımışlardı. Aradan 9 yıl geçti, 3 ağustos 2002 tarihinde bizim 1993 yılında dediklerimizin tümünü karara bağladılar, AB öyle istediği için. Etnik temele dayanan tüm siyasetlerin karşısındayız.'' 
     
</TEXT>
</DOC>
