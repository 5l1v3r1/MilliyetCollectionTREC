<DOC>
<DOCNO> 247416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/12/son/sontur22.html </URL>
<DATE> 2004/06/12/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Hastanede darp iddiası .. 
</HEADLINE>
<TEXT>

     Kars Devlet Hastanesi'nde yaralı 2 yakınını tedavi ettirmeye götüren 1 kişi, Ortopedi Servisi görevlileri tarafından darp edildiğini ileri sürdü. 
     AA muhabirinin edindiği bilgiye göre, Manisa'da çöken duvarın altından ağır yaralı olarak kurtarılan Tahir Kaçar ile Hüseyin Keskinsin'i Manisa'daki ilk tedavilerinin ardından, Kars SSK Hastanesi'ne getiren Abdurrahman Kaçar, buradaki müdahalenin ardından Devlet Hastanesi'ne sevk edildiklerini bildirdi. 
     Devlet Hastanesi Ortopedi Servisi'ne götürdüğü yaralıları muayene ettirmek isterken, buradaki görevlilerle sıra beklenmesi konusunda tartıştığını anlatan Kaçar, görevliler tarafından kendisinin darp edildiğini iddia etti. 
     Görevlilerin, evrakını yırttığını anlatan Kaçar, yaralı yakınlarını tedavi ettiremediği için köydeki evlerine götürdüğünü söyledi. 
     -TEDAVİYİ KÖYDEKİ VATANDAŞLAR SÜRDÜRÜYOR- Kars Devlet Hastanesi'nde yakınlarını tedavi ettiremeyen Abdurrahman Kaçar, Hüseyin Keskinsin'i Derinözü Köyü'ne, Tahir Kaçar'ı ise Sorkunlu Köyü'ne götürdü. 
     Şehir merkezine yaklaşık 80 kilometre uzaktaki köylerine götürülen yaralılar, serumlarıyla birlikte yatırıldı. Köydeki vatandaşlar tarafından tedavileri sürdürülen yaralıların iğneleri ise köydeki yaşlı 1 kişi tarafından vurulmaya başlandı. 
     Kars Devlet Hastanesi Ortopedi Servisi Doktoru Mehmet As ise konuyla ilgili herhangi bir açıklama yapmayacağını söyledi. 
     Manisa Organize ve Sanayi Bölgesi'nde 5 Haziran'da bir inşaatın duvarının çökmesi sonucu, 1 işçi ölmüş, 4 işçi yaralanmıştı. 
     
</TEXT>
</DOC>
