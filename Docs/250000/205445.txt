<DOC>
<DOCNO> 205445 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/30/son/sontur07.html </URL>
<DATE> 2003/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni yıla Satürn'le girin... 
</HEADLINE>
<TEXT>

     Güneş sisteminin gözlenmesi en güzel halkalı gezegeni olarak tanımlanan Satürn, yarın gece Dünya'ya en yakın konumda olacak. Yeni yıla girerken gerçekleşecek bu karşılaşma anında Satürn, Dünya'ya 1.2 milyar kilometre yaklaşacak. 
     ''ODTÜ Amatör Astronomi'' ve ''Ankara Üniversitesi Astronomi Araştırma'' topluluklarından alınan bilgiye göre, Güneş sisteminin ikinci büyük gezegeni olan Satürn, 30 yılda bir geldiği karşılaşma konumunu yani Dünya'ya en yakın konumunu yarın gece alacak. Gökyüzü meraklılarının bir ay boyunca gözleyebileceği, Dünya'nın yaklaşık 10 katı büyüklüğünde ve Güneş'e uzaklığı bakımından 6. sırada bulunan Satürn, şu anda gökyüzünde görülebilecek en parlak halde bulunuyor. Satürn halkaları her zaman görünümü açısından iyi bir eğimde olmazken, Dünya'ya en yakın konumunda halkalar eğik olacağından, daha güzel gözükecek. 
     Güneş'in batımıyla doğacak ve Güneş'in doğumuyla batacak Satürn'ün yaklaşık ortalama uzaklığı 1.5 milyar kilometre olacak, karşılaşma anında bu uzaklık 1.2 milyar kilometreye kadar inecek. 
     Satürn, yarın, Güneş'le gece yarısı yani yeni yıla girerken tam olarak karşı karşıya gelecek. Satürn'ün halkalarını görebilmek için ise küçük bir teleskop yeterli. 
     Daha önce 1973 yılının aralık ayında Dünya'ya bu kadar yakınlaşan Satürn, bundan sonra 2034 yılının ocak ayında Dünya'ya en yakın konuma gelecek. 
     
     YENİ YILI SATÜRN'LE KARŞILAYIN 
     Ankara Üniversitesi Astronomi Araştırma Topluluğu, gökyüzü avcılarını 30 yılda yaşanabilen bu gök olayı için yarın gece Ankara Üniversitesi Ahlatlıbel Gözlemevi'ne davet etti. Havanın kapalı olması halinde slayt gösterisi, açık olması durumunda ise teleskopla gözlem yapılabilecek. 
     
     ''ASTROLOGLARIN KEHANETLERİNE İNANMAYIN'' 
     Bu arada, astronomlar, Satürn'ün bu yakınlaşması için astrologların bulunacağı ''kötü kehanetlere'' inanılmaması uyarısında bulundular. Astronomlar, şöyle konuştular 
     ''Satürn, astrologların favori gök cismi olduğu için getireceği felaketler hakkında bol bol yorum yapılıyor. İddiaları, bu gök olayının insanları olumsuz etkileyeceği yönündedir. Bu astrolojik kehanetlerin, sağduyunun zerresini içermediğini söylemeye gerek dahi yoktur. En iyisi, bunları hiç dinlememektir. Gezegenlerin yörüngelerindeki hareketlerinin yaşamımızı etkilemesi için herhangi bir neden yoktur.'' Öte yandan, yarın gece gökyüzü meraklıları Satürn yanında Ay'ı yarım ay konumunda, Venüs ve Jüpiter ile birlikte gözlemleyebilecek. 
     
</TEXT>
</DOC>
