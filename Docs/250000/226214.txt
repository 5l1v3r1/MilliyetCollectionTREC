<DOC>
<DOCNO> 226214 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/28/guncel/agun.html </URL>
<DATE> 2004/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Katliam zanlısı Adana'da çıktı 
</HEADLINE>
<TEXT>

   Almanya'da 5 can alıp kaçmakla suçlanan Ali Göbelek, Adana'da kıstırıldı. Ayağından vurularak yakalanan Göbelek, linçten son anda kurtarıldı... 
      TUNCAY DAĞLI, FATİH KARAÇALI Adana DHA 
   
   Son zamanların en vahşi cinayetinin zanlısı dün Adana'da yakalandı. Almanya'nın Augsburg kentinde yaşanan vahşette, Ali Göbelek'in 37 eşi ve kuzeni Aylin Göbelek 29 , üvey kızı Ela Doğan 7 , teyzesi Melahat 53 ve kayınbiraderi Aytın Çankaya 25 ile Çek vatandaşı misafirleri Vladimir Vlacher, 22 Mart'ta bıçaklanarak öldürüldü. Cinayet zanlısı olarak aranan Ali Göbelek'in önce Türkiye'ye, Türkiye'den de Ürdün'e kaçmış olabileceği söylendi. İstanbul'dan yakınlarını arayan Göbelek'in yeni cinayetler işleyebileceği ihtimali üzerine alarma geçen polis, katil zanlısını Adana'da 'buldu'. 
   
   'Ben suçsuzum' dedi 
      Polis tarafından izlendiğini fark eden Ali Göbelek, dün saat 13.00 sıralarında kaçmaya başladı. 'Dur ' ihtarına uymayınca ayağından vurulan Göbelek, Mirzaçelebi Mahallesi 15. Sokak'ta kıstırıldı. 
   Teslim olmayan ve sürekli 'Ben yapmadım, suçsuzum ' diye bağıran Göbelek önce havaya ateş açtı, ardından tabancasını başına dayayarak polislerin yanına yaklaşması halinde tetiği çekeceği tehdidinde bulundu. Polis, bir ara susadığını söyleyen Göbelek'e, uyku hapı konulan su ve kola verdi. Suyu içen Göbelek, kolanın ise tadını beğenmediğini söyleyerek şişeyi fırlattı. 
   
   Ambulansla kaçırıldı 
      Bunun üzerine Asayiş Şube Müdürü Olcay Tok, tüm çabalara rağmen teslim olmayan Ali Göbelek'e yaklaşarak bir süre ikna etmeye çalıştı. 
   Tok, bir anlık dalgınlığından yararlandığı Göbelek'in üzerine atlayarak tabancasını aldı. Diğer polislerin de üzerine atladığı Göbelek, kıskıvrak yakalandı. 
   Katledilenlerin yakınları da, Göbelek'in sıkıştırıldığını duyunca olay yerine geldi. Öfkeli grup, Göbelek'i linç etmek istedi. Kalabalığı uzaklaştıramayan polisler, Göbelek'i bir ambulansla kaçırdı. 
   
   
   
   
   
   
</TEXT>
</DOC>
