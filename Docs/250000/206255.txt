<DOC>
<DOCNO> 206255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/03/son/sontur06.html </URL>
<DATE> 2004/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
SP'de Erbakan'a gerçeği söyleyememe krizi... 
</HEADLINE>
<TEXT>

     Yargıtay Cumhuriyet Başsavcılığı'nın yazısına karşın parti yöneticilerinin Necmettin Erbakan'a, "Siyasetten yasaklandınız. Sizi genel başkanlık ve üyelikten düşürmek zorundayız" diyerek ne yapılacağını soramamaları SP'de krize yol açtı. 
     Necmettin Erbakan, "Evrakta sahtecilik" suçuyla mahkum olduğu 2 yıl 4 ay ağır hapis cezasının onaylanmasının ardından tüm çabasını bu cezayı kaldıracak girişimlere yöneltti. AKP ile yürütülen görüşmelerden de bir sonuç alınamaması üzerine Erbakan, aldığı doktor raporuyla hapse girmekten son anda kurtulabildi. Ancak ardından Erbakan'ın ömür boyu siyaset yasağı çerçevesinde, "genel başkanlık ve parti üyeliğinden çıkarılmasına" ilişkin yazının partiye iletilmesi, partiyi yeni bir belirsizliğin içine itti. 
     Yazıda, Erbakan'ın üyelikten çıkarılması için partiye 1 ay süre tanınmasına karşın parti yönetimi bu konuda bir karar alamadı. Bu konudaki kararsızlık, parti yöneticilerinin Erbakan'a açıkça, "Başsavcılığın yazısına göre siyasetten yasaklandınız. Genel başkanlık ve üyeliğinizi düşürmek zorundayız" diyerek, görüşünü sorup, yasal süreci başlatamamasından kaynaklandı. Erbakan da yaşanılan bu süreçte, partinin "Kendisinden sonraki geleceğiyle" ilgili konuşmadı. Parti yöneticilerinin bu konuda Erbakan'a gerekeni açıkça söylemekten kaçındıkları, Erbakan bu konuda bir talimat verene kadar beklemeyi tercih ettikleri öğrenildi. 
     
     YASAL SÜREÇ BAŞLADI 
     SP'de "Erbakan'la konuşamama" krizi sürerken parti içinde bazı isimlerce, Yargıtay Cumhuriyet Başsavcılığı'nın yazısıyla sürecin aslında otomatik olarak başlamış olduğu, Erbakan'ın üyeliğinin düşmüş sayılacağı ve yeni genel başkanı seçmek için olağanüstü kongre sürecinin tüzükte öngörüldüğü şekilde başlatılması gerektiği görüşü de seslendirilmeye başlandı. 
     
     İHTARI GÖZE ALACAK 
     Yasal sürecin bir an önce başlatılmasını isteyen SP'lilere göre Erbakan, cezasını ortadan kaldıracak bir yasal düzenlemeyi beklemek için SP Genel Başkanlığından çekilmeyecek. Böylece verilen 1 ay süreyi de aşarak, partiye ihtar verilmesini bile göze alacak. Erbakan, bu sürede AKP'lilerce siyaset yasağını kaldıracak bir düzenleme yapılacağına inanıyor. 
     
</TEXT>
</DOC>
