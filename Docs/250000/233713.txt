<DOC>
<DOCNO> 233713 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/22/spor/spo04.html </URL>
<DATE> 2004/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğan'ın sırrı 
</HEADLINE>
<TEXT>

   Trabzon'un hocası, kendilerini şampiyonluk potasına "Ben değil, biz varız" mantığının taşıdığını açıkladı 
      
   'Tek yürek olduk' 
   BORDO-Mavili takımı 10 maçta 9 galibiyet, 1 beraberlik alarak şampiyonluk yarışına ortak eden Ziya Doğan, başarısının sırrını kenetlenmeye bağladı. Tecrübeli teknik adam, "Ben yok, biz varız. Ne futbolcu, ne teknik adam, ne yönetim tek başına başarıyı sahiplenemez. Başarı varsa bu herkesindir. Camia olarak tek yürek olmanın meyvelerini topluyoruz" dedi. 
   
   Beraberlik istiyor 
   ÖNCELİKLE Şampiyonlar Ligi'ni garantilemek istediklerini dile getiren Ziya Doğan, şampiyonluğu daha sonra düşüneceklerini açıkladı. Doğan şunları söyledi "Beşiktaş - Fenerbahçe maçının berabere bitmesini isterim. Çünkü o zaman biz kazandığımızda Beşiktaş ile aramızdaki puan farkı 5'e çıkacak, Fenerbahçe'yi de yakalayacağız. Bence puanları paylaşsınlar." 
   
   Gökdeniz umudu    TRABZONSPOR'UN, Fenerbahçe, Beşiktaş ve Galatasaray'ın yanı sıra Avrupa kulüplerinin de listesine giren Gökdeniz ile anlaşma aşamasına geldiği öğrenildi. Bordo - Mavili yöneticilerin, 1 trilyon 250 milyar lira karşılığında prensip anlaşmasına vardığı iddia edildi. İki cephe arasında ufak pürüzlerin kaldığı bildirildi. 
   
   Kapılar kapandı    SÜPER Lig'in son haftalarında şampiyonluğa ortak olan Trabzonspor, Diyarbakırspor karşılaşmasının hazırlıklarını dün yaptığı tek idmanla sürdürüp kampa girdi. Teknik Direktör Ziya Doğan, motivasyonun bozulmaması için tesislere giriş çıkışları yasakladı. Bu arada uzun süredir sakat olan Tayfun'un iki hafta sonra, Hasan'ın ise Gaziantep maçında sahada olacağı açıklandı. 
   
   'Tutumlu olacağız'    BAŞKAN Atay Aktuğ, gelecek sezonun transfer çalışmalarında tutumlu davranacaklarını açıkladı. Aktuğ, "Çok para harcayıp savurganlık yapmayacağız. Bence çok iyi bir kadromuz var. Kulübede oturan oyuncularımız her takımda oynar. Gelecek sezon takıma direkt katkı sağlayabilecek iki üç futbolcu ve alternatif isimler alacağız" diye konuştu. 
   
   
</TEXT>
</DOC>
