<DOC>
<DOCNO> 227792 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/siyaset/siy10.html </URL>
<DATE> 2004/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıbrıs'ta 'evet-hayır' senaryoları 
</HEADLINE>
<TEXT>

   En iyi sonuç tarafların 'evet' deyip birlikte AB'ye girmesi. Bunun dışındaki sonuçlarda ise, 'hayır' diyenlere baskı var 
   DIŞ HABERLER SERVİSİ 

   
   24 Nisan Cumartesi günü Kıbrıs'ın iki tarafında eş zamanlı olarak yapılacak referandumdan 4 farklı sonuç çıkabilir. 
   Referandumda taraflardan biri hayır derse Kıbrıs bölünmüş olarak AB'ye dahil olacak. Bu durumda AB müktesebatı sadece güney için uygulanacak. Rumların "hayır" demesi üyeliklerini etkilemeyecek. Ancak uluslararası toplum yoğun baskı uygulayacak. Kuzeye ilişkin olarak ise, Verheugen'in deyimiyle "daha pragmatik bir yaklaşım" benimsenecek ve kuzeyin izolasyonunun giderilmesi için yaratıcı formüller üretilmeye çalışılacak. Ancak, AB içinde daha önce örnekleri görüldüğü üzere, referandumdan hayır çıkan taraf için "evet denilene kadar referandum" formülü de devreye girebilecek. Referandumdan çıkabilecek olası sonuçlara bağlı senaryolar şöyle 
   
   Türk tarafı Evet, Rum tarafı Evet 
   1- En iyimser bulunan bu senaryo gerçekleşirse, Kıbrıs, 1 Mayıs'ta birleşik olarak AB'ye girecek. Uluslararası alanda yeni bir devlet şekillenirken Türkiye'nin Aralık'ta AB'den müzakere tarihi alma şansı artacak. 
   Türk tarafı Evet, Rum tarafı Hayır 
   
   2- Gerçekleşmesine en fazla ihtimal verilen senaryo. Rumlar AB'ye girecek, ama uluslararası platformda Kıbrıs'ın bölünmüşlüğünden sorumlu tutulan ve barış istemeyen taraf olarak görülecek. KKTC'nin, uygulanan ambargodan kurtulması ve uluslararası tanınmasının yolu açılacak. 
   Türk tarafı Hayır, Rum tarafı Evet 
   
   3- Türkiye ve KKTC'nin aleyhine sonuçlar yaratması riski çok fazla. Türk tarafının barış istemediği kanısı pekişecek. Rumlar AB'ye girecek ve Türkiye'nin birliğe tam üyelik müzakerelerine başlama şansı azalacak. 
   Türk tarafı Hayır , Rum tarafı Hayır 
   
   4- Adanın bölünmüşlüğü tescillenecek. Rum kesimi AB'ye girecek, ancak KKTC'nin tanınması gibi bir durum olmayacak. En fazla Türk tarafı olumsuz etkilenecek. 
   
   
   
   
   
</TEXT>
</DOC>
