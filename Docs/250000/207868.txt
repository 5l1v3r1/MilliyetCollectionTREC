<DOC>
<DOCNO> 207868 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/11/yazar/uras.html </URL>
<DATE> 2004/01/11/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Bazıları laf değil iş yapıyor 
</HEADLINE>
<TEXT>

   
   Mudurnu Belediyesi, kentin yıllardır en önemli ekonomik kaynak ve güvencesini oluşturan "tavukçuluk" sektörünün krize girmesiyle yaşanan sıkıntıyı "kentin tarihi ve kültürel mirasını" değerlendirerek aşmayı başardı. Kentin "kültürel kimliğini bir kalkınma zenginliği olarak değerlendirmek arayışında ÇEKÜL Vakfı'nın desteği ile hazırlanan projeleri uyguladı. 
   Yalvaç Belediyesi, kente bir kilometre uzaklıkla bulunan, dört bin yıllık "Antiokheia" kalıntılarını ,toprağın altından çıkararak temizletti. Tarih ve çevre zenginlikleriyle birlikte geleneksel mimari, mekansal kullanım ve yöresel üretim değerlerini bir bütün halinde değerlendirmek için ÇEKÜL Vakfı desteğiyle başlattığı projeleri tamamladı. Şimdilerde Yalvaç, yerli ve yabancı turistlerin ilgi odağı haline geldi. 
   Safranbolu Belediyesi, bir yanda kentin tarihi yerleşimini korurken,öte yanda eski dokunun özelliklerini sürdüren alt yapı ve kamusal düzenleme projeleri uygulayarak Safranbolu'nun yerli ve yabancı turistler için cazibesini artırdı. 
   
   Başarı ödülleri aldılar 
   Bu çalışmaları nedeniyle bu üç şehrin belediyesi, 2003 yılı "Tarihi kentler Birliği" başarı ödüllerine layık görüldü. Yalvaç Belediyesi Tarihi kentler Birliği Başarı Ödülü yanında "Prof. Metin Sözen Koruma Büyük Ödülü"nü de aldı. 
   Tarihi Kentler Birliği, 2000 yılında 52 tarihi kentin belediyesi tarafından kuruldu. Amacı, "tarihi kent dokularının ve kentsel kültürel mirasın korunması." Şimdilerde birliğe üye belediye sayısı 160'a yakın. ÇEKÜL Vakfı ve Mimarlar Odası, birliğin çalışmalarını destekliyor. 
   Birlik sadece ödül dağıtmıyor. ÇEKÜL Vakfı ve Mimarlar Odası'nın desteği ile Anadolu belediyelerine kentlerinin tarihi dokuları ile kültürel miraslarının öne çıkarılmasını sağlayacak projelerin yapımında ve uygulanmasında yardımcı oluyor. 
   Şimdilerde Anadolu kentlerinde büyük bir yarış başladı. Görmeyene bunun ne olduğu anlatılamaz. Anadolu kentlerinde belediye başkanları laf yapmıyor. İş yapıyor. Yaptıkları işler ile kentlerinin tarihi ve kültürel zenginliklerini korudukları ve ortaya çıkardıkları için gurur duyuyor. Belediye başkanları, eski "kasaba politikacısı" tipinden uzaklaştı. Particiliği unutmaya başladı. Kentiyle ve halkıyla bütünleşen belediye başkanları hizmet yarışında. 
   
   Rozete değil işe bakın 
   Yazının başında üç belediyeden söz ettim. Bu yıl Kuşadası Belediyesi "kentin kimlik kaybının onarılması" çabaları nedeniyle, Ürgüp Belediyesi,"kent merkezindeki düzensiz uygulamaları gidermeye dönük projesi" ile ve de Altındağ Ankara Belediyesi, "Ahiler El Sanatları Merkezi" projesiyle "özendirme ödüllerine" layık görüldü. 
   Anadolu kentlerinin çoğunda şimdilerde belediyeler yeni bir arayışa yönelmiş durumda. Bursa, Nevşehir, Kars, Antakya, Tokat, Şanlıurfa, Talas, Safranbolu, Kastamonu, Bartın - Amasra, Van ve Edirne bu yeni hareketin öncüsü şehirler. Ama bunların sayıları giderek artıyor. 
   Bunları neden yazıyorum Ümit ediyorum ki, önümüzdeki seçimlerde kent halkı belediye başkanlarını artık parti rozetine veya ağzının laf yapma kapasitesine göre değil, iş yapma niyet ve yeteneğine göre seçecek. 
   
      
   
</TEXT>
</DOC>
