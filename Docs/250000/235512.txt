<DOC>
<DOCNO> 235512 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/28/son/sondun25.html </URL>
<DATE> 2004/04/28/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Seçim mitingine el bombası atıldı 
</HEADLINE>
<TEXT>

     Keşmir'in, Hindistan'ın denetimindeki kesiminde Cammu Keşmir eyaleti milletvekili seçimleri arifesinde düzenlenen bir dizi el bombalı saldırıda 46 kişinin yaralandığı bildirildi. 
     Bir polis yetkilisinin açıklamasına göre, Cammu Keşmir eyaletinin kışlık başkenti Cammu'nun bir köyünde düzenlenen seçim mitinginde atılan el bombası paniğe yol açtı. Yaklaşık 400 kişinin katıldığı mitingde yaralanan 20 kişiden 3'ünün durumunun ağır olduğu kaydedildi. Polisin bölgeyi kordon altına aldığı ve ayrılıkçı militanlar olduğundan şüphelenilen saldırganları aradığı belirtildi. 
     Hindistan'da 20 Nisan'da başlayan ve 5 aşamalı yapılan genel seçimler için Cammu Keşmir'de oylar, seçimlerin son günü olan 10 Mayıs'ta kullanılacak. 
     Cammu Keşmir'de bir polis karakolu ve seçim kampanyası için seyahat eden Marksist bir lideri taşıyan aracın da hedef alındığı el bombalı saldırılarda 26 kişinin yaralandığı bildirildi. Saldırılardan yine ayrılıkçı militanların sorumlu tutulduğu ifade edildi. 
     Siyasi lideri taşıyan araca atılan el bombasının hedefini şaşırdığı ve yola düşerek 7 sivil ile 2 polisin yaralanmasına neden olduğu kaydedildi. 
     Hindistan'da Müslüman nüfusun çoğunlukta olduğu tek eyalet olan Cammu Keşmir'deki İslamcı militanlar, Cammu Keşmir'de seçimlere katılacakları ölümle tehdit etmişlerdi. Eyalette ocak ayından bu yana onlarca seçim çalışanı öldürüldü. 
     Dinci militanların 1989 yılından bu yana, eyaletin Hindistan'dan ayrılarak bağımsız olması ya da Pakistan ile birleşmesi için savaştığı Cammu Keşmir'de son 15 yılda 65 binden fazla kişi öldü. 
     
</TEXT>
</DOC>
