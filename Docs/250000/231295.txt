<DOC>
<DOCNO> 231295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/son/soneko33.html </URL>
<DATE> 2004/04/14/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Akaryakıt ve LPG istasyonları artık denetimde... 
</HEADLINE>
<TEXT>

     Sanayi ve Ticaret Bakanı Ali Coşkun, akaryakıt ve LPG istasyonlarının bölgesel esasa dayalı olarak sürekli denetime alınması projesinde kullanılacak araçları hizmete soktu. 
     Sanayi ve Ticaret Bakanlığı önünde düzenlenen törende konuşan Bakan Coşkun, halkın sağlığı ve güvenliğini ilgilendiren alanlarda tüketicinin haklarını korumaya kararlı olduklarını belirterek, ''Bu amaçla, Avrupa Birliği'ne uyumu sağlayacak 161 şartnameyi uyumlaştırdık'' dedi. 
     Daha önce, Ankara'da bir düğün salonunun altında, benzin istasyonunda yaşanan faciayı hatırlatan Bakan, bu tür ruhsatsız veya kaçak çok sayıda istasyon bulunduğunu belirterek, bunların artık standartlara uygun olup olmadığının tek tek tespit edileceğini bildirdi. 
     Bundan böyle vatandaşın benzin aldığında parasının karşılığını alıp almadığını da kontrol edebileceğini vurgulayan Coşkun, ''Satılan benzinin, mazotun anında analizi yapılabilecek, katkı maddesi olup olmadığı saptanabilecek'' diye konuştu. Elektronik cihazlarla yerinde yapılacak analizlerin aynı zamanda kaçak benzin satışını da kontrol altına alabileceğini ve kayıtdışı ekonominin kayıt altına alınacağını da ifade eden Bakan, ilk uygulamada 261 mühendis, 206 ölçü ayar memuru ve diğer personelle birlikte yaklaşık 500 kişinin bu işle görevlendirildiğini açıkladı. 
     Bakan Coşkun'un, bugün hizmete soktuğu projeye göre, Sanayi ve Ticaret Bakanlığı'na bağlı Ölçüler ve Standartlar Genel Müdürlüğü koordinesinde 15 bölgede konuşlandırılacak 35 adet akaryakıt ve ölçü denetim aracıyla, 81 İl Sanayi ve Ticaret İl Müdürlüğü sınırları dahilinde faaliyet gösteren yaklaşık 10 bin 60 akaryakıt servis istasyonuyla yaklaşık 3 bin 475 LPG servis istasyonu olmak üzere toplam 13 bin 5 servis istasyonunda, halen kullanılmakta olan yaklaşık 68 bin 300 akaryakıt pompasıyla, 6 bin 500 LPG pompasının ilk, ani, şikayetli ve 2 yılda bir zorunlu olan periyodik muayeneleri yapılacak. 
     
     16 HAZİRAN'DAN SONRA LİSANS ALINABİLECEK 
     Enerji Piyasası Düzenleme Kurulu Başkanı Yusuf Günay da, Petrol Piyasası Kanunu çerçevesinde yapılacak yasal düzenlemelerin 16 Haziran'da tamamlanacağını bildirdi. Günay, bu tarihten itibaren piyasada faaliyet gösteren akaryakıt istasyonları, dağıtım şirketleri ve denetim şirketlerinin de lisans için başvuracaklarını söyledi. 
     Törene, Sanayi ve Ticaret Bakanı Ali Coşkun, Ölçüler ve Standartlar Genel Müdürü Atilla Şahin, Enerji Piyasası Düzenleme Kurulu Başkanı Yusuf Günay ve diğer yetkililer katıldı. 
     Konuşmaların ardından, Bakan Coşkun ve diğer yetkililer, 35 araca binerek bir benzin istasyonuna giderek denetimde bulundular. 
     
     DAVA AÇACAK 
     Bu arada, Sanayi ve Ticaret Bakanı Coşkun, gazetecilerin sorularını yanıtladı. 
     Coşkun'a, dün daha önce eleştirdiği krem reklamına, reklam kurulunun verdiği ceza soruldu. O zaman, kendisinin, tüketicilerin yanında yer aldığını, ancak konunun çarpıtıldığını ifade eden Bakan, reklamda iki unsur bulunduğunu, bunlardan birincisinin reklamın cazibesini sağlayacak obje, ikincisi mesaj olduğunu hatırlattı. Bakanlık olarak mesajı önemsediklerini belirten Bakan, söz konusu reklamda mesajdan öte objenin ön plana geçtiğini vurgulayarak, bunu söylediği için ağır eleştirilere maruz kaldığını kaydetti. ''Bu kişilere ve kuruluşlara karşı ben de şimdi dava açacağım'' diyen Bakan Coşkun, köşe yazarlarının Senin neyine Ali bey dediklerini anımsatarak, bu köşe yazarlarının açıp Anayasanın 172. maddesini okumalarını istedi. İlgili maddenin, tüketicinin korunmasını içerdiğini belirten Coşkun, benzin istasyonlarının denetimine ilişkin bir başka soruya da şu yanıtı verdi 
     ''İstasyonları şimdilik biz denetleyeceğiz. Ancak daha sonra, kamu nitelikli meslek kuruluşlarına devretmeyi düşünüyoruz. 14 bin istasyonun hepsini bizim denetlememiz mümkün değil'' diye konuştu. 
     Bakan Coşkun, bugün gazetelerde yer alan, yeğeninin doktoruna tazminat davası açmasına ilişkin haberin hatırlatılması üzerine de, ''Doktorla hasta arasındaki bir mevzudur, kişisel olaylara girmem'' diye konuştu. 
     
</TEXT>
</DOC>
