<DOC>
<DOCNO> 223869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/19/son/sonyas04.html </URL>
<DATE> 2004/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de 4 evden 3'ü internete bağlı, kadınlar daha meraklı 
</HEADLINE>
<TEXT>

     ABD'deki evlerin yüzde 75'inde internet bulunduğu bildirildi. 
     Bu konuda araştırma yapan ''Nielsen NetRatings'' adlı kuruluşun belirlemelerine göre, evinden internete bağlanan Amerikalıların sayısı 204 milyonu aşıyor. 
     Oran bir yıl önce yüzde 66 idi. Söz konusu kişilerin evlerinde sabit telefon hattı bulunduğu da araştırma sonucu ortaya çıktı. Kuruluşun başkanı Kenneth Cassar yaptığı açıklamada, ''İnternet, radyo, televizyon gibi diğer cihazların onlarca yılda sağladıkları başarıyı sadece birkaç yıl içinde elde etti'' dedi. 
     
     KADINLAR DAHA ÇOK GİRİYOR 

     Bu arada kadınların internete erkeklerden daha fazla meraklı oldukları da belirlendi. 35-54 yaş arası kadınların internete girme oranı yüzde 81.7 iken, aynı yaş grubundaki erkeklerde bu oran yüzde 80.2'de kalıyor. 25-34 yaş grubunda ise kadınların yüzde 77'si, erkeklerin ise yüzde 75.6'si internetle ilgileniyor. 
     ''Alış-verişin çoğunu kadınların yaptığına ve eve alınacak malzemeye yine kadınların karar verdiğine'' dikkat çeken Cassar, ''Kadınların günlük yaşamda internete bu kadar ilgi göstermeleri şaşırtıcı değil'' diye konuştu. 
     
</TEXT>
</DOC>
