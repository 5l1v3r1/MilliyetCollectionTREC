<DOC>
<DOCNO> 234231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/23/son/sontur17.html </URL>
<DATE> 2004/04/23/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Bakan Akşit'in evine hırsız girdi .. 
</HEADLINE>
<TEXT>

     Devlet Bakanı Güldal Akşit'in evi, kimliği belirsiz kişiler tarafından soyuldu. 
     AA muhabirinin aldığı bilgiye göre, Bakan Akşit'in Karakusunlar Mahallesi'ndeki evine dün hırsız girdi. Hırsızın, çekmecede bulunan 3,5 milyar lira, bir pırlanta yüzük ile bazı ziynet eşyalarını aldığı tespit edildi. 
     Hırsızlık olayının polise bildirilmesi üzerine eve gelen Olay Yeri İnceleme Şube Müdürlüğü ekipleri, evde parmak izi araştırması yaptılar. İlk incelemeler sonucunda, Bakan Akşit'in oturduğu evin kapısının kilidinin zorlanarak açıldığı da tespit edildi. 
     Yetkililer, evde bazı tadilat çalışmasının yapıldığının belirlendiğini ifade ederek, hırsızlık olayının çok yönlü olarak araştırıldığını kaydettiler. 
     
     ''ÖNEMSENECEK BİR OLAY DEĞİL'' 
     Bakan Akşit, hırsızlık olayıyla ilgili olarak AA'ya yaptığı açıklamada, olayın adi bir hırsızlık olduğunu kaydetti. Önemsenecek bir olay olmadığını ifade eden Akşit, hırsızın dışarıdan değil, site içinden olabileceğini söyledi. 
     Faillerin kısa sürede yakalanabilmesi için çalışmaların başlatıldığını belirten Akşit, ''Hırsız, bütün kapıları yoklamış, benimkini bulmuş. Hırsızın site içinde olabileceğini düşünüyoruz. Tedbirler alınacak. Bu sadece beni ilgilendiren bir olay değil. Herkesi ilgilendiren bir olay'' dedi. 
     
</TEXT>
</DOC>
