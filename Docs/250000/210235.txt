<DOC>
<DOCNO> 210235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/21/son/sontur38.html </URL>
<DATE> 2004/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Ak Parti disiplin kurulu Kutlu'ya uyarı cezası verdi... 
</HEADLINE>
<TEXT>

     AK Parti Grup Disiplin Kurulu, Adıyaman Milletvekili Fehmi Hüsrev Kutlu'ya, TBMM Kulisi'nde Atatürk'ün mareşal üniformalı resmiyle ilgili sözlerinden ötürü uyarı cezası verdi. 
     A.A muhabirinin aldığı bilgiye göre, AK Parti Grup Disiplin Kurulu, yaklaşık 2 saat süren toplantısında Kutlu'yu dinledi. Yazılı savunmasını yeterli görmeyen Komisyon, Kutlu'dan sözlerine açıklık getirmesini istedi. Komisyon Başkanı Ahmet İnal ile üyeler, basına yansıyan sözleri için Kutlu'ya soru sordu. 
     Bir grup gazeteciyle TBMM Kulisi'nde milletvekili dokunulmazlıkları konusunda konuştuğunu anlatan Kutlu, ''Yasama dokunulmazlığının gerekli olduğundan söz ederken, Atatürk'ün kulisteki mareşal üniformalı resmini göstererek, bakın bu resmin kaldırılması ya da burada olmamasını tartışamazsınız bile dedim. Ben bu resmin kaldırılması gerektiğini söylemedim'' dedi. 
     Kutlu'nun savunmasından tatmin olan Komisyon, kendisine uyarı cezası verilmesini kararlaştırdı. 
     Kutlu'nun verilen cezaya itiraz hakkı bulunuyor. 
     
</TEXT>
</DOC>
