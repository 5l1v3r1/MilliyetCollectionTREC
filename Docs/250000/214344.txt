<DOC>
<DOCNO> 214344 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/10/son/sontur19.html </URL>
<DATE> 2004/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Düzce depreminden 41 saatte kurtulmuştu, Konya'yı TV'den izledi 
</HEADLINE>
<TEXT>

     Düzce'de 12 Kasım 1999 tarihinde meydana gelen depremde enkaz altından 41 saat sonra kurtarılan Şaziye Bulut 49 , Konya'da çöken binanın enkazından 2 kişinin canlı çıkarılmasına, kendisi kurtulmuş gibi sevindiğini söyledi. 
     Bulut, AA muhabirine yaptığı açıklamada, Konya'da çöken binanın enkazında devam eden çalışmaları televizyonundan gözyaşlarıyla takip ettiğini belirtti. 
     Son olarak Konya'daki çöken binanın enkazından 2 kişinin canlı çıkarılması sırasında büyük mutluluk duyduğunu ifade eden Bulut, '' Sanki kendimi yeniden kurtulmuş gibi hissettim. Enkazda 41 saat kaldıktan sonra kurtarılmıştım. Depremde kızımı kaybettim ve 4 yıldır felç riskiyle yaşıyorum. Fakat ümidimi hiç yitirmedim'' dedi. 
     Şaziye Bulut, enkazdan kendisini kurtaranlarla hala görüştüğünü belirterek, onları asla unutmadığını ifade etti. 
     Bulut, depremde yaşadığı sıkıntıları anlatırken, sivil savunma ekiplerinin, bilincinin açık olması için saatlerce kendisiyle konuştuğunu belirterek, ''Sadece kurtulacağıma inanıyordum. Kurtulma ümidimi asla yitirmedim. Tek dileğim, Konya'daki göçük altından daha çok canlının çıkartılması'' dedi. 
     
</TEXT>
</DOC>
