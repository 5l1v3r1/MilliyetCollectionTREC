<DOC>
<DOCNO> 203366 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/20/yazar/sazak.html </URL>
<DATE> 2003/12/20/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Aynadaki 'canavar' 
</HEADLINE>
<TEXT>

   
   Saddam davası, 1990'lara kadar Irak'ta Baas rejimini destekleyen Batılı liderleri utandıracak 
   Unutulan tarih yeniden gün ışığına çıkıyor. 
   İngiliz yayın kuruluşu BBC, Irak'ın devrik lideri Saddam Hüseyin'in mahkemede ABD, Fransa ve Almanya başta olmak üzere Avrupa ülkeleri ve eski Sovyetler'e ilişkin vereceği bilgilerle Batı'yla hesaplaşacağını öne sürdü. Fransa Cumhurbaşkanı Jacques Chirac ile ABD Savunma Bakanı Donald Rumsfeld'ı Saddam'la gösteren fotoğraflar medyada yer almaya başladı. 
   Fransa'nın Irak'ta kurduğu ve İsrail tarafından 1981 yılında hava saldırısıyla imha edilen nükleer santralın bugünlerde yeniden haber olması ilginç. Amerikalı sinema yönetmeni Michail Moore, Benim Cici Silahım ile bu yılki Oscar ödülünün sahibi 1994'te ABD Senatosu'na sunulan rapordan hareketle ABD'nin Irak'a sattığı kimyasal ve biyolojik silahların listesini yayımladı. Saddam'ı silahlandıran Amerika'dan başkası değildi ve yönetmen Moore, 'Bizi, Dr. Frankenştayn'ı oynama tutkumuz mahvetti' diyecek kadar gerçeklerin farkındaydı. 
   Saddam da Usame bin Ladin de bu senaryonun yazarı değil, oyuncularıydı 
   Batı'nın aynasında gözüken 'canavar'ı kimin yarattığı sorusu Körfez Savaşı'ndan bu yana tartışılıyor. 
   '11 Eylül Gölgesinde Saddam' kitabını yazarken Batı'nın 'Irak günahları'nın farkında olan yorumlara yer vermiştik 
   "Körfez Savaşı'nda Saddam Hüseyin, Batı'nın eşsizliğini tanımlamakta kullanılan normlara saldırmıştı, rasyonalite ile irrasyonaliteyi, Batı'nın modernliğiyle, modern öncesi Doğu'yu birbirinden ayıran sınırları ihlal etmişti. Modernliğin silahlarıyla donanmıştı, bunların sadece geleneksel olanlarıyla değil, aynı zamanda, biyolojik ve kimyasal silahlarla da... 
   Medya, Saddam'ı canavar, bir öteki olarak tahayyül etmiştir. 
   Saddam bir aynaydı, bizim görüntümüzü yansıtan bir ayna. 
   Batı aynada gördüğünü beğenmemiştir. 
   Çünkü kendi modernliğinin canavar yüzünü, kendi projesinin dayanılmazlığını görmüştü, hem rasyonalite hem de şiddete dayalı bir projeydi bu. Saddam, yabancı bir canavar, modernliğe karşı bir canavar değildi, modernliğin doğurduğu, modernlik içerisinde olan bir canavardı. Irak'ta bir Frankeştayn yaratılmıştır " 
   Irak'ın 1980'lerde 'Humeyni'ye karşı' ördüğü duvar, ABD, Batı dünyası ve Araplar tarafından petrol ve silah lobilerince desteklenince ortaya 'Diktatör Saddam' profili çıkmıştır. 
   Halepçe katliamına tepkisiz kalan da Batı değil miydi 
   Saddam davası, aynadaki 'canavarı' kimlerin yarattığını gözler önüne serecek. Ancak bu sorgulama ABD'nin işine gelir mi, unutmayalım Basra Körfezi ve Ortadoğu petrolleri üzerindeki Amerikan hegemonyası 'Saddam sayesinde' kuruldu. 
   Saddam Hüseyin, yargılanmayı değil, teşekkürü hak ediyor 
   
      
   
   
</TEXT>
</DOC>
