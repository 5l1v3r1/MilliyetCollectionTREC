<DOC>
<DOCNO> 243629 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/28/son/sontur06.html </URL>
<DATE> 2004/05/28/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
İbrahim Tatlıses'in heykeli yarım kaldı... 
</HEADLINE>
<TEXT>

     Şanlıurfa'da Heykeltıraş Bahattin Şeren tarafından yapılan İbrahim Tatlıses Heykeli, Belediye'nin yer konusunda karar verememesi nedeniyle yarım kaldı. 
     Heykeltıraş Şeren, AA muhabirine yaptığı açıklamada, Sarayönü Caddesi'ndeki atölyesinde 4 kişilik ekiple yaklaşık 6 ay önce başladıkları çalışmayı bir süre önce durdurduklarını söyledi. 
     Heykel için şu ana kadar 800 milyon liralık masraf yaptıklarını, yer konusunda çözüm sağlanamadığı için sponsor desteğinin de ortadan kalktığını ifade eden Şeren, şöyle devam etti 
     ''İbrahim Tatlıses'in, memleketinde hak ettiği gibi temsil edilmesi için yola çıktık. Sanatçının sevenleri de heykel için yaklaşık 40 bin imza toplayarak, belediye başkanlığına sundu. Ancak Belediye'nin yer konusunda karar verememesi nedeniyle heykel yarım kaldı. Bence bu tartışmaları bir kenara bırakıp, heykel için uygun bir yer belirlenmelidir. Sponsor desteğini de sağlayabilirsek, heykeli 1 ayda tamamlayabiliriz.'' 
     
     ''MEVZUATA GÖRE HAREKET ETMEK ZORUNDAYIZ'' 

     Şanlıurfa Belediye Başkanı Ahmet Eşref Fakıbaba da İbrahim Tatlıses'in hayranlarının, bir süre önce Belediye'ye başvurarak, heykelin kent trafiğini aksatmayacak uygun bir yere kurulmasını istediklerini belirten Fakıbaba, bu konuda tek başına karar vermesinin doğru olmayacağını bildirdi. 
     Tatlıses'e hemşehrileri olarak sahip çıkmaya çalıştıklarını, ancak mevzuata göre hareket etmek zorunda olduklarını bildiren Fakıbaba, şöyle dedi 
     ''İbrahim Tatlıses'i, simgeleyen eserlerle ölümsüzleştirmek istiyoruz, ancak konu Belediye Meclisi'nde üyelerin onayına sunulmalı. Meclis'ten olumlu yönde karar çıkması halinde, heykelin uygun bir yere kurulması için izin verebiliriz.'' Beton kaide üzerine oturtulan 4 metre 22 santimetre yüksekliğindeki heykel, granit mermerle kaplandıktan sonra son şeklini alacak. 
     
</TEXT>
</DOC>
