<DOC>
<DOCNO> 205691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/31/yazar/sazak.html </URL>
<DATE> 2004/12/31/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Asya'ya yardım eli 
</HEADLINE>
<TEXT>


Güney Asya'daki felaketin yaralarını sarabilmek için 'küresel bir dayanışma'ya gerek duyuluyor. Ölü sayısının 140 bini aşması, Hindistan'da dün yeni bir tsunami alarmı verilmesi, 5 milyonu aşkın kişinin açlık, susuzluk ve salgın hastalık tehdidiyle karşı karşıya kalması, 'Asya'ya yardım eli' uzatılması gereğini bir insanlık görevi haline getirdi. 
Deprem sonrası, Pasifik Tsunami Uyarı Merkezi'nin Sumatra kıyılarını vuran dev dalgaların Sri Lanka'ya ulaşma süresi olan 45 dakikalık süresini gözden kaçırarak gecikmesi ardından, Birleşmiş Milletler de maddi yardımlarda yetersiz kalındığını açıkladı. 
BM'nin, felaket karşısında tarihinin en büyük yardım çağrısını yapmaya hazırlandığı haber veriliyor. 
Şu ana kadar 30 ülkeden 250 milyon dolar toplanabilmiş. 
Türkiye'nin desteği ise 1 milyon dolar. 
BM'ye göre 15 milyar dolara gereksinim duyuluyor. Uluslararası yardım kuruluşları, felaketin bir süre sonra unutulacağından kaygılı. Oysa felaketin dehşeti gün geçtikçe ortaya çıkıyor. Endonezya'da ölenlerin sayısı tahmin edilen 80 binin de üzerine çıktı. Dünya Yerli Çalışmaları Merkezi Başkanı Dr. Rudolph Ryser, 'adalarda yaşayan üç ya da dört yerli halkın tamamen ortadan kalkmış olabileceğine ilişkin kuşkuları' dile getirmiş. 
Pasifik Tsunami Uyarı Merkezi'nin 45 dakikalık gecikmesi olmasaydı Sri Lanka'da dalgaların yuttuğu 25 bin kişiden bir bölümü felaketten kurtulabilir miydi 
İletişim teknolojileri sayesinde dünyanın 'küresel köy' haline dönüştüğü savına uymayan bir gerçeklik ve dehşet yaşanıyor. 
Kıyametin koptuğu bölgelere erişimde büyük güçlükler yaşanıyor. 
Bu insanlık trajedisinden yerel ya da ulusal sonuçlar çıkarmaya çalışırken 'küresel duyarlılığı' yükseltmek gerekiyor. 
Çünkü yoksulluk, çevre sorunları, terör, savaşlar ve şiddet yaşadığımız dünyayı doğal afetlerden bağımsız da tehdit ediyor. 
Asıl yıkıcı olan, 'sevgisizlik, bencillik, umursamazlık tsunamisi'dir. 
Binlerce insanımızı kaybettiğimiz Marmara depreminin üzerinden beş yıl bile geçmedi. Savaş Akar, benzer felaketi yaşayan Güney Asya'ya yardım için Kızılay'ın hedeflediği 200 bin dolar rakamının okyanusta damla olacağını düşünüyor ve 'Yapacağımız o kadar çok şey var ki, yılbaşı hediyelerine 1'er milyon daha az ayırmakla, 2 milyon dolar niye toplamayalım ' diye soruyor. 
Kampanyaya katılmak isteyenler için web adresi 'http www.kizilay.org.tr' 
Güney Asya'ya yardım elini uzatmak insanlık borcudur. 



</TEXT>
</DOC>
