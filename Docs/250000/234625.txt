<DOC>
<DOCNO> 234625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/25/son/sondun26.html </URL>
<DATE> 2004/04/25/ </DATE>
<TIME> 13.55 </TIME>
<AUTHOR> Yorum Oku nbsp nbsp Yorum Yaz  </AUTHOR>
<HEADLINE>
Belçika basını Yunanistan ve Rumlar sıkıntı yaşayacak 
</HEADLINE>
<TEXT>

     Kıbrıs'taki referandumların sonuçlarını değerlendiren Belçika gazeteleri, uluslararası kurumlarda ve Avrupa başkentlerinde hayal kırıklığı yaşandığını yazdılar, Yunanistan'ı ve Kıbrıs Rum kesimini AB bünyesinde sıkıntılı günlerin beklediğini savundular. 
     ''La Derniere Heure'' gazetesi, ''Kıbrıslı Rumların, tüm uluslararası baskılara rağmen, 1 Mayıs'ta 30 yıllık sorunu çözerek birleşmiş bir adanın AB'ye girmesini engellediklerini, AB'nin kaçırılan bir fırsattan söz ettiğini, Türkiye'nin ise derhal tepki göstererek Kuzey Kıbrıs'a ambargonun kaldırılması çağrısında bulunduğunu'' yazdı. 
     Annan planının reddedilmesinin, Rumların tek başlarına AB'ye girmeleri sonucunu getirdiğine dikkat çeken gazete, ''Yeşil Hat, AB'nin güney sınırı haline geliyor'' diyerek, AB'nin genişlemeden sorumlu üyesi Günter Verheugen'in, ''Kötü bir durum'', ''AB, bünyesine dikenli Kıbrıs sorununu ithal ediyor'' gibi değerlendirmelerine yer verdi. 
     Muhafazakar ''La Libre Belgique'' gazetesi, ''Sonuç Atina'yı savunma durumuna getiriyor'' başlıklı haberinde, Rum kesimi lideri Tasos Papadopulos'u açıkça destekleyen Yunanistan'ın şimdi bu olumsuz havayı değiştirmek için çaba harcaması ve büyük diplomatik manevralar yapması gerekeceğini kaydetti. 
     ''Le Soir'' gazetesi de, Kıbrıslı Rumların, olumsuz tavırları nedeniyle AB'de uzun süre sıkıntı yaşayacaklarını, AB'nin, Rum kararı ile AB dışında kalmaya mahkum edilen Kıbrıslı Türklerin umut mesajını uzun süre görmezden gelemeyeceğini belirtti. 
     
</TEXT>
</DOC>
