<DOC>
<DOCNO> 220096 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/05/son/sontur10.html </URL>
<DATE> 2004/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankaralı Turgut trafik kazası geçirdi 
</HEADLINE>
<TEXT>

     ''Ankaralı Turgut'', İstanbul'a giderken Bolu'da trafik kazası geçirdi. Türkücü kazayı hafif sıyrıklarla atlatırken, araçta bulunan 3 kişi yaralandı. 
     AA muhabirinin aldığı bilgiye göre, ''Ankaralı Turgut'' olarak tanınan Turgut Karataş'ın kullandığı 06 ATU 33 plakalı araç, E-80 Otoyolu'nda arıza yaptığı için yol kenarına park etmiş olan Murat Aydemir yönetimindeki 67 SD 749 plakalı araca arkadan çarptı. 
     Kazayı hafif sıyrıklarla atlatan ''Ankaralı Turgut''un çarptığı araçta bulunan Selim ve Sevil Akdemir ile Nuran Şahin yaralandı. Yaralılar, İzzet Baysal Devlet Hastanesi'nde tedavi altına alındı. 
     Jandarma tarafından İzzet Baysal Devlet Hastanesi'ne getirilen türkücüye yapılan testte, alkole rastlanmadı. 
     Kaza sırasında İstanbul'a gittiğini belirten ''Ankaralı Turgut'', olayı şöyle anlattı 
     ''Kazadan önce yol kenarında park halinde bulunan aracı fark ettim ve araca yardım etmek için frene bastım. Zeminde bulunan kar yüzünden duramayarak, park halindeki araca çarptım. Çarpma sırasında hızım en fazla 30-40 kilometreydi. Kazada yaralananlar olduğunu fark edince de polisi ve 112 acil yardım ekiplerini aradım.'' Bu arada, ''Ankaralı Turgut'', acil serviste görevli kadın doktora bir de şiir okuyarak, ''Yakında çıkacak olan kasetimde size de bir şarkı söyleyeceğim'' dedi. 
     Türkücü, 1 hafta önce de kömürden zehirlendiğini kaydetti. 
     ''Ankaralı Turgut'', daha sonra, polislerin yardımıyla yolcu otobüsüne bindirilerek İstanbul'a gönderildi. 
     . 
     
</TEXT>
</DOC>
