<DOC>
<DOCNO> 225187 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/24/son/soneko47.html </URL>
<DATE> 2004/03/24/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Gümrük Müsteşarı Bir yerde yolsuzluk varsa, karşı tarafı da vardır 
</HEADLINE>
<TEXT>

     Gümrük Müsteşarı Nevzat Saygılıoğlu, yolsuzluğun sadece kamunun değil herkesin sorunu olduğunu belirterek, ''Kamuda 30 yıldır çalışan biri olarak söyleyebilirim ki, bir yerde yolsuzluk varsa bu tango gibidir, bunun karşı tarafı da vardır'' dedi. 
     Saygılıoğlu, dürüstlük konusundaki konferansın ''Türkiye'nin kamu hayatında dürüstlüğü artırmaya yönelik sektörler arası işbirliğinin getirdiği yükümlülükler'' konulu oturumunda yaptığı konuşmada, yolsuzluğu yaratan nedenlerin, kötü yönetişim, hukuki altyapı ve kamuoyunda bilinç yetersizliği ile kültürel engeller olduğuna işaret etti. 
     Saygılıoğlu, Türkiye'de herkesin bir gemide olduğunu ifade ederek, şunları söyledi 
     ''Kaptan olarak siyaset bu geminin dümeninde yer alıyor. Bürokrasi kaptanın emrinde, her yerde görev yapıyor. İş dünyası zaman zaman müşteri, zaman zaman temin eden kurum konumunda. Sivil toplum kuruluşları da hem temsil eden, hem denetleyen kuruluş. Basın da bunu yansıtan mekanizma. Bunların herhangi birindeki aksaklık, o geminin yol almasını ciddi bir handikap haline getirir.'' ''Tozu, kiri halının altına süpürerek görünmez kılamayız'' diyen Saygılıoğlu, gümrük idaresi olarak bu konuda somut adımlar attıklarını, etik değerleri ve dürüstlük kurullarını içeren kitapçıkları 8 bin çalışanlarına dağıttıklarını söyledi. 
     Merkezi yapılanma olup olmadığına ilişkin bir soruyu yanıtlarken Saygılıoğlu, ''Kamu yönetiminde yeniden yapılanma takım çalışmaları başladı. Yönetmelik gereği ben takımın kaptanıyım. 32 kişilik bir ekip, çalışma grupları oluşturduk. Aylık raporları başbakanlığa sunuyoruz.'' 
     
     ''SİYASETİN DE UYACAĞI ETİK DÜZENLEMEYE İHTİYAÇ VAR'' 
     Toplumsal Saydamlık Hareketi Derneği Başkanı Erciş Kurtuluş da konuşmasında, toplumun en önemi sorununun dürüstlük erozyonu olduğunu belirterek, ''Kamu hayatında toplumsal dürüstlüğün artırılması için katkıda bulunmak zorunda olan en önemli sektör siyaset kesimidir. Siyasal iktidarlar toplumsal dürüstlüğü artırmayı hedeflemedikçe, bu konuda yapılanlar bir fantezi olmaktan öteye gidemiyor'' diye konuştu. 
     Kurtuluş, temiz siyasetin koşullarının belirlenmesi, bu kapsamda Siyasal Ahlak Yasası'nın, milletvekili dokunulmazlıklarının kürsü dokunulmazlığı ile sınırlandırılmasının TBMM'de öncelikle ele alınması gerektiğini söyledi. 
     ABD'de kongre üyelerinin kabul edebileceği hediyelerin toplamı 250 dolarla sınırlandırılırken, Türkiye'de siyasi liderlerin 100 bin dolara ulaşan hediyeler kabul ettiğini belirten Erciş Kurtuluş, ''İş çevrelerinin gösterdikleri bu cömertliğin daha alt düzeydeki kamu görevlilerinin iştahını kabartmayacağı söylenebilir mi '' dedi. 
     Kamu kesiminde dürüstlük ilkelerinin belirlenmesi ve uygulanmasına ilişkin olarak hükümetin bir yasa tasarısı hazırladığını kaydeden Kurtuluş, ''Tasarıda yalnızca bir Etik Kurulu kurulması öngörülmekte. Bu hali ile tasarı tümüyle yetersizdir ve bir yasak savma amacıyla ortaya getirilmiştir'' görüşlerini dile getirdi. 
     Türkiye Ekonomik ve Sosyal Etüdler Vakfı TESEV Direktörü Ferhat Emil de, Kamu Etik Kurulu kurulması ile ilgili tasarıyı eleştirdi. 
     Tasarının temel etnik standartları içermediğini, ayrıca siyasi etik ile ilgili bir düzenleme bulunmadığını kaydeden Emil, ''Siyasetin de uyacağı etik bir yasal düzenlemeye şiddetle ihtiyaç vardır'' dedi. 
     
     ''BİR DOKUN BİN AH İŞİT...' 
     Arı Hareketi Genel Koordinatörü Kemal Köprülü, toplumun her alanında, özellikle gençlerde etik değerlerin oluşturulması ile saygınlığa ulaşmanın mümkün olduğunu söyledi. 
     Oturuma başkanlık yapan Türkiye Etik Değerler Merkezi Vakfı TEDMER Başkanı Sabih Tansal, üniversitelerde etik değerler kulübü kurulduğuna işaret ederek, ilköğretimde ve liselerde de etik değerlerin vurgulanması gerektiğini belirtti. 
     Alarko Holding Yönetim Kurulu Başkanı İshak Alaton, kurum içi etik çalışmalara ilişkin bir soru üzerine, Alarko Holding içinde Üzeyir Garih ile birlikte ortaya koydukları etik kuralların devam ettiğini bildirdi. 
     Bir soru üzerine, yolsuzlukla mücadelede ombudsmanlık sisteminin Türkiye için muhteşem bir şans olacağına inandığını belirten Alaton, yolsuzluk konusunda işdünyasına atıfta bulunulması üzerine, şöyle dedi 
     ''Alarko olarak Türkiye'nin bir numaralı konut üreten şirketiydik. Bugün konut üretimi sıfır, artık havlu attık. Bir projenin çıkması için 264 tane imza lazım. 10 yıldır yeni proje üretmedik, ama elimizde kıymetli projeler var. Bir dokun bin ah işit...'' TÜSİAD Başkan Yardımcısı Pekin Baran da, bir soru üzerine, kendi içinde kurdukları Etik Altyapı Çalışma Grubu'nun çalışmaları yanında kamuda etik sorununu ele aldığını, bakanlar ve parlamenterlerin etik çalışma kaidelerini ve altyapısını gözden geçirdiklerini ifade ederek, bu konudaki çalışmaların bu yıl sonunda sonuçlanabileceğini kaydetti. 
     
</TEXT>
</DOC>
