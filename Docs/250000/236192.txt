<DOC>
<DOCNO> 236192 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/30/son/soneko34.html </URL>
<DATE> 2004/04/30/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Fona devredilen bankalara kredi borcu olanlara ödeme kolaylığı 
</HEADLINE>
<TEXT>

     Tasarruf Mevduatı Sigorta Fonu'na TMSF ve Fon bünyesinde bulunan Bayındırbank'a devredilmiş bankalara bireysel kredi, kredi kartı ve ve kredili mevduat hesap borcu bulunan müşterilerden olan alacakların tahsilatının hızlandırılması amacıyla ödeme kolaylıkları getirildi. 
     TMSF'den yapılan açıklamada, 30 Haziran 2004 tarihine kadar Fon'a başvuran bireysel kredi borçluları ile kefillerine, faiz oranlarında indirim yapılacak. 
     Açıklamaya göre, borcunu peşin ödeyerek kapatmak üzere başvuruda bulunanlara, toplam borç tutarı içindeki birikmiş faiz toplamı üzerinden yüzde 60 oranında peşin ödeme indirimi uygulanacak. 
     Borcunu taksitler halinde ödeyerek kapatmak üzere başvuruda bulunanlara, toplam borç tutarı içinde birikmiş faiz toplamı üzerinden yüzde 40 oranında indirim yapılacak. 
     Kalan ana paraya faiz uygulanmayarak, bakiye borç tutarı eşit taksitler halinde ve ilk taksit tutarı peşin ödenmek kaydıyla azami 9 ay süreli bir geri ödeme sözleşmesine bağlanacak. 
     Konuya ilişkin başvurular, Bayındırbank'ın İstanbul'daki Merkez Şubesine, İzmir Bölge Grup Başkanlığı'na, Ankara Bölge Grup Başkanlığı'na ve Bayındırbank'ın İstanbul Kadıköy ve Adana şubelerine yapılabilecek. 
     
</TEXT>
</DOC>
