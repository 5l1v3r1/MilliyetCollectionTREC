<DOC>
<DOCNO> 219912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/05/siyaset/siy03.html </URL>
<DATE> 2004/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
ALKOLSÜZ DİPLOMASİ 
</HEADLINE>
<TEXT>

   AKP, Türkiye'nin 80 yıllık diplomasi geleneğini rafa kaldırdı Kadehlerde şarabın yerini su alırken, eşler artık yabancı konukların yanına oturmuyor... 
      Saliha Çolak 

   
   AKP'nin iktidara geldiği 3 Kasım 2002 seçimleri, Türk siyasetinin profilinin yanı sıra, diplomatik temasların ağırlıkta olduğu bir dönemde, protokol kurallarının da değişmesine neden oldu. 
   Eşleri türbanlı devlet protokolü, artık yabancı konuklarına verdiği resmi yemeklerde, "eşlerini yabancıların yanlarına oturtmayarak" yerleşmiş bir kuralı ortadan kaldırdı. İçki içmeyen üst düzey yöneticiler nedeniyle de tarihin derinliklerinden gelen "dostluğun şerefine içki kadehi kaldırma" seremonisi şekil değiştirdi. Türk protokolünün şarap kadehine karşılık su dolu kadehleri tokuşturması, yabancı devlet adamlarını da etkiledi. 
   AKP'nin önde gelen simalarının protokol kurallarının değişmesine yol açan uygulamalardan bazıları şöyle 
   Güney Kore gezisinde Başbakan Recep Tayyip Erdoğan onuruna verilen yemek öncesinde, "Türkiye'nin dini ve gelenekleri doğrultusunda kadeh kaldırma töreninin yapılmayacağı" duyuruldu. 
   
   Schröder kadehini geri verdi 
   Türkiye'yi 22 - 24 Şubat'ta ziyaret eden Almanya Başbakanı Gerhard Schröder, resmi yemekte şarap dolu kadehi garsona geri vererek su istedi. Lüksemburg Meclis Başkanı Jean Spautz da TBMM Başkanı Bülent Arınç'ın önceki gün verdiği yemekte bu yeni dete uyarak su dolu kadeh kaldırdı. 
   
   Arınç'a kadeh sitemi 
   Arınç, Bulgaristan Ulusal Meclis Başkanı Ognyan Gerdjikov onuruna 23 Şubat'ta verdiği yemekte kadeh şoku yaşadı. Gerdjikov, "Elimde bir içki kadehi olsaydı dostluğumuzun şerefine kaldırırdım" dedi. 
   Devlet protokolünde 80 yıllık kuralların değişmediği tek yer Çankaya Köşkü oldu. Cumhurbaşkanı Ahmet Necdet Sezer, konuklarının oturma düzenini geleneksel kurallara göre ayarlıyor. 
   Bakanlık ve bağlı kuruluşlar da yeni protokol kurallarının izinden gidiyor. İçişleri Bakanlığı ve Emniyet Genel Müdürlüğü'nün yabancı konuklara verdiği yemeklerde artık bardaklara portakal suyu dolduruluyor. 
   
   Ve son örnek 
   TBMM Başkanı'nın önceki gün Litvanya Meclis Başkanı Atruas Paulauskas ve eşi Jolanta Paulauskas onuruna verdiği yemekte, oturma düzeniyle protokol gelenekleri altüst edildi. Arınç'ın eşi Münevver Arınç, Dışişleri Bakanı Abdullah Gül'ün eşi Hayrünnisa Gül, kendi eşlerinin yanına oturdu. 
   
   
   
</TEXT>
</DOC>
