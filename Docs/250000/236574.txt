<DOC>
<DOCNO> 236574 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/02/magazin/amag.html </URL>
<DATE> 2004/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Henüz yapılmamış resme 25 milyar .. 
</HEADLINE>
<TEXT>


Sağlık ve Eğitim Vakfı gecesinde ressam Mehmet Güleryüz'ün henüz yapmadığı tabloya, bir gönüllü tam 25 milyar verdi 

Bayram Kaygusuz 

Ressam Mehmet Güleryüz'ün henüz yapmadığı bir eseri, Sağlık ve Eğitim Vakfı SEV yararına düzenlenen gecede 25 milyar liraya satıldı. Vakfın 35. kuruluş yıldönümü Lütfi Kırdar Uluslararası Kongre ve Sergi Sarayı'nda kutlandı. Güleryüz'ün eylül ayına kadar tamamlayarak teslim etmeyi düşündüğü eser, açık artırmada, 25 milyar liraya kimya mühendisi Sacit Erdem'in oldu. 
Tablolarını doğaçlama yaptığını belirten ressam Mehmet Güleryüz, "Resimlerimi önceden tasarlamıyorum. Bir anlamda boşluğa atlama gibi diyebiliriz. Açık artırmada sunulan resmim, insan bazlı olacak. 1x1 metre düşünüyorum. Böyle bir geceye katkı sağlamaktan çok gurur duyarım" dedi. Gecede sahne alan Sezen Aksu da sarıya boyattığı saçıyla dikkat çekti. Davetliler vakfa yaklaşık 10 milyar lira bağışta bulundu. 


</TEXT>
</DOC>
