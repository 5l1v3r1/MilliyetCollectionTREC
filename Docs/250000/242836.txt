<DOC>
<DOCNO> 242836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/26/siyaset/axsiy01.html </URL>
<DATE> 2004/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail'e sert tepki 
</HEADLINE>
<TEXT>


İsrail Enerji Bakanı Paritzky'nin, "Bazı serserilerimizi denetleyemiyoruz" sözüne sinirlenen Başbakan Erdoğan, "Sadece serserileri değil, bombalarınızı da kontrol altına alın" dedi 

ELÇİN ERGÜN Ankara 


Başbakan Recep Tayyip Erdoğan, İsrail Enerji ve Altyapı Bakanı Joseph Paritzky'e, "Gökkuşağı Operasyonu" nedeniyle sert tepki gösterdi. "Filistinliler 15.yy'da Türkiye'ye sığınan Yahudilerin durumunda" diyen Erdoğan, İsrail'e "Bombalarınızı kontrol altına alın" mesajını gönderdi. İsrail'de yapılacak enerji santralarının imza töreni için Ankara'ya gelen Paritzky, dün Erdoğan'la bir araya geldi. Edinilen bilgilere göre, "teröre karşı ortak mücadele edelim" önerisi getiren Paritzkyy'e Erdoğan, şöyle yanıt verdi 
"Filistin'de yaşananlar her şeyi çıkmaza soktu. Başbakanınız Şaron, çabalarımıza destek olmadı. Ben bir baba ve başbakan olarak yaşananları gördükçe üzüntü duyuyorum. Bundan İsrail halkı değil, hükümet olarak siz sorumlusunuz. Refah mülteci kampında yaşananlar kabul edilemez. Bu insanların tankı topu yok." 

Söz düellosu 
İsrailli Bakan, "Gazze'yi terk ettik, geri dönmek istemiyoruz" deyince Erdoğan, "Gerçekleşen terör eylemlerini lanetliyoruz. Gazze'yi her evi yıkarak mı terk ettiniz. Filistin'e geçmeye çalışan parlementerlerimiz engellendi" karşılığını verdi. Bu durumu "Bazı serserilerimizi denetleyemiyoruz" diye değerlendiren Paritzky, Erdoğan'dan "Sadece serserileri değil, bombaları da kontrol altına alın" yanıtını aldı. 

Meclis'te kınama 

İsrail'in son günlerde Gazze'de yoğunlaşan saldırıları ve Irak'taki işkence olaylarına ilişkin genel görüşme önergelerini görüşen Türkiye Büyük Millet Meclisi Genel Kurulu, tarafların barış için çaba harcamasını istedi. Şiddetin kınandığı görüşmeler sırasında CHP'nin ısrarlarına rağmen AKP'nin kabul etmemesi nedeniyle ortak bir kınama bildirisi çıkarılamadı, genel görüşme de kabul edilmedi. 


</TEXT>
</DOC>
