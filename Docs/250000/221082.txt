<DOC>
<DOCNO> 221082 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/09/son/sontur36.html </URL>
<DATE> 2004/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İtfaiye'den 4 kişinin öldüğü yangınla ilgili savunma geldi... 
</HEADLINE>
<TEXT>

     Kadıköy Fikirtepe'de bir fırında meydana gelen ve 4 kişinin ölümüyle sonuçlanan yangının, ilk incelemelere göre elektrik kontağından çıktığının tahmin edildiği bildirildi. 
     Fikirtepe'de Ahmet ve Mehmet Demirci kardeşlere ait Somuncubaba Ekmek Fırını'nda çıkan ve yatakhanede uyuyan işçiler Metin Ahçı, Kemal Baysal, Hasan Arslan ile Hüseyin Özel'in ölümüyle sonuçlanan yangınla ilgili soruşturma sürüyor. 
     İstanbul Büyükşehir Belediyesi İtfaiye Daire Başkanlığı'ndan alınan bilgiye göre, yangınla ilgili hazırlanan ön raporda, ihbarın saat 02.28'de telefonla geldiği ve saat 02.36'da Kadıköy İtfaiye Takımı'nın 5 araç ve 15 personelle ilk müdahaleyi yaptığı kaydedildi. 
     Üsküdar ve Erenköy itfaiye gruplarının da 6 araç ve 17 personelle yangın söndürme çalışmalarına yardım ettiği belirtilen raporda, şöyle denildi 
     ''Fırına ait asma kat dahilinde yoğun şekilde alevli yanmayla karşılaşılmış, ayrıca alevlerin dış cepheden 2 ve 3. kat boyutuna ulaştığı görülmüştür. Bunun üzerine hemen dahilden ve hariçten yapılan müdahalelerle söndürme çalışması yerine getirilmiş, eş zamanlı olarak canlı araştırması yapılmıştır. 10 dakika gibi bir sürede alevlerin bastırılmasıyla dahiline tamamen girildiğinde asma kat ön tarafta yatakhane amaçlı olarak kullanılan bölüm içerisinde 2 kişinin ranzada yatar vaziyette, diğer 2 kişinin ise yerde ölü durumda olduğu görülmüştür.'' 
     
     YANGININ ÇIKIŞ NEDENİ 
     Yangının belli bir zaman geçtikten sonra meydana gelen patlama ve dolayısıyla oluşan yoğun alevlenme sonucunda çevre sakinleri tarafından fark edildiğine dikkati çekilen raporda, başlangıçtaki gizli yanma alevli yanmaya dönüşüne kadar geçen süre içinde ortamda oluşan zehirli gazın uyku halindeki kişileri etkisiz durumda bıraktığı ve ardından bu kişilerin hızlı yanmaya maruz kaldıklarının tahmin edildiği belirtildi. 
     Raporda, yangının merkezi olarak belirlenen yatakhane bölümü girişindeki elektrikli ve elektronik aletler ile bağlantı tesisatının herhangi bir nedenle oluşan kısa devre sonucu kıvılcımların kablo izolelerini tutuşturmasıyla başladığı kaydedildi. 
     Söz konusu raporda, yangının aynı tesisat ve bağlantılarıyla yayıldığı, ortamda oluşan sıcak gazların da yarattığı etkiyle patlamanın gerçekleşmesi sonucunda yoğunlaşan oksijenle birlikte yoğun alevli yanmanın gerçekleştiğinin tahmin edildiği de ifade edildi. 
     
     ''İTFAİYE GECİKTİ'' İDDİASI 
     İtfaiye Daire Başkanı Sabri Yalın, AA muhabirine yaptığı açıklamada, itfaiye ekiplerinin yangına müdahalede geciktiği yönündeki iddiaların doğru olmadığını söyledi. 
     Yalın, yangının ihbar edildiği andan itibaren ekiplerin 8 dakikada müdahaleye başladığını vurgulayarak, bu sürenin de karakutularda kayıtlı olduğunu bildirdi. 
     Yerel seçimler nedeniyle caddelere gerilen pankartların itfaiye araçlarını yavaşlattığını, ayrıca bir kazı çalışmasının araçların 2 dakika gecikmesine neden olduğunu anlatan Yalın, ''Vatandaşlarımız yangın başlayınca telaştan itfaiyeye haber vermeyi unutuyor. Herkes bir diğerinin ihbar yaptığını sanıyor. Yangın başladıktan sonra bize yapılan ihbarın yaklaşık 10-15 dakika gecikmeli olduğunu tahmin ediyoruz. Burada dikkatsizlik ve geç ihbar var'' dedi. 
     Dünyanın her yerinde itfaiyelerin ''gecikme'' suçlamalarıyla karşılaştığını anlatan Yalın, ''Aynı iddialar Avrupa ve Amerika'da da oluyor. Biz, dünyanın en başarılı itfaiyelerinden biriyiz'' diye konuştu. 
     Yangın yerinde gecikme iddiasında bulunup, tepki gösteren kişileri eleştiren Yalın, ''Ancak, araştırmalarımız sonucunda olay yerinde itfaiyeyi suçlayan, çok bağıran kişilerin altından mutlaka bir çapanoğlu çıkıyor. Ya ruhsatı olmuyor ya da bir ihmali ortaya çıkıyor. Ortada bir provokasyon var. Bu tip şeylerde kendi suçlarından kurtulmak için bizi suçluyorlar'' dedi. 
     
     HAVA KORİDORU 
     Sabri Yalın, itfaiye ekiplerinin içeridekileri kurtarmak yerine önce yangını söndürme çalışması yaptıkları yönündeki eleştirilerin de yanlış olduğunu kaydederek, ''Söndürme çalışmalarında hava koridoru, kurtarma koridoru açmadan insan kurtaramazsınız ki. İtfaiye önce kendi bastığı yeri soğutacak. Arkadaşlarımız geldiği zaman onlara 'içeride ceset var' deniyor'' şeklinde konuştu. 
     
     İŞYERİ RUHSATLI 
     İşyerinin ruhsatlı olduğunu, giriş katında olduğu için yangın merdiveni bulunması gerekmediğini, 6 kilogramlık söndürme tüpünün yeterli olduğunu ifade eden Yalın, ''Ancak burası bir fırın. İş bitince içeridekiler çıkıp kapıları kapatılır. Eğer orada bir koğuş, yatakhane olacaksa itfaiye olarak başka önlemler, çok şey isterdik'' şeklinde konuştu. 
     Yalın, olayla ilgili incelemenin sürdüğünü, kapıların kilitli olduğu şeklindeki iddiaların da araştırıldığını söyledi. 
     Öte yandan, Kadıköy Cumhuriyet Savcısı Ali Özbey de yangınla ilgili soruşturma başlattı. Özbey, Somuncubaba Ekmek Fırını'nda soruşturmayla ilgili incelemede bulundu. 
     
</TEXT>
</DOC>
