<DOC>
<DOCNO> 241509 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/20/son/sontur35.html </URL>
<DATE> 2004/05/20/ </DATE>
<TIME> 21.26 </TIME>
<AUTHOR>  </AUTHOR>
<HEADLINE>
Mersin'de cami yıkım kararına tepki... 
</HEADLINE>
<TEXT>

     Kamu-Sen'e bağlı Türkiye Diyanet ve Vakıf Çalışanları Sendikası Mersin Şube Başkanı Salih Özbay, Akdeniz Belediyesi'nce Eski Hal Cami'nin yıkılması konusunda alınan karara tepki gösterdi. 
     Özbay, düzenlediği toplantıda, Akdeniz Belediyesi sınırlarında bulunan ve 1966 yılından buyana ibadete açık olan Mesudiye Mahallesi'ndeki Eski Hal Cami'nin yıkılarak yerine belediye hizmet binası yapılması konusunda alınan meclis kararının değiştirilmesini istedi. 
     Yerel seçimlerden önce bu konuda alınan meclis kararının, tepkiler sonucu uygulanmadığını belirten Özbay, ''Ancak, Akdeniz Belediyesi'nin yeni başkanı ve meclis üyeleri, ayaklarının tozu ile encümen kararıyla caminin derhal yıkılması için müftülüğe yazı gönderdi. Bu durumu kınıyoruz'' dedi. 
     Akdeniz Belediye Başkanı Kenan Yücesoy ise Eski Hal Cami ile ilgili konunun, eski yönetimden kendilerine devredildiğini söyledi. 
     Caminin olduğu yerin imar planında belediye hizmet alanı olarak işaretlendiğini belirten Yücesoy, ''Bu konuyu iyi niyet çerçevesinde halletmek istiyoruz. Yeni bir arsa tahsisi için çalışmalarımız devam ediyor'' dedi. 
     
</TEXT>
</DOC>
