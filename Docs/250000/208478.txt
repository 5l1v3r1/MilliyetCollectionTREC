<DOC>
<DOCNO> 208478 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/14/siyaset/siy06.html </URL>
<DATE> 2004/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
El Hekim Federasyon tartışması ertelendi 
</HEADLINE>
<TEXT>

      UTKU ÇAKIRÖZER Ankara 

   
   Irak Geçici Yönetim Konseyi üyesi ve Şii gruplardan Irak İslam Devrimi Yüksek Konseyi'nin SCIRI Başkanı Abdülaziz El Hekim, Irak'taki federasyon tartışmalarının ertelendiğini açıkladı. Dışişleri Bakanı Abdullah Gül, Irak'taki tüm grupların kabul edebileceği bir anayasa hazırlanmasına katkı için Türkiye'de uluslararası anayasa konferansı düzenleneceğini açıkladı. 
   Gül ve Türkiye'nin Irak Özel Temsilcisi Osman Korutürk, Türkiye'nin daveti üzerine Ankara'ya gelen El Hekim'le, Kürt grupların etnik temele dayalı federasyon önerisini değerlendirdi. 
   Irak'ın geleceğinin Irak halkının tüm unsurlarının katılacağı süreçte belirlenmesinden yana olduğunu belirten Hekim, "Federasyon da bu modellerden biri olabilir. Federasyon fikrine karşı değiliz. Ancak bulunacak model Arap, Kürt, Türkmen ya da Şii hiçbir unsuru dışlamamalı. Onun için etnik ya da mezhep temelinde bir yapılanmaya sizin gibi biz de karşıyız" mesajını verdi. 
   
   'Sesinizi yükseltin' 
   Hekim, Gül'le düzenlediği basın toplantısında da geçmişte Irak'ın yeni yönetiminin federasyon olmasında grupların uzlaştıklarını anımsatarak, "Kürt kardeşlerimizle anlaştık. Ama bu tüm Irak halkının benimseyeceği ve Irak'ın bütünlüğünü bozmayacak bir model olmalı. Geçici Konsey'de federasyon konusunda süren tartışmaların Anayasa'yı hazırlayacak Meclis'in seçilmesine kadar erteledik" dedi. Ankara, görüşmelerde El Hekim'e, "Ülkede ve yönetim konseyinde çoğunluğunuz var. Bağdat'taki yönetim organlarında sesinizi yükseltin. Irak'ı parçalayacak modeller yerine bütünlüğü koruyacak tasarıları teşvik edin" çağrısında bulundu. 
   
   
</TEXT>
</DOC>
