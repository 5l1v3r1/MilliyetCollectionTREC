<DOC>
<DOCNO> 221273 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/10/son/sonspo01.html </URL>
<DATE> 2004/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Devler Ligi'nde dün gece... Juventus ve Manchester'dan elveda 
</HEADLINE>
<TEXT>

     Şampiyonlar Ligi 2. tur rövanş maçlarının 4'ü dün gece oynandı ve çeyrek finalist 4 takım belli oldu. Kupanın favorilerinden Juventus ve Manchester United henüz çeyrek finali göremeden kupaya veda etti. 
     2. tur rövanş maçlarından 4'ü ise bu gece İngiltere, İspanya, İtalya ve Fransa'da oynanacak ve son çeyrek finalist takımlar da belirlenecek. 
     Dün geceki karşılaşmalarda alınan sonuçlar ve tur atlayan takımlar şöyle 
     

Juventus 0 1 DEPORTIVO LA CORUNA 0-1 Manchester United 1 1 PORTO 1-2 LYON 1 0 Real Sociedad 1-0 CHELSEA 0 0 Stuttgart 1-0      Tur atlayan takımlar koyu renkli yazılmıştır... 
     JUVENTUS DİZ ÇÖKTÜ 
     Geçen yılın finalisti FC Juventus, Avrupa Şampiyonlar Ligi'ne veda etti. İspanyol rakibi Deportivo La Coruna'ya ilk maçta 1-0 yenilmiş olan siyah-beyazlılar, Torino'da dün gece oynadıkları rövanş maçını da aynı skorla kaybettiler. 
     Delle Alpi Stadı'nda oynanan karşılaşmada, 12. dakikada Montero'nun savunma hatasının Pandiani tarafından gole dönüştürülmesi, Deportivo La Coruna'yı çeyrek finale taşıdı. 
     Karşılaşmayı, sakatlık sorunlarıyla göğüslemek zorunda kalan FC Juventus, turu geçmeyi başaramadı. Del Piero karşılaşmanın ilk dakikalarında sakatlanarak, yerini Miccoli'ye bırakmak zorunda kaldı. Konuk takımın ilk yarı başlarında kaydettiği gol ise siyah-beyazlılarda moral bozukluğuna yol açtı. Hızlı ve kararlı bir oyun sergileyen İspanyollar, ellerindeki kartları en iyi biçimde kullandılar. 
     
     Ofsayt bayrakları çıldırttı 

     Yan hakemlerin FC Juventus aleyhine sık sık ofsayt bayrağı kaldırmaları, İtalyan yorumcuların tepkisine neden oldu. FC Juventus'un özellikle ikinci yarıda skoru değiştirme çabalarından da sonuç gelmedi. 
     Böylece geçen yılın Devler Ligi finalisti siyah-beyazlılar kupadan elenirken, İtalyan takımı olarak Şampiyonlar Ligi'nde sadece Milan kaldı. Milan bu akşam kendi evinde Sparta Prag'ı ağırlıyor... 
     KIRMIZI ŞEYTANLAR ARTIK YOK 
     İngilizlerin kırmızı şeytanları Manchester United ise, Portekiz'deki ilk maçta 2-1 yenildiği Porto'yla Old Trafford'da 1-1 berabere kalarak taraftarlarını hayal kırıklığına uğrattı. Sir Alex Ferguson'nun ekibi 32. dakikada Scholes ile 1-0 öne geçerek umutlandı. Ancak maçın 90. dakikasında Costinha Old Trafford sakinlerini şoka uğratan golü kaydetti ve Porto taraftarları bayram yaptı. İngiltere Premier Ligi'nde namağlup lider Arsenal'in 9 puan gerisinde bulunan Manchester United, böylece Avrupa defterini henüz çeyrek final görmeden kapamış oldu. 
     Nihat'ın son 30 dakika forma giydiği maçta ise Real Sociedad İspanya'da 1-0 yenildiği Lyon deplasmanında aynı skorla sahadan 1-0 mağlup ayrılarak Şampiyonlar Ligi serüvenini noktaladı. Fransız ekibinin golünü 77. dakikada Juninho kaydetti. 
     Gecenin bir diğer önemli karşılaşması Londra'daydı. Almanya'da 1-0 yendiği Stuttgart'ı Stamford Bridge'de konuk eden Chelsea, 0-0 biten maçın sonucunda çeyrek finale yükseldi. 

     
</TEXT>
</DOC>
