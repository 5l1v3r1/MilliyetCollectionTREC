<DOC>
<DOCNO> 220732 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/08/son/soneko11.html </URL>
<DATE> 2004/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan Türkiye, IMF için bir yüz akıdır 
</HEADLINE>
<TEXT>

     Devlet Bakanı Ali Babacan, IMF için Türkiye'nin bir 'yüz akı' olduğunu bildirdi. 
     Babacan, Hazine Müsteşarlığı'nda düzenlediği basın toplantısında, 15 Mart'ta İstanbul'da yapılacak Yatırım Danışma Konseyi zirvesine dönük bilgi verdikten sonra, soruları yanıtladı. 
     Bir gazetecinin, Almanya Cumhurbaşkanlığı adaylığı için IMF başkanlığından istifa eden Horst Köhler'in önerilmesinde, IMF'nin Türkiye'de başarısının etkili olduğu yönündeki sorusu üzerine Babacan, ''Türkiye, IMF için bir başarı örneği olacaktır. 2003 yılı Davos'taki toplantılarda IMF'nin olup olmaması tartışılıyordu. IMF için Türkiye yüz akıdır. Köhler'in Almanya'da Cumhurbaşkanlığı'na önerilmesi, partinin kendi kararıdır. Belki Köhler'in farklı özellikleri de vardır'' dedi. 
     Babacan, yatırıma ilişkin bir soru üzerine, bu tür toplantıların çok faydalı, şeffaf ve samimi bir ortamda gerçekleşeceğini belirterek, ''biz bir fidan dikiyoruz, ne zaman meyve verir göreceğiz'' dedi. 
     Bu arada bu toplantının etkilerinin hemen görülemeyebileceğini anlatan Babacan, ''bu toplantıdan açıkçası çok fazla bir şey beklememek lazım'' diye konuştu. 
     
     "HİÇ BİLMEYENLERE YÖNELİK DEĞİL" 

     Bir gazetecinin, toplantıya davet edilen kuruluşların daha önce Türkiye'de yatırım yaptıklarının hatırlatması üzerine Babacan, bu toplantının Türkiye'yi daha önce hiç bilmeyen kuruluşlara yönelik bir toplantı olmadığını, mevcut yatırım yapmış kuruluşların, Türkiye'de neler olup bittiğine ilişkin kendilerine görüşleri ifade etmeleri açısından önem taşıdığını söyledi. 
     Babacan, Türkiye'ye yabancı sermaye gelmesine ilişkin tanıtımın yapılması için ''Yatırım Promosyon Ajansı''nın görevlendirileceğini, Yatırım Promosyon Ajansı ile ilgili yasayı da Başbakanlığa gönderdiklerini, ancak ''Üst Kurullarla'' ilgili çerçeve yasanın hazırlıklarının beklendiğini, bunun tamamlanmasıyla birlikte yapılacak değişiklikle tasarının TBMM'ye gönderileceğini bildirdi. 
     
     YATIRIM ORTAMIYLA İLGİLİ PROBLEMLER OLDUĞU ORTADA 

     Babacan, yatırım ortamına ilişkin soruya karşılık ise şunları söyledi 
     ''Türkiye'de yatırım ortamıyla ilgili pek çok problem olduğu ortada ama önemli olan, bunun farkında olup çözümleri üretmektir. Daha önceki dönemlerde bu problemler pek dinlenmemiş. Biz ilk defa İstanbul'da YASED ile bir toplantı yaptık, bununla ilgili adımlar attık. Yatırım Ortamının İyileştirilmesi Koordinasyon Kurulu'nda görüşülen 12 tasarı yasalaştı, 5 tasarı TBMM'de, Başbakanlık'ta bekleyen de var. Biz, hiç bir zaman Türkiye işi bitirdi, yatırım ortamı iyileşti demeyeceğiz. Bu hiç durmayacak bir çaba.'' 
     
     GELİRLER GENEL MÜDÜRLÜĞÜ'NÜN ADI VE YAPISI DEĞİŞİYOR 

     Babacan, yatırım ortamının önündeki engellere ilişkin soru üzerine de şöyle konuştu 
     ''Yatırım ortamıyla ilgili önemli konulardan biri, hukuk sistemidir. Bundan aylar önce, bu konuda TÜSİAD'dan bir çalışma istedik. TÜSİAD'ın çalışması Adalet Bakanlığı'nda değerlendirmeler sürüyor. Kayıt dışı ekonomi... Yabancı bir firma yüzde 18 KDV ödüyorsa yerli firma ise faturasını 3-5 puan düşük uyguluyorsa bu haksız rekabettir. Yabancı kurumlar gelir vergisini tam ödüyor, yerli ödemiyorsa bu haksız rekabettir. 
     Kayıt dışı ekonomiyle ilgili mücadele sürecek. Gelir idaresi yeniden yapılandırılıyor. Gelirler Genel Müdürlüğü'nün adı ve yapısı değişecek. Vergi sisteminin sık sık değişmemesi lamız. Değişiklik olacaksa dahi oranların düşürülmeli. Ancak bütün bunlar kayıt dışı ekonominin azaltılması için atılması gereken adımlar.'' 
     
     YASED'LE GÖRÜŞ AYRILIĞIMIZ OLMASI DÜŞÜNÜLEMEZ 

     Babacan, Türkiye'de önemli değişiklikler yaşandığını belirtirken, Uluslararası sermayenin bakışının 1-2 ay gibi kısa süreli olmadığını, uluslararası sermayenin 3-5 yıl sonrasına baktığını vurguladı. 
     Bu toplantıyla ne kadar yatırımcı geleceği yönündeki soruyu ise Babacan, ''böyle bir projeksiyon vermek çok zor'' diye yanıtladı. 
     Babacan, yatırıma ilişkin çalışmaların, Dünya Bankası'ndan 100-200 milyon dolar gelsin diye yapılmadığını, bu kuruluşun uluslararası perspektifi ve tecrübesinden yararlanmanın daha büyük önem taşıdığı ifade etti. 
     Babacan, ''100 milyon dolar, 200 milyon dolar, bu işin cazibesi oluyor. Bu para geldiğinde bir kilometre taşı oluyor. Biz hem Dünya Bankasıyla hem de Avrupa Birliği ile çalışacağız'' dedi. 
     Babacan, toplantıya ilişkin YASED ile bir sorunlarının olup olmadığı yönündeki bir soruya, ''YASED ve sivil toplum örgütleriyle bir görüş ayrılığımızın olması düşünülemez. Ancak, toplantı, Dünya Bankası ve Hazine Müsteşarlığı tarafından organize edildi. YASED'in de görüşlerine başvuruldu. Babacan, Yatırım Ortamının İyileştirilmesi Koordinasyon Kurulu YOİKK toplantılarının Kasım ayında bu yana toplanmadığının hatırlatılması üzerine, ''YOİKK defalarca toplandı büyük toplantılarda makro kararlar alınmalı. YOİKK'in toplanmaması çalışmalarının sürmediği anlamına gelmez'' diye konuştu. 
     
     TÜRKİYE'NİN TANITIMI 

     Babacan, Türkiye'de daha önce yatırım yapmamış firmalara yönelik bir çalışma yapılıp yapılmadığına ilişkin soru üzerine, Dünyada ilk 500 büyük firmanın içerisinde bulunan 108 firmanın, Türkiye'de yatırım yaptığını, yatırım ortamı açısından problemlerin çözümünün gerçekleştiği yönünde tanıtımda bulunulması gerektiğini söyledi. 
     Babacan, 'Türkiye'nin tanıtımı yapılmıyor' diye bir şeyin söz konusu olmadığını anlatırken, yurtdışında katıldıkları toplantılarda firmaların temsilcileriyle bir araya geldiklerini hatırlattı. 
     Babacan bu çerçevede, TÜSİAD'ın Paris'teki temsilciğinin açılış törenine katılacağını ve yaklaşık 350 katılımcıya Türkiye'yi anlatacak çalışmalar yapacaklarını bildirdi. 
     Toplantıya katılacak yatırımcıların seçilmesine ilişkin soru üzerine Babacan, 11 ülkeden, 10 sektörden 20 yatırımcı çağırdıklarını belirterek, ''kompozisyonun oldukça temsili olduğunu düşünüyorum'' yanıtını verdi. 
     
     IMF SORULARINA YANIT YOK 

     Babacan bu arada, IMF'nin 7. Gözden Geçirme Çalışmalarına ilişkin açıklama yapmama konusunda prensip kararı bulunduğu gerekçesiyle, bu yöndeki soruları yanıtsız bıraktı. 
     Babacan sadece, IMF heyetinin çalışmalarını 12 Mart Cuma tamamlayacağının, daha önce açıklandığını hatırlattı. 
     Babacan ayrıca, Asya Kalkınma Bankası'nın 2005 yılı toplantısının Türkiye'de yapacağını bildirdi. 
     
</TEXT>
</DOC>
