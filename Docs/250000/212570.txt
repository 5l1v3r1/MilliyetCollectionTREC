<DOC>
<DOCNO> 212570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/01/son/sonspo01.html </URL>
<DATE> 2004/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de muhalefet Sarettin Saran ile biraraya geldi .. 
</HEADLINE>
<TEXT>

     Fenerbahçe Kulübü'nde yaklaşan olağan genel kurul öncesi, muhalefetin tavır belirleme konusundaki çalışmaları sürüyor. 
     Başkan adaylığı gündeme gelen eski yönetici Sadettin Saran ile daha önce bireysel görüşmeler yapan grup liderleri bu kez hep birlikte toplanarak, gelinen son durum ve Saran'ın adaylığını konuştu. 
     Koşuyolu'nda bir restaurantta gerçekleştirilen toplantıya Birleşik Fenerbahçeliler Vakfı Başkanı Aziz Yılmaz, Fenerbahçe 2000 Derneği Başkanı Şevket Yılmaz, Kadıköy Grubu Lideri Kazım Bayülken, eski yöneticiler Hulusi Belgü, Selim Soydan, Burak Karabacak ve camianın diğer önde gelen isimleri katıldı. 
     Toplantı sonrası yapılan yazılı açıklamada, Sadettin Saran'ın adaylığı konusu ve Fenerbahçe'nin geleceği yönünde fikir alışverişinde bulunulduğu, Saran'ın aday olup olmayacağının da 7 Şubat'taki başkanlık divanı seçiminin yapılacağı divan kurulu toplantısından sonra belli olacağı ifade edildi. 
     Açıklamada, ayrıca şu ifadelere yer verildi 
     ''Hepimizin amacı Fenerbahçe'yi bir dünya markası haline getirmek. Bugün Fenerbahçe tarihinde önemli bir adım atılmıştır. Fenerbahçe'ye hizmet vermiş, fikirlerine değer verilen tecrübeli arkadaşlarla biraraya geldik. Fenerbahçe'yi dünya markası haline getirecek çareler üzerine fikir alışverişinde bulunduk. Bundan sonra kongrenin diğer değerli üyeleri ve taraftarın görüşlerini profesyonelce bir araştırma yöntemiyle öğrenmeye çalışacağım. Daha sonra da 16 Şubat Pazartesi günü tüm görüşlerimizi Fenerbahçe camiasıyla ve spor kamuoyuyla paylaşacağız.'' 
     
</TEXT>
</DOC>
