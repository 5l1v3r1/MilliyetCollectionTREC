<DOC>
<DOCNO> 233768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/22/son/sondun14.html </URL>
<DATE> 2004/04/22/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
AP'de DEP tartışması sürüyor, oylama bugün... 
</HEADLINE>
<TEXT>

     
     Rahmi Gündüz bildiriyor 

     
Eski DEP milletvekillerinin yeniden 15'er yıl hapis cezalarına çarptırılması, Avrupa Parlamentosu'nda AP tartışıldı. 
     Parlamentonun sabah oturumunda konuşan AB Komisyonu temsilcisi Paul Nielsen, bu kararın, ''Türkiye'de yapılan reformların uygulamadaki eksikliklerini'' ortaya koyduğunu savundu. 
     ''DGM'lerin tamamen kaldırılması veya Avrupa standartlarına getirilmesi'' görüşünü dile getiren Nielsen, ''bu konunun Türk hükümetinin de gündeminde olduğunu'' kaydetti. Nielsen, AB Komisyonu'nun Türkiye hakkında Ekim ayında yayınlayacağı raporda, bu konuların önemle dikkate alınacağını söyledi. 
     Genel kurul oturumunda söz alan Avrupalı parlamenterler de, DGM'nin kararından üzüntü duyduklarını belirten ve genelde DGM'lerin kaldırılmasını savunan konuşmalar yaptı. 
     İngiliz Sosyalist parlamenter Richard Balfe, DGM'nin kararını eleştirdi ve ''Yargı bu davada beklediğimiz esnekliği göstermedi'' diye konuştu. 
     Avusturyalı Sosyalist parlamenter Hannes Swoboda, ''bu karar yüzünden hükümetin eleştirilemeyeceğini'' belirtti ve ''yargı ile idari mekanizmanın da hükümetin reform sürecinde gösterdiği çabaya ayak uydurması'' gerektiğini söyledi. 
     AP ile TBMM arasında danışma organı vazifesi gören Karma Parlamento Komisyonu KPK Eş Başkanı ve Yeşil Grup üyesi Joos Lagendijik, ''mahkemede savunma hakkının ihlal edildiğini'' ve ''duruşmaların bir şovdan öteye geçemediğini'' ileri sürdü. Lagendijik, yargı ve idari mekanizmayı, ''hükümetin başlattığı reformlara uyum göstermemek'' ile suçladı. 
     AP'nin Türkiye raportörü Arie Oostlander, Türkiye'de hükümetin reformlar konusunda iyi niyetli davrandığına inandığını belirtti, ancak bu çabanın olumlu yönde kullanılamadığı görüşünü dile getirdi. Oostlander, DGM'lerin kaldırılması gerektiğini de söyledi. 
     Sosyalist Grup'un Türk asıllı Alman üyesi Ozan Ceyhun ise yazılı basın açıklamasında, DGM'nin kararını, ''Türkiye'ye zarar veren bir gelişme'' olarak niteledi. Ceyhun, ''Türkiye insanının geleceği açısından çok önemli bir süreçte bu karar AB kamuoyu nezdinde Türkiye'nin imajına zarar verebilecek nitelikte'' ifadelerine yer verdi. 
     AP'deki siyasi grupların DGM kararına ilişkin hazırladıkları ortak tavsiye kararı öğleden sonra oylamaya sunulacak. 
     Ankara 1 No'lu DGM, kapatılan DEP'in eski milletvekilleri Leyla Zana, Hatip Dicle, Orhan Doğan ve Selim Sadak'ı, yeniden yargılandıkları davada dün yeniden 15'er yıl ağır hapis cezasına çarptırmıştı. 
     
</TEXT>
</DOC>
