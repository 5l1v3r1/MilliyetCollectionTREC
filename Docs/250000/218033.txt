<DOC>
<DOCNO> 218033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/26/son/sonspo09.html </URL>
<DATE> 2004/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Parma Gençlerbirliği'ne yedeklerle çıkıyor, bir beraberlik yeter... 
</HEADLINE>
<TEXT>

     Gençlerbirliği, UEFA Kupası 3. turunda İtalya Serie A'da zor günler geçiren Parma deplasmanına çıkıyor. Kırmızı siyahlılarda Nihat dışında eksik yok. Alman Walgang Stark'ın düdük çalacağı ve saat 22.30'da başlayacak maçı Kanal D canlı yayınlayacak. 
     
     Parma yedeklerle çıkıyor 

     Gençlerbirliği'ni konuk edecek Parma, daha ziyade Serie A'daki konumunu sağlamlaştırmaya özen gösterdiği için bu maçı yedeklere dayalı bir kadroyla göğüslemeyi planlıyor. 
     İtalyan basınındaki muhtemel ilk 11 tahminlere göre AC Parma, Gençlerbirliği karşısına 4-3-2-1 oyun sistemiyle çıkacak. Kalede Frey, savunmada Castellini, Ferrari, Cannavaro ve Benarrivo oynayacak. Orta alanda Barone, Bresciano ve Donadel, onların hemen önünde ise Rosina ve Degano görev yapacak. İlerideki tek forvet ise Cammarata olacak. 
     La Gazzetta dello Sport, maça ilişkin haber başlığında, Parmalı oyunculardan Bresciano'yu ön plana çıkardı. ''Bresciano, Parma'yı vitrine taşıyor'' başlıklı haberde, elde edilecek başarının AC Parma Kulübü'nün sezon sonunda alıcı bulmasını da kolaylaştıracağı vurgulandı. 
     
     Deneme kadrosu 

     Spotta ise Bresciano'nun, ''Biz, birbirleriyle dost olan ve güçlüklerin üstesinden gelebilen bir ekibiz. Avrupa'da başarıyı önemsiyoruz. Zira bu geleceğimizin daha iyi olmasını sağlayacak'' açıklamasına yer verildi. 
     Corriere dello Sport ve Tuttosport gazeteleri ise AC Parma'nın özellikle hücumda yedeklere görev vermeyi yeğlediğini belirtti. 
     Corriere dello Sport, ''Parma yedek golcülerini sahaya sürecek'' derken, Tuttosport ise ''Prandelli, Parma'nın deneme kadrosunu oluşturdu'' diye başlık attı. 
     Taraftarlara sahayı doldurmaları çağrısında bulunan Teknik Direktör Cesare Prandelli'nin, ''Elimizdeki oyuncu sayısı sınırlı, yedeklere de görev vermek zorundaydım. Ama bu oyun anlayışımızdan vazgeçtiğimiz anlamına gelmiyor'' dediği belirtildi. 
     
     Ersun Yanal İtalya basınında 

     La Gazzetta dello Sport, Gençlerbirliği Teknik Direktörü Ersun Yanal'ın dünkü basın toplantısındaki sözlerini ise ''Siz takım olarak daha iyisiniz, ama biz daha yaratıcıyız'' diye özetledi. 
     Corriere dello Sport, Gençlerbirliği'nin de tıpkı AC Parma gibi gençlere şans tanıyarak yükselmeyi amaçlayan bir takım olduğuna işaret ederek, ''Türkiye'de Gençlerbirliği çok gelişmiş bir takım. Organizasyon ve tesisler bakımından Avrupa standartlarını yakalamış bir kulüp. Parma, tam kendi dişine göre bir takımla oynayacak'' diye yazdı. 
     
     Hedef gol ve beraberlik 

     Parma'nın kendileri gibi agresif ve sert futbol oynadığını vurgulayan Ersun Yanal, maçın çekişmeli ve zevkli geçeceği düşüncesinde olduğunu belirtti. Yanal, öncelikle gol isterken "Rakibin üç maçını izledim. İki etaplı maçın ilk ayağında asgari gollü bir beraberlik hedefliyoruz. Youla ve M'Bayo gibi hızlı oyuncularımızla rakibin üzerine giderek gol bulmayı düşünüyoruz" dedi. Parma'nın hocası Prandelli ise galibiyet kovalayacaklarını, işi ikinci maça bırakmak istemediklerini söyledi. 
     
     Yanal Bizi de tanıyacaklar 

     Gençlerbirliği kendine Galatasaray'ı örnek aldı. Teknik Direktör Ersun Yanal, Türk futbolunun sesini bundan önce Galatasaray'ın duyurduğunu belirtti, takımının da aynı yolda ilerleyeceğini söyledi. 
     Yanal, "Belki Gençlerbirliği, Avrupa'da henüz tanınmıyor ama, bizim amacımız kupada en iyi yere gelmek" dedi. 
     Öte yandan, Gençlerbirliği, Avrupa kupalarında bugüne dek yaptığı 11 maçta, 3 galibiyet, 3 beraberlik ve 5 yenilgi aldı. Kırmızı - Siyahlı ekip, dördüncü kez katıldığı Avrupa kupalarında rakip filelere 11 maçta 16 gol atarken, kendi kalesinde ise 15 gol gördü. 
     
     Ekonomik krizle uğraşan Parma'da kampanya 

     Parma bu sezon yaşadığı ekonomik kriz nedeniyle sıkıntılı günler geçiriyor. 
     Parma, kulübü içine girdiği girdaptan kurtarma çabaları çerçevesinde yürütülen, "Parma, Parma için" kampanyasında bir ilke imza attı. Sarı-Lacivertliler, sezonun kalan bölümünde oynayacakları ve aralarında Juventus ile Roma'nın da yer aldığı maçların biletlerini "mini sezon biletleri" adı altında satışa sürdü. Gençlerbirliği karşılaşması da bu pakette yer alıyor. 
     
     Kupa Galipleri, Süper Kupa ve UEFA'yı aldı 

     Kadrosundaki bazı futbolcuları satmak zorunda kalan İtalyan ekibi, 16 kez katıldığı Avrupa kupalarında 97 maçta, 57 galibiyet, 20 beraberlik ve 17 yenilgi alırken, rakip filelere attığı 156 gole karşılık, kalesinde 76 gol gördü. Sarı-Lacivertli ekip, bu sezon ilk turdan katıldığı UEFA'da ilk turda Metalurh Donetsk'i 1-1 ve 3-0'la, ikinci turda Salzburg'u 4-0 ve 5-0'la eledi. 
     Üç kez İtalya, bir kez de İtalya Süper Kupası'nı kazanan Parma, 1993'te Royal Anwers'i finalde 3-1 yenerek Avrupa Kupa Galipleri Kupası'nı kazanırdı. Aynı yıl Milan'ı 2-0'la geçerek Avrupa Süper Kupası'nın da sahibi oldu. 
     Parma, 1995'te Juventus'u 1-0 ve 1-1'le, 1999'da da Olympique Marsilya'yı 3-0'la yenerek UEFA Kupası'nı iki kez müzesine taşıma başarısını gösterdi. Galatasaray'da oynayan Hakan Şükür de İtalyan ekibinde bir dönem forma giydi. 
     
</TEXT>
</DOC>
