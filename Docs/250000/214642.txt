<DOC>
<DOCNO> 214642 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/12/siyaset/siy04.html </URL>
<DATE> 2004/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılmaz, Viyana'da "Türkiye ne kadar Avrupalı " panelinde konuştu 
</HEADLINE>
<TEXT>
   'ANAP intihar etti' 
   Avusturya'da düzenlenen panele katılan Mesut Yılmaz, "3 Kasım seçimlerinde parti olarak bir iç savaş yaşadık ve intihar ettik" dedi 
      
   Eski ANAP Genel Başkanı ve eski Başbakan Mesut Yılmaz, Avusturya'nın başkenti Viyana'da düzenlenen "Türkiye ne kadar Avrupalı " panelinde konuştu. Yılmaz, Türkiye'nin AB'ye tam üyelik konusunda uzun süredir çok ciddi adımlar attığını hatırlatarak, "Şimdi kalkıp Türkiye'nin Avrupalı olup olmadığını tartışmak çok saçma. Yoksa bu da AB'nin yeni bir taktiği mi " dedi. Reformların ekim ayında yürürlüğe gireceğini ifade eden Yılmaz, Kürtçe televizyon yayınlarının da kesinlikle başlayacağını söyledi. 
   Serbest gazeteci Klaus Therr'in, "İdam cezasının terör örgütü elebaşı Abdullah Öcalan'ın yakalanmasından sonra kaldırılabildiğini" hatırlatması üzerine Yılmaz, "Bunu önceden planladık, Öcalan'ın yakalanması da bu süreci hızlandırdı" yanıtını verdi. 
   Yılmaz, ANAP'ın son seçimlerde yüzde 10 barajını neden aşamadığı sorusuna da şöyle yanıt verdi "Parti olarak bir iç savaş yaşadık. Çalışmalarımızı gerçekleştiremedik ve intihar ettik. DSP'nin de bir önceki seçimde oyu yüzde 22 iken, son seçimde bu oran yüzde 1'e düştü." 
   
   "Artık tarih verilmeli" 
   Panelde, Türkiye'nin AB'ye tam üyeliğine muhalif olarak tanınan Alman Araştırmacı Prof. Udo Steinbach de, ilk kez Türkiye'nin tam üyeliğini savunarak, "Türkiye'ye müzakere tarihi verilmesinin artık kesinlikle ertelenemeyeceğini" söyledi. Steinbach, "Türkiye'ye bu yıl sonunda müzakere tarihi verildikten sonra tam üyeliğin gerçekleşmesinin 10 yıl kadar sürebileceğini" öne sürerek, "Eğer bu süre içinde Türkiye, AB rotasından saparsa AB her an geri adım atabilir" dedi. 
   Steinbach, Türkiye'de AB'ye tam üyeliğe destek veren aydınların oranının şu an için yüzde 60 olarak belirlendiğini, bu oranın gelecek 10 yıl içinde yüzde 80'e çıkacağının hesaplandığını söyledi. 
   
   
   
</TEXT>
</DOC>
