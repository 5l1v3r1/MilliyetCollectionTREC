<DOC>
<DOCNO> 244127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/31/son/sondun03.html </URL>
<DATE> 2004/05/31/ </DATE>
<TIME> 07.30 </TIME>
<AUTHOR>  </AUTHOR>
<HEADLINE>
Irak'ta bombalar ve çatışmalar 3 ölü, 2 yaralı 
</HEADLINE>
<TEXT>

     Irak'ın başkenti Bağdat'ın güneyinde, yola yerleştirilen bir bombanın Amerikan askeri aracı yakınında patladığı, saldırıda 1 Amerikan askerinin öldüğü bildirildi. 
     Amerikan ordusundan yapılan açıklamada, dün meydana gelen olayda 1'inci Zırhlı Tümeni'nden 2 askerin de yaralandığı belirtildi. 
     1'inci Zırhlı Tümeni, Bağdat'ın güneyindeki kentlerde Şii lideri Mukteda Sadr'a bağlı milislere karşı savaşıyor. 
     
     2 ABD ASKERİ ÖLDÜRÜLDÜ 

     Irak'ın başkenti Bağdat'ın güneyinde, Amerikan askerleriyle Iraklı Şii lideri Mukteda Sadr'a bağlı milisler arasında çatışmaların sürdüğü Kufe kentinde, 2 Amerikalı askerin öldürüldüğü bildirildi. 
     Amerikalı askeri sözcü, askerlerden birinin, devriye aracına hafif silahlarla açılan ateşte, diğerinin ise tankına düzenlenen roketatar saldırısında öldüğünü söyledi. 
     Her iki olayın da dün akşam meydana geldiği kaydedildi. 
     
     BRAHİMİ SIKIŞIP KALMIŞ 

     Öte yandan, BM'nin Irak temsilcisi Lahdar Brahimi, Amerikalılarla Iraklılar arasında sıkışıp kaldığını söyledi. 
     Amerikan Time gazetesine demeç veren Brahimi, ''Her iki taraftan gelen baskının arasında sıkışıp kaldım. Oysa asıl güvenliğin tartışılması gerek'' dedi. 
     ''Bu, çok karışık bir konu'' diyen Brahimi, ''Iraklıların kendi aralarında bile doğru dürüst iletişim yok. Oysa güvenliğin tam anlamıyla sağlanabilmesi için çok çalışmak gerek'' diye konuştu. 
     Brahimi, ''Iraklılara hep şunu söylüyorum 30 Haziran gece yarısı 135 bin Amerikan askeri buhar olup uçacak diye bekliyorsanız çok bekleyeceksiniz'' ifadesini kullandı. 
     BM diplomatı, Bağdat'ta 30 Haziran'dan Ocak 2005'e kadar Irak'ı yönetecek geçiş hükümetinin kurulmasına ilişkin görüşmelere nezaret ediyor. 
     
</TEXT>
</DOC>
