<DOC>
<DOCNO> 221271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/10/son/soneko44.html </URL>
<DATE> 2004/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Kilci Özelleştirmenin nızlandırılması için IMF'den bir tazyik yok 
</HEADLINE>
<TEXT>

     Özelleştirme İdaresi Başkanı ÖİB Metin Kilci, özelleştirmenin hızlandırılması için IMF'den kendilerine gelen bir tazyik bulunmadığını belirterek, ''biz işimizi yapıyoruz'' dedi. 
     Türkiye Masası Şefi Rıza Moghadam başkanlığındaki IMF heyeti, Özelleştirme İdaresi'ni ziyaret ederek, Başkan Kilci ile yaklaşık 50 dakika süren bir görüşme yaptı. Görüşmeye, IMF Türkiye Temsilcisi Odd Per Brekk ile Özelleştirme İdaresi Başkan Yardımcılarından Hasan Köktaş da katıldı. 
     Görüşmenin ardından gazetecilerin sorularını yanıtlayan ÖİB Başkanı Kilci, toplantıda, özelleştirmedeki son gelişmeleri değerlendirdiklerini, IMF heyetine gelinen noktayı anlattıklarını kaydetti. 
     2003 yılında başlayan bir çok projenin 2004 yılının ilk aylarında sonuçlandığını hatırlatan Kilci, Tekel'in Alkol İşletmesi, Esgaz ve Gemlik Gübre'nin sözleşmelerinin imzalandığını, bunun yanında ihalesi yapılıp sözleşme görüşmeleri devam eden bir çok kuruluş bulunduğunu anlattı. 
     
     TELEKOM 
     Telekom'daki son duruma ilişkin soruya karşılık Kilci, Telekom'un özelleştirilmesi için çalışmaların devam ettiğini söyledi. 
     Telekom'da ihaleye çıkmak için son tarih olan 31 Mayıs 2004 tarihinin sarkıp sarkmayacığına yönelik soru üzerine Kilci, ''yetiştirmeye çalışacağız. Bir kaç gün sarkarsa problem olmaz sanırım'' diye konuştu. 
     
     TELEKOM'DAKİ DANIŞMAN FİRMA SIKINTISI 
     Telekom'daki danışman firma sıkıntısının hatırlatılması üzerine Kilci, İhale kanunu gereği danışman firmaların bazı kriterleri yerine getirememesi üzerine, Danışmanlık ihalesini iptal etmek zorunda kaldıklarını açıkladı. 
     Bu arada Danışman firma ihalesinin, pazartesi günü iptal edildiği öğrenildi. 
     Kilci, 'yeni ihale açacak mısınız' şeklindeki soruyu da, ''elbette'' diye yanıtladı. IMF heyetiyle görüşmede, danışman firma sıkıntısının gündeme gelip gelmediğini sorulması üzerine de Kilci, ''hayır'' ifadesini kullandı. 
     IMF heyetinin gelinen noktayı nasıl değerlendirdiği yolundaki soru üzerine Kilci, IMF'nin özelleştirmedeki gelişmelerden memnun olduğunu ve ''iyi gidiyor'' dendiğini hatırlattı. 
     Enerji dağıtım özelleştirmelerinin gelecek yıla kalıp kalmayacağı sorusuna karşılık Kilci, bunun görüşmede gündeme gelmediğini, Enerji ve Tabii Kaynaklar Bakanlığı'nda çalışmaların devam ettiğini, henüz netleşmiş bir şey bulunmadığını söyledi. 
     IMF'nin özelleştirmenin hızlandırılması yönündeki açıklamasının hatırlatılması üzerine de Kilci, ''özelleştirmenin hızlandırılması için IMF'den gelen bir tazyik yok, bir işimizi yapıyoruz'' değerlendirmesinde bulundu. 
     
     TÜPRAŞ VE VAKIFBANK 
     Tüpraş'ın alıcı firmaya devri ve Vakıfbank özelleştirmesinin ÖİB tarafından yapılması konusundaki sorulara karşılık da Kilci, Tüpraş'ta sözleşme sürecinin devam ettiğini, bir değerlendirme yapmanın doğru olmayacağını söyledi. 
     Vakıfbank'a ilişkin olarak da Kilci, kendileri dışındaki özelleştirme uygulamalarını değerlendirmesinin doğru olmayacağını kaydetti. 
     Kilci, Tekel'in sigara bölümünün özelleştirilmesi için strateji hazırlıkları konusunda çalışmaların da devam ettiğini vurguladı. 
     Öte yandan IMF Türkiye Temsilcisi Odd Per Brekk, görüşme sırasında gazetecilerin, ''IMF heyetinin ne zaman Türkiye'den ayrılacağına dönük soruları üzerine, bu takvimin daha önce açıklandığını, heyetin 12 Mart Cuma günü Türkiye'den ayrılacağını kaydetti. 
     
</TEXT>
</DOC>
