<DOC>
<DOCNO> 222997 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/17/spor/spo15.html </URL>
<DATE> 2004/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

   
   Ulusoy'a doktora    FUTBOL Federasyonu Başkanı Haluk Ulusoy'a, Azerbaycan Hazar Üniversitesi tarafından fahri doktora unvanı veriliyor. Ulusoy yarın Bakü'de düzenlenecek olan törene Futbol Federasyonu yöneticileriyle birlikte katılacak. 
   
   'Meliyorlar ama'    MADDİ destek beklediklerini açıklayan Elazığspor Başkanı Baki Aydın, zengin iş adamlarına ilginç bir tepki gösterdi. Aydın, "Zenginlerimiz arada sırada meliyorlar, ama bir türlü süt vermiyorlar. Nedense hiç ortada yoklar" diye konuştu. 
   
   Konya'da ceza    KONYASPOR Yönetimi, Fenerbahçe maçında disiplinsiz davrandığı gerekçesiyle Zafer Demir'i kadro dışı bıraktı. Tecrübeli futbolcunun PAF takımı ile birlikte antrenmanlara çıkacağı bildirildi. 
   
   'Önce Bursa'    HAFTA sonunda Fenerbahçe ile karşılaşacak olan Bursaspor'da en heyecanlı isim kuşkusuz Erol. Eski takımına karşı forma giyecek olan gurbetçi oyuncu, "Fenerbahçeliyim ama öncelikle ekmek yediğim takımı düşünürüm" dedi. 
   
   Arıca'nın iddiası    SAMSUNSPOR'UN tecrübeli çalıştırıcısı Erdoğan Arıca, dünyanın en az şut atan takımı olduklarını iddia etti. Arıca, "Oyuncularımı sürekli kaleye şut çekmeleri konusunda uyarıyorum. Ancak bu sorunu aşamadık" diye konuştu. 
   
   Terim benzetmesi    KTÜ Tıp Fakültesi'nde düzenlenen panele katılan Şenol Güneş, ilginç açıklamalar yaptı. Güneş, "Herkes bir fikri önce savunuyor, sonra sorguluyor. Fatih Terim de bunu yaşadı. Ona bırak git diyenler, şimdi kal diyor" yorumunu yaptı. 
   
   Yeniden düzenleme    SPORDA Şiddet Yasa Tasarısı'nın 3 madde nedeniyle Cumhurbaşkanı Ahmet Necdet Sezer'den dönmesi üzerine çalışmalar yeniden başladı. GSGM Müdürü Mehmet Atalay, "Bu maddeleri gözden geçirip, yeniden düzenleyeceğiz" dedi. 
   
   Yıldızlar yolcu    İNGİLTERE Ligi'nde büyük düşüş yaşayan Manchester United, yeni sezonda yıldızlarını elinden çıkarmaya hazırlanıyor. Takımda değişlik yapmak isteyen Alex Ferguson'un, Giggs, Forlan ve Butt'ı yollamayı planladığı bildirildi. 
   
   Lazio yine zorda    İKİ yıldır ekonomik krizle boğuşan Lazio, iflas tehlikesiyle yine burun buruna geldi. Milano Borsası'ndan dün yapılan açıklamada, Lazio hisselerinin ikinci bir emre kadar işlemden kaldırıldığı belirtildi. 
   
   Naili Moran anıldı    TÜRK atletizminin duayenlerinden Naili Moran, ölümünün 36. yılında Edirnekapı'daki kabristanında anıldı. Gençlik ve Spor İstanbul İl Müdürlüğü'nün düzenlediği törene Moran'ın ailesi ve atletizm camiasının ünlüleri katıldı. 
   
   
</TEXT>
</DOC>
