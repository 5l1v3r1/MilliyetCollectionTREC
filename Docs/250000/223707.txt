<DOC>
<DOCNO> 223707 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/19/son/sondun40.html </URL>
<DATE> 2004/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC'de işçiler Meclis'in camlarını kırdı, Denktaş'a yürüdü 
</HEADLINE>
<TEXT>

     KKTC Cumhurbaşkanı Rauf Denktaş, Annan planının değiştirilmeden kabul edilmesi halinde ülkede binlerce işsiz olacağını söyledi. 
     KKTC'de 14 Aralık genel seçimleri öncesinde kamu kuruluşlarında işe alınan ve seçimlerden sonra kurulan Cumhuriyetçi Türk Partisi CTP -Demokrat Parti DP hükümetinin istihdamları ''yasadışı'' olduğu gerekçesiyle işten çıkardığı 1660 kişiden bir grup, Lefkoşa'da hükümeti protesto eylemi yaptı. 
     KKTC Kamu-İş Sendikası tarafından düzenlenen eyleme katılanlar, Cumhuriyet Meclisi binasına yürüdü. Yürüyüş sırasında eylemciler, ellerindeki pet şişeleri, yol üzerinde bulunan Demokrat Parti Genel Merkezi'ne fırlattı. 
     Meclis binası dışında toplanan kalabalığın, Meclis bahçesine girmesi polis tarafından engellendi. İşten çıkarılanların eylemine, ana muhalefet Ulusal Birlik Partisi'nin UBP Genel Başkanı Derviş Eroğlu da destek verdi. 
     Meclis binasından CTP'li bir milletvekilinin kendilerine el kol hareketi ve sözlü saldırıda bulunduğunu iddia eden bir grup, zorla Meclis'e girmeye çalıştı. Polis, yaklaşık 500 kişiden oluşan kalabalığı dağıtmak için biber gazı kullandı. Çıkan arbedede meclis binasının bir bölümünün camları kırıldı. 
     
     EYLEMCİLER CUMHURBAŞKANLIĞI'NDA 

     Meclis binasından Cumhurbaşkanlığı'na yürüyen işçiler, Cumhurbaşkanı Rauf Denktaş'a destek verirken, Dışişleri Bakanı ve Başbakan Yardımcısı Serdar Denktaş'a tepki gösterdi. 
     Cumhurbaşkanı Denktaş, bina dışına çıkarak yaptığı konuşmada, ''herkesin akıllı olması'' gerektiğini belirtti ve birlik-beraberlik içinde olunmasını istedi. 
     ''Kıbrıs meselesinde 40 yıldır sabreden insanların çocuklarısınız'' diyen Denktaş, ''Sabırla bu işleri halledeceğiz, merak etmeyin. Ama şunu söyleyeyim size, eğer bu Annan planı değişmezse sizin on misliniz insan işsiz kalacak. Onun için aklımızı başımıza toplayalım'' dedi. 
     Annan planında istenilen değişikliklerin yapılıp yapılmayacağını görmek için bekleyeceklerini ifade eden Denktaş, ''Hep birlikte yürüyeceğiz. Şimdi sizin sıkıntınızı biliyorum. Bunları hükümetle konuştuk. Mahkemeye gitmiş bir mesele var'' dedi. 
     ''Eğer sizleri çıkartıp yerinize başkalarını almışlarsa ayıp etmişler'' ifadesini kullanan Denktaş, bu konuları bugün hükümetle yeniden konuşacağını ve birkaç gün sonra da sendika başkanına kesin durumu söyleyeceğini kaydetti. 
     Cumhurbaşkanı Denktaş, eylemcilerin kanunsuz davranmamasını isteyerek, şöyle devam etti 
     ''Bugünlerde hepimizin soğukkanlılığı lazımdır. Aklımız başımızda hareket edeceğiz, birlikte hareket edeceğiz, birbirimizi dinleyerek hareket edeceğiz. Hepimizin aldığı bir yara var, bizi kızdıran bir şeyler var ve oluyor. Dahası da olacak, ama doğru yolu yürüyecek olanlar bunlara sakın kulak vermesin. Doğru yoldan ayrılmasın.'' Cumhurbaşkanı Denktaş'ın konuşmasının ardından, eylemciler, ''Denktaş nerede, biz oradayız'' diyerek dağıldı. 
     
</TEXT>
</DOC>
