<DOC>
<DOCNO> 209486 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/18/son/sontur08.html </URL>
<DATE> 2004/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Erzurum'da kış bastırdı...935 köy yolu ulaşıma kapandı... 
</HEADLINE>
<TEXT>

     Doğu Anadolu Bölgesi'nde, yoğun kar yağışı ve soğuk hava etkisini sürdürüyor. Kar yağışı nedeniyle Erzurum'a bağlı 935 köy yolu ulaşıma kapandı. 
     Meteoroloji Bölge Müdürlüğü'nden alınan bilgiye göre, bölgede, kış mevsiminin en soğuk geçtiği illerden Erzurum'da gece hava sıcaklığı eksi 23 derece olarak kaydedildi. Kar kalınlığı ise kent merkezinde 17 santimetreye ulaştı. 
     Bölgenin diğer illerinde ise hava sıcaklığının eksi 10 ile eksi 15 derece arasında değiştiği belirtildi. Bölgede özellikle bugün hava sıcaklığının düşmesi bekleniyor. 
     Öte yandan, kar yağışı nedeniyle bölge illerine bağlı köy yollarının büyük bölümü ulaşıma kapandı. 
     Yoğun kar yağışının hakim olduğu Erzurum'da 935 köy yolunun ulaşıma kapandığı, yolların açılması için çalışmaların devam ettiği bildirildi. 

     
</TEXT>
</DOC>
