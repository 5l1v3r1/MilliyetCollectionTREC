<DOC>
<DOCNO> 229358 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/son/sonspo17.html </URL>
<DATE> 2004/04/07/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Celal Doğan Federasyon Başkanlığı'na adaylığımla ilgili bir bilgim yok 
</HEADLINE>
<TEXT>

     Gaziantepspor Kulübü Başkanı Celal Doğan, haziran ayında yapılacak Futbol Federasyonu Genel Kurulu'nda başkan adayı olacağı şeklindeki iddialarla ilgili olarak, ''Böyle bir konuda bilgim yok'' dedi. 
     Doğan, bu iddiayı ilk defa duyduğunu söyleyerek, ''Böyle bir konuda bilgim de yok, dahilim de. Zaten böyle bir şey söz konusu da değil'' diye konuştu. 
     Gençlerbirliği Kulübü Başkanı İlhan Cavcav da konu ile ilgili yaptığı açıklamada, ''Ne böyle bir gelişim ne böyle bir iletişim yok. Tamamen hayal mahsulü'' diye konuştu. 
     Kulüpler Birliği Vakfı'nın Ankara'da yaptığı toplantıda soruları cevaplayan Cavcav, şunları söyledi 
     ''Biz kapalı kapılar ardında bir şey yapmayız. Yıllardır kahrımızı çeken bir federasyon var. Bu tür haberler federasyonu karıştırmaya yönelik haberlerdir. Şu an futbol kamuoyunda zaten hakemlerle ilgili bir gerginlik var. Bir de bu çıkmasın. Böyle şeyler Türk futboluna hayır değil zarar getirir.'' 
     
     LAV İÇİN SAYGI DURUŞU 
     Kulüpler Birliği Vakfı toplantısına katılan kulüp temsilcileri, Manisa yakınlarında geçirdiği trafik kazası sonucu yaşamını yitiren Konyaspor'un merhum teknik direktörü Tevfik Lav için 1 dakikalık saygı duruşunda bulundu. 
     Vakıf başkanı Aydın, konuyla ilgili olarak, ''Hiçbir organizasyon yokken, kulüplerin gösterdiği hassasiyet çok önemli. Ailesinin yanında olmak ve acısını hafifletmeye çalışmak Türk sporu adına onur ve gurur vericidir. Bizden beklenen buydu'' dedi. 
     
</TEXT>
</DOC>
