<DOC>
<DOCNO> 213497 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/06/son/sondun20.html </URL>
<DATE> 2004/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül ile Verheugen ortak basın toplantısı düzenledi... 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, AB Komisyonu'nun genişlemeden sorumlu üyesi Günter Verheugen ile yaptıkları görüşmede, Türkiye'nin AB ile bütünleşme sürecini ele aldıklarını söyledi. 
     Abdullah Gül, Verheugen ile ikili görüşmeden sonra düzenlenen ortak basın toplantısında, Türkiye'nin AB ile bütünleşme sürecini ele aldıklarını, reformlardan ve uygulamalardan söz ettiklerini belirtti. 
     Gül, Kıbrıs konusunda BM Genel Sekreteri Kofi Annan tarafından Rum ve Türk kesimine gönderilen ortak davet mektubunun değerlendirilmesini Ankara'ya dönüşte yapacaklarını belirtti. 
     Verheugen ise Türkiye AB ilişkilerinin hiç olmadığı kadar iyi gittiğini belirterek, görüşmelerde her türlü sorunun ele alındığını, yıl sonunda AB Komisyonu tarafından hazırlanacak olan Türkiye İlerleme Raporu'nda son dakika sürprizleri yapılmayacağını, sorun halinde bunun önceden bildirileceğini ifade etti. 
     AB Komisyonu Başkanı Romano Prodi ile birlikte Türkiye'ye yaptığı ziyaretin önemli ve olumlu olduğunu, birçok konuda ortak görüş ve uzlaşma bulunduğunu belirten Verheugen, Kıbrıs müzakerelerinin başlayacak olmasından duydukları memnuniyeti dile getirdi. 
     Başbakan Recep Tayyip Erdoğan ve Gül'ün bu konuda oynadıkları olumlu rolden söz eden Verheugen, Kıbrıs sorununun 1 mayıstan önce çözülmesine ilişkin iyimserliğinin giderek arttığını, AB'nin bu müzakere sürecine mümkün olan her türlü katkıda bulunacağını, çözümün AB değerlerine uygun olması gerektiğini, sonuçta tek sesle konuşabilen bir ülkenin ortaya çıkmasını istediklerini kaydetti. 
     Kıbrıs'taki tarafları bu fırsatı kullanmaya çağıran Verheugen, müzakerelerde AB'nin de temsil edileceğini, üst düzey temsil gerektiğinde kendisinin de görüşmelere katılabileceğini söyledi. 
     
</TEXT>
</DOC>
