<DOC>
<DOCNO> 224645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/23/guncel/gun06.html </URL>
<DATE> 2004/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Tatil cenneti zirveye hazır 
</HEADLINE>
<TEXT>

   Audrey Hepburn'ün düğününü yaptığı, Sophia Loren'in tatillerini geçirdiği Bürgenstock'ta zirve için 3 otel kapatıldı. Yola barikat kuruldu 
      Utku Çakırözer 
   
   Kıbrıs sorununun çözümü için yapılan görüşmelerin üçüncü ve son turu yarın Türkiye, Yunanistan, KKTC ve Güney Kıbrıs Rum Kesimi'nin katılımıyla İsviçre'de başlayacak. 1959'da dönemin Türk ve Yunan Başbakanları Adnan Menderes ile Konstantin Karamanlis tarafından Zürih'te imzalanan anlaşmadan 45 yıl sonra, iki ülke başbakanları bu kez Zürih'e 60 km. uzaklıkta Alp Dağları arasında bir tatil köyünde bir araya gelecek. 
   BM, toplantılar için tarafları denizden 900 metre yükseklikte, Lüzern Gölü'ne tepeden bakan 131 yıllık lüks tatil cenneti Bürgenstock'a çağırdı. 
   
   Bir hafta sürecek 
   Toplantılar yarın Türkiye ve Yunanistan Dışişleri bakanlarının katılımıyla başlayacak. Abdullah Gül ve Yunanlı meslektaşı Petros Molivyatis'in yanı sıra KKTC Başbakanı Mehmet Ali Talat, Dışişleri Bakanı Serdar Denktaş ve Tasos Papadopulos başkanlığındaki Güney Kıbrıs Rum Yönetimi heyetinin bugün İsviçre'ye gelmesi planlanıyor. Gül ve Molivyatis, yarınki ilk buluşmanın ardından AB zirvesine katılmak için 25 Mart'ta Brüksel'e geçecek. 
   İki gün Dışişleri müsteşarları seviyesinde yürütülecek toplantılar, 27 - 28 Mart'ta yeniden bakan seviyesine çıkarılacak. Başbakan Recep Tayyip Erdoğan ile Yunanlı meslektaşı Kostas Karamanlis de 29 Mart'ta İsviçre'de toplantıların kalan bölümüne başkanlık edecek. Bürgenstock'taki dörtlü zirve 30 Mart'ta sona erecek. 
   
   Müşteri alınmayacak 
   BM, liderlerin görüşmelere konsantre olması için tatil köyü içinde yer alan ve 250 oda kapasiteli üç oteli kapattı. Otellere, görüşmeler süresince dışarıdan müşteri alınmayacak. Gazetecileri engellemek için otellere giden karayoluna da barikat kurulacak. 
   
   Ölü sezonda 325 euro 
   Bürgenstock'a gidecek Türk ve Yunan heyetleri, tekneyle Lüzern Gölü'nü aşıp otele ait özel raylı teleferikle görüşmelerin yapılacağı tepeye çıkarılacak. Heyetler "ölü sezon" olduğu için oda kahvaltı fiyatları 250 - 325 euro'ya düşen odalarda kalacak. Bu arada Türkiye'yi temsil edecek heyet, Ankara'yla güvenli irtibat sağlamak için Dışişleri'nin gönderdiği özel telefon sistemini kullanacak. 
   
   
   
</TEXT>
</DOC>
