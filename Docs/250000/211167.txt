<DOC>
<DOCNO> 211167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/26/spor/ygokce.html </URL>
<DATE> 2004/01/26/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Çılgınlar Komedyası 
</HEADLINE>
<TEXT>

   
   Beşiktaş İnönü Stadı'nda yine "tarihi bir gün"e tanık olduk... Ne yazık ki 101 yıllık onurlu geçmişinde şampiyonluklara, unutulmaz gollere, yiğitçe kazanılmış, sportmence kaybedilmiş maçlara bizi aşık eden Beşiktaş'ın dünkü tarihsel kaydında sadece utanç vardı... 
   Yanlışlarla, kontrol edilemez çılgınlıklarla, çirkinliklerle adam gibi yenilmeyi bile beceremediler. Koskoca bir takım olarak sahaya çıktılar, 5 kırmızı kartla rekor kırıp sayısal olarak maça devam hakkını da kaybederek ezildiler, küçüldüler ve silindiler. 
   Beşiktaş - Samsunspor maçı gergin bir atmosferde başladı. Açılış haftasının son maçını oynuyordu evsahibi... Gündüz oynanan maçta Fenerbahçe, İstanbulspor'u yenmiş, liderin sekiz puan gerisinden "takipçi" kimliğini göstermişti... 
   Beşiktaş'ın kanı kaynayan genç taraftarları, bu durumdan duydukları rahatsızlığı Fenerbahçe, Aziz Yıldırım ve Ali Şen'e dönük küfür koroları oluşturarak sergilediler... Kongre bitmiş, rakipsiz başkan Serdar Bilgili, tek listeyle yönetimini yenilemişti. Kanı kaynayan genç taraftarlar, şimdi yenilenen yönetim kurulunda kendilerine yakın isimleri görememişler de bir yalnızlık duygusuna kapılıp daha da kırılgan, gergin ve öfkeli bir karaktere mi bürünmüşlerdi Bunları bilmiyoruz... Gördüğümüz ve bildiğimiz, tribündeki o geç taraftarların öfkelerine kartopu silahını da eklemeleri.... Hakemlere, rakip futbolculara - polisin gözü önünde - küçük buz topları ikram ettikleridir. 
   Doğru.... Bu bir futbol maçı ydı ... Olaya öyle bakalım.... 
   Beşiktaş deniz tarafındaki Samsunspor kalesine yüklenip gol ararken Pancu topu kaybetti... İkili mücadelede hiçbir didişme yokken yere düşüp faul beklentisine girdi. Serkan kendi yarı alanından topla çıktı. Zago, Tayfur, Ahmet Yıldırım'dan kurulu Beşiktaş geri üçlüsü o kadar kontrolsuz ileri çıkmıştı ki, dönüp Serkan'a yetişemediler... O da golünü attı. 
   Beşiktaş dert etmedi. Dört dakika sonra Pancu ile karşılığını verip skora denge getirdi. Futbol oynamaya, özledikleri seyirciye keyif vermeye devam edebilirlerdi... Hayır, öyle yapmadılar. 
   Önce Zago, ardından İbrahim kırmızı kart gördü. Bunlar doğru kararlar. Ahmet Yıldırım'ın kırmızı kartı anlaşılmaz bir hakem hatası... 
   Tribünlerin pimi çekilmiş bomba gibi patlaması işte bu hataya dayanıyor... 
   Şimdi Bay Lucescu'ya gelelim... Maçı kenardan kontrol etme niyeti sıfır... Futbolcularını sakinleştireceğine, yedeklerle birlikte sahaya girip hakemi protesto ediyor. Devre arasındaki önlemleri sıfır... Sekiz kişiye düşmüş berabere durumdaki takımını ayakta tutabilmek için akıllı mesajlar vermesi, taktik önlemler alması, futbolcularını uyarması gerekiyor... Belki bunları yaptı da... Ama asla etkili olamadığını gördük... 
   O sayısal dengesizlik skora da yazıldı. Samsunspor leblebi gibi golleri sıraladı. 
   Her takım yenilebilir. Yenilmenin de adam gibisi var... Sportmencesi var. Hayır bunlar yenilmeyi bile beceremediler. Kırmızı kart serisine Pancu ve İlhan'la devam ettiler... O kart kararları da doğruydu... 
   Maçı tamamlayamadılar. Futbol kuralları 6 kişiyle oyuna devamı uygun görmüyordu. 
   Uygunsuz davranışlar... Sonunda uygunsuz bir durum yarattı. 
   Ne profesyonelliklerini, ne yüreklerini, ne zekalarını, ne becerilerini koyabildiler ortaya... Sergiledikleri oyunun adı çılgınlıklar komedyasıydı. 
   İster ağlayın, ister gülün... İster Lucescu'nun mavallarını okuyun, ister komplo senaryolarını... Bu pencereden gerçekler böyle görünüyor. Kusura bakmayın 
   
      
   
</TEXT>
</DOC>
