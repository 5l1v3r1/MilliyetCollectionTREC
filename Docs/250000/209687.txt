<DOC>
<DOCNO> 209687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/19/son/sonspo16.html </URL>
<DATE> 2004/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Karaman Beklemediğimiz bir yenilgi aldık 
</HEADLINE>
<TEXT>

     Birinci Süper Futbol Ligi'nde Fenerbahçe ile yaptığı tekrar maçını deplasmanda 4-1 yitiren Çaykur Rizespor'da, teknik direktör Hikmet Karaman, rakipleri karşısında beklemedikleri bir yenilgi aldıklarını söyledi. 
     Hikmet Karaman, diğer takımlara oranla Çaykur Rizespor'un dezavantajlı bir durumda olduğunu belirterek, ''Lige 1 hafta önce başladık. Kısa bir ara içinde tüm hazırlıkları yapmak zorunda kaldık. Bunun için Fenerbahçe maçına iyi hazırlanamadık. Çünkü yeni ve eski futbolcular uyum içinde değiller. Zamana ihtiyacımız var'' dedi. 
     Maçın ilk 20 dakikasında Fenerbahçe taraftarlarının tezahüratının sarı-lacivertli takımı canlı ve istekli bir futbol oynatmaya yönelttiğini de ifade eden Karaman, ''Biz bundan olumsuz etkilendik. İlk golden sonra Kürşat'ın kaptırdığı topun ardından kalemizde penaltıdan bir gol görerek 2-0 yenik duruma düştük. 10 kişi kalmamıza rağmen ikinci yarıda farkı 1'e indirmeyi başardık, bireysel hatalar yaparak maçtan farklı skorlu yenilgiyle ayrıldık. Beklemediğimiz bir yenilgi aldık'' diye konuştu. 
     Kaleci Murat'ın son dakikalarda gördüğü kırmızı kartın kendilerini olumsuz etkileyeceğini belirten Karaman, ''2 kırmızı kart görmemiz iyi olmadı. Kaleci sorunumuz zaten vardı'' diye konuştu. 
     Öte yandan Çaykur Rizespor, yarın yapacağı çalışmayla Ankaragücü maçı hazırlıklarına başlayacak. 
     
</TEXT>
</DOC>
