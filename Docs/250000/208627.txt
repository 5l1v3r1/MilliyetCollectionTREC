<DOC>
<DOCNO> 208627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/14/son/sonspo08.html </URL>
<DATE> 2004/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Adanasporlu Volkan resmen Trabzon'da 
</HEADLINE>
<TEXT>

     Trabzonspor, Adanasporlu Volkan Kürşat Bekiroğlu'nu resmen kadrosuna kattı. 
     Mehmet Ali Yılmaz Tesisleri'nde, Kulüp Başkan Yardımcısı Sıtkı Hacısalioğlu ve Futbol Şube Sorumlusu Süleyman Atal ile bazı yöneticilerin de hazır bulunduğu imza töreninde Volkan, kendisini 2,5 yıllığına bordo-mavili renklere bağlayan sözleşmeye imza attı. 
     Başkan Yardımcısı Sıtkı Hacısalioğlu, yeni yönetim kurulunun ilk sözleşmeyi Volkan ile imzaladığını belirterek, ''Trabzonspor'un bünyesine uygun, karakterli futbolcuları kadromuza katmaya devam edeceğiz. Hayırlı olmasını diliyoruz'' dedi. 
     Volkan ise Trabzonspor'la 2,5 yıllık sözleşme imzaladığını dile getirerek, ''Bu demek ki Trabzonspor'la ilerisi için şeyler düşünüyorum. Şu anda güzel bir ortam var ve takım en kötü Şampiyonlar Ligi'ne katılma mücadelesi veriyor. Benim performansım ve takım için güzel şeyler olacak. Bana güvenenleri MAHCUP etmeyeceğim'' diye konuştu. 
     Kendisinin Adanaspor'da Teknik Direktör Yılmaz Vural döneminde ileriye dönük orta alan oyuncusu olarak görev yaptığını belirten Volkan, şöyle devam etti 
     ''Şu anda Trabzonspor'da o bölgede Romaschenko oynuyor. Ancak Romaschenko ile ben Gaziantepspor'da birlikte forma giydim. O ileriye dönük, ben ise savunmanın solunda görev yaptım. Adanaspor'da mecburi olarak ileriye dönük oynadıysam da benim asıl görevim savunmadır. Kendime güvenen bir insanım ve formayı kazanacağıma inanıyorum.'' 
     
     BONSERVİS BEDELİ ÖDENMEDİ 
     Öte yandan, Trabzonspor yönetimi Volkan konusunda Adanaspor'a bonservis bedeli ödemeyecek. 
     Volkan'ın Adanaspor'dan alacaklarına karşılık bonservisini aldığı ve bu futbolcuya bonservis bedeli verilmeyeceği bildirildi. 
     
</TEXT>
</DOC>
