<DOC>
<DOCNO> 212308 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/31/siyaset/asiy.html </URL>
<DATE> 2004/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Tezkereyi unutup yarına bakalım 
</HEADLINE>
<TEXT>

   ABD gezisini değerlendiren Erdoğan, ekonomideki iyileşmenin hükümeti şımartmaması gerektiğini belirterek, "Başarılı olmaya mahk muz" dedi 
      UTKU ÇAKIRÖZER, YASEMİN ÇONGAR 

   
   Başbakan Recep Tayyip Erdoğan, dün resmi bölümü sona eren ABD gezisini değerlendirirken, "Tezkere krizi bitti, dünde kaldı" dedi. Erdoğan, New York ve Washington programlarının ardından gazetecilerin sorularını yanıtladı. Erdoğan'ın gündemdeki konulara ilişkin açıklamaları şöyle 
   TEZKERE KRİZİ Hiç kimse bu konuyu konuşmasın artık. Bitti, dünde kaldı. Artık bugüne ve yarına bakalım. 
   PKK İLE MÜCADELE ABD kesin kararlı. Adım atılacak. Terörle mücadelede anlayış birliği var. Önce Mahmur Kampı kapatılarak ilk somut adım atıldı, sonra Kongra - Gel'in terör örgütü olduğunu belirten açıklama Irak'tan yapıldı. Bundan sonraki süreçte hiçbir zaman terör örgütlerine herhangi bir tolerans tanımak mümkün değil. PKK KADEK'e karşı ABD ile ortak operasyon kararımız yok. 
   YUNANİSTAN SEÇİMLERİ Yunanistan'ın seçimleri bahane ederek, çözüm sürecini erteletme girişimi bizim sorunumuz değil. Çünkü 1 Mayıs'a yönelik olarak bu işin aciliyeti var. Aciliyet çerçevesinde bu adımı atıyoruz. Eğer seçimler konuşulacaksa bizde de martta seçim var. Bizim görevimiz garantör olarak bu işe olumlu yaklaşmayı sürdürmek, KKTC'nin de masaya oturmasıdır. 
   KOLAYLAŞTIRICI Powell, Gül'le görüşmesinden önce Annan'la görüşmek istemiş, ancak görüşme gerçekleşmemiş. Annan da 'Powell'ın işleri çok yoğun' demiş ve Alvaro De Soto'yu öven sözler söylemiş. Annan'ın bu işten rahatsız olduğu yönünde değerlendirme yapmak durumunda değilim. 
   IMF VE EKONOMİ IMF ile aramızda konuşulacak olan programın devam edip etmemesi değil yeni bir "stand - by"a ihtiyaç olup olmadığıdır. IMF ile ilişkilerde çok değişik uygulamalar olabilir. Ama bunun kararını 2004 ortasında birlikte vereceğiz. Ona göre, 2005'ten itibaren hangi yol haritasını takip edeceğimizi belirlemiş olacağız. Onların ortak söylediği Türk ekonomisinin iyi gidişatıdır. Bu grafik bizi aldatmasın, şımartmasın azim ve kararlılıkla bu işin üstüne gideceğiz. Bu ülke bizim ve başarılı olmaya mahk muz. 
   İSLAM VE AB Açış konuşmasını yaptığı Amerikan Türk Dernekleri Asamblesi 24. Kongresi'nde ABD'deki Türk vatandaşlarına asimile olmamaları, ancak siyasete katılmaları çağrısında bulunan Erdoğan, şunları söyledi "İslam demokrasi kültüründen gelen Türkiye'nin AB'de olması 1.5 milyarlık İslam dünyasının AB'ye bakışını değiştirir. AB böylece kömür - çelik birliği, ekonomik birlik değil, siyasal değerler bütünü olduğunu gösterecek." 
   
   Beyaz Saray objektifinden zirve 
   Başbakan Recep Tayyip Erdoğan ile ABD Başkanı George W. Bush arasında Oval Ofis'te gerçekleşen görüşme Beyaz Saray fotoğrafçısı Paul Morse'un objektifinden böyle yansıdı. Beyaz Saray'ın internet sitesinde yer alan fotoğrafta soldan sağa Dışişleri Bakanı Abdullah Gül, AKP İstanbul Milletvekili ve Erdoğan'ın danışmanı Egemen Bağış, Erdoğan, Bush, ABD Dışişleri Bakanı Colin Powell, ABD Savunma Bakanı Donald Rumsfeld ve Bush'un Ulusal Güvenlik Danışmanı Condeelezza Rice görülüyor. 
   
   90 dakika bitmedi 
   Erdoğan, geziye başlarken iki ana konunun Kıbrıs ve Irak olduğunu anımsatan bir gazetecinin "İki konuda da 'istediğimi aldım' diyebiliyor musunuz" sorusuna şu yanıtı verdi "Daha 90 dakika bitmedi. Gelişmeler iyi diyebilirim. ABD ile atmamız gereken adımları, planladığımız şekilde sürdürüyoruz. Bitirdik denemez, süreç devam ediyor." 
   
   Laiklik tanımı Anayasada 
   Başbakan partisinin laiklik anlayışı konusunda, "1982 gerekçeli anayasası tam uygulansa birçok sorunun halledileceğini düşünüyorum. Parti programımızdaki laiklik tanımı 1982 gerekçeli anayasasından alındı." dedi. 1982 Anayasası'nın "Türkiye Cumhuriyeti demokratik, laik ve sosyal bir hukuk devletidir" düzenlemesinin yer aldığı 2. maddesinin gerekçeli kısmı şöyle "...Hiçbir zaman dinsizlik anlamına gelmeyen laiklik, her ferdin istediği inanca, mezhebe sahip olabilmesi, ibadetini yapabilmesi ve dini inançlarından dolayı diğer vatandaşlardan farklı bir muameleye tabi kılınmaması anlamına gelir." 
   
   Tatilden vazgeçti 
   Erdoğan, Washington'dan Boston'a geçerek Harvard Üniversitesi'nde bir konuşma yaptı. Erdoğan, eşi ve çocuklarıyla birlikte Boston ya da San Francisco'da bayram tatilini geçirme niyetinden son anda vazgeçti. Erdoğan, gazetecilerin sorusu üzerine, Kurban Bayramı'nın 1. günü Türkiye'de olacağını belirtti. 
   
   
   
   
</TEXT>
</DOC>
