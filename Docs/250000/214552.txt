<DOC>
<DOCNO> 214552 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/11/son/sontur07.html </URL>
<DATE> 2004/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Belediye başkan adaylarına 'Türkçe danışman' önerisi... 
</HEADLINE>
<TEXT>

     Ankara Üniversitesi AÜ TÖMER Türkçe ve Yabancı Dil Uygulama ve Araştırma Merkezi Kayseri Şube Müdürü Oktay Durukan, belediye başkan adaylarının seçmenlerine doğru ve etkili hitap edebilmek için Türkçe danışmanlarından yardım almaları önerisinde bulundu. 
     Oktay Durukan, özellikle ilk defa seçime girecek olan belediye başkan adaylarının, konuşmalarında Türkçe sözcük seçimine ve dilbilgisi kurallarına daha büyük önem vermeleri gerektiğini söyledi. 
     Birçok konuda halka önderlik eden siyasetçilerin en büyük görevlerinden birinin de Türkçeye sahip çıkmak ve başkanlarına örnek olacak şekilde güzel kullanmak olması gerektiğini belirten Durukan, şöyle devam etti 
     ''Özellikle seçim dönemine girilen bugünlerde, belediye başkan adaylarının, seçmenlerine yapacaklarını ve hedeflerini anlatmak isteyecekleri bir gerçektir. Bunun için de adayların doğru ve etkili konuşabilmeleri gerekmektedir. Burada yapılması gereken, adayların kendilerine mutlaka bir Türkçe danışmanı edinmeleridir. Türkçe danışmanlarının görevi, yapılacak olan konuşmaları, halkın daha rahat anlayabileceği bir biçime getirmek olmalıdır. Çünkü yanlış konuşma biçimleri, gereğinden fazla ekonomi, siyaset ve belediyecilikle ilgili teknik terimlerin kullanılması ve konuşma hızının ayarlanamaması, halkın yapılan konuşmayı anlamasını zaman zaman güçleştirmektedir. 
     Bu durumda konuşmayı yapan kişinin düşünceleri ve amacı ne kadar günün koşullarına ve ilin sorunlarını gidermeye uygun olursa olsun, bunu halka anlatamadığı zaman başarısız olmuş olacaktır.'' Durukan, Türkçe danışmanlarının, belediye başkan adaylarına, konuşma biçimlerinin belirlenmesi, Türkçe sözcük seçimi, dilbilgisi kurallarına gereken önemin verilmesi ile doğru ve etkili konuşmak için diksiyon ve hitabet konularında yardımcı olabileceklerini bildirdi. 
     
</TEXT>
</DOC>
