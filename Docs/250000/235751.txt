<DOC>
<DOCNO> 235751 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/29/guncel/agun.html </URL>
<DATE> 2004/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Körfez faciadan döndü 
</HEADLINE>
<TEXT>


İzmit Körfezi'nde LPG ve petrol yüklü iki tankerin, kılavuzluk hizmetleri veren iki şirketin rekabeti nedeniyle TÜPRAŞ önlerinde çarpışması son anda önlendi 

Önay Yılmaz 

İzmit Körfezi'nde biri 13 bin ton LPG, diğeri petrol yüklü iki tankerin TÜPRAŞ önlerinde çarpışmasına ramak kaldığı ve büyük bir faciadan dönüldüğü, kaptanların İzmit Liman Başkanlığı'na verdikleri ifadelerden anlaşıldı. 
Uluslararası Denizcilik Örgütü'nün IMO güvenlik nedeniyle koyduğu "kılavuzluk hizmetlerinde rekabet olmaz" kuralının çiğnendiği, bu olayın Körfez'de kılavuzluk hizmeti veren Med Marine ve Dekaş adlı mahkemelik olan iki şirketin arasındaki rekabetten kaynaklandığı öne sürüldü. 
Kaptan ifadelerine göre, Körfez'e 13 bin ton LPG boşaltmak için giren "Coral Palmata" adlı Liberya bandıralı tankerin TÜPRAŞ'tan aldığı petrolü Derince'ye götüren 571 grostonluk "Aydın Reis" adlı tankere çarpması son anda önlendi. "Aydın Reis" tankerinin kaptanı Abdullah Çaylı, 31 Mart 2004'te İzmit Liman Başkanlığı'na verdiği ifadesinde olayı şöyle anlattı 
"31 Mart 2004 saat 05.30 sıralarında Derince'ye yanaşmak üzere seyir halindeyken önümde bulunan Coral Palmata isimli geminin aniden rotasını değiştirdiğini gördüm. Bu değişim TÜPRAŞ tesisleri açıklarında oldu ve çatışmaya sebep verecek tarzdaydı. Telsiz cihazımın bütün kanallarından gemiye çağrı yapıp niyetini öğrenmek istedim. Maalesef gemideki kılavuz kaptandan bir yanıt alamadım. Akabinde de çok zor koşullarda kalmam pahasına gereken manevrayı yapıp olası çatışmayı önledim. Bu arada civarda bulunan ve çağrımı takip eden Dekaş Pilot tarafından aranarak, tankerin Med Marine şirketine bağlı Med Pilot kılavuzu kontrolünde olduğu tarzda bilgilendirildim. Çok dar bir saha içersinde güçlükle yaptığım manevranın büyük bir deniz kazasını önlemiş olduğunu bilmenizi isterim." 

Müsteşarlığa suçlama 
Türk Kılavuz Kaptanlar Derneği Başkanı Cahit İstikbal, ne AB ne de ABD'de kılavuzluk hizmetlerinde rekabete izin verilmediğini belirterek şunları söyledi 
"Bir bölgede iki kuruluşa izin verilmez. Güvenlik açısından bu kurallara aykırı. Bu hizmetleri düzenleyen kuruluş Denizcilik Müsteşarlığı ancak burada görevini yerine getirmiyor. Kargaşaya son vermek yerine körüklüyor." 

'Olayda ihmal var' 

"CORAL PALMATA"nın kaptanı Vasily Koshevoy da yazılı ifadesinde, olayda kılavuzluk şirketinin büyük ihmali olduğunu iddia ederek şunları kaydetti 
"31 Mart 2004 tarihinde saat 02.00'de kılavuzluk için Med Pilot'u aradık. Kılavuzun en kısa zamanda gemiye çıkacağının önceden bildirilmesiyle birlikte hızın yarı yarıya azaltılması emrini aldık. Saat 02.07'de kılavuz istasyonundan alınan öneriyle hızı, oldukça azalttık. Önümüzde daha önce karşılaştığımız iki gemiye Dekaş Pilot tarafından hizmet verilmekteydi. Ancak gemimiz LPG Coral Palmata h l beklemekteydi. Sonuç olarak kılavuz gemiye saat 02.50'de çıktı. Bunun, bu şirketteki düşük organizasyon seviyesi veya basit olarak ihmalk rlığının bir göstergesi olduğunu ve ileride zaman kazanma durumunu etkileyeceğini düşünüyoruz." 



</TEXT>
</DOC>
