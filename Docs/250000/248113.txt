<DOC>
<DOCNO> 248113 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/15/son/sonsiy30.html </URL>
<DATE> 2004/06/15/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
MHP lideri artık sigara içemeyecek... 
</HEADLINE>
<TEXT>

     Atatürk Eğitim ve Araştırma Hastanesi Başhekimi Prof. Dr. Nihat Tosun, by-pass ameliyatı olan MHP Genel Başkanı Devlet Bahçeli'ye, daha önce tespit edilen rahatsızlığı nedeniyle planlı bir operasyon gerçekleştirildiğini belirterek, sağlık durumunun gayet iyi olduğunu söyledi. 
     Prof. Dr. Tosun ve ameliyatı gerçekleştiren Kardiyo-Vasküler Cerrahi Klinik Şefi Doç. Dr. Erol Şener, Bahçeli'nin sağlık durumuna ilişkin basın toplantısı düzenledi. 
     Prof. Dr. Tosun, Bahçeli'nin dün yaklaşık 4 saat süren koroner by-pass ameliyatı geçirdiğini anımsatarak, daha önce tespit edilen rahatsızlığı nedeniyle planlı bir operasyon gerçekleştirildiğini ve Bahçeli'nin yoğun bakımdan özel kliniğe alındığını ifade etti. 
     Bahçeli'yi bugün öğle saatlerinde yürüttüklerini belirten Tosun, Bahçeli'nin sağlık durumunun gayet iyi olduğunu vurguladı. 
     Nihat Tosun, Bahçeli'nin hastaneye eski Sağlık Bakanı Osman Durmuş adına giriş yaptığına ilişkin haberlerin anımsatılması üzerine, Durmuş adına değil, kendi adıyla hastane kaydının yapıldığını ifade ederek, Bahçeli'nin, bu tür ciddi bir ameliyat sırasında izdiham olacağı düşüncesiyle önceden hastaneye yattığının ve ameliyat olduğunun bilinmemesini istediğini aktardı. 
     Tosun, Bahçeli'ye yapılan ameliyatın hastanelerinde yapılan ilk by-pass olmadığını belirterek, 2 haftadan bu yana bu tür ameliyatlar yapıldığını kaydetti. 
     
     ''GÜNLÜK HAYATINDA KISITLAMA OLMAZ'' 
     Kardiyo-Vasküler Cerrahi Klinik Şefi Doç. Dr. Erol Şener, gazetecilerin ameliyatın önceden planlanıp planlanmadığını sorması üzerine, ''Rutin kontroller sırasında herhangi bir şikayeti yokken yapılan tetkikler sonucunda yapılan bir anjiyoda operasyona karar verildi'' dedi. 
     Doç. Dr. Şener, bir başka soru üzerine, Bahçeli'nin 5-6 gün içerisinde taburcu edilebileceğini bildirdi. 
     Bir başka soruya karşılık da Şener, sağlık durumu çok zorlamamasına rağmen ziyaretçi yasağını sürdüreceklerini, dış etkenlere açık olduğunu, ziyaret yasağını daha sonra kaldıracaklarını anlattı. 
     Ameliyat için dışarıdan doktor takviyesi yapılmadığını vurgulayan Şener, ''Buranın doktorları yapabilecek kabiliyettedir. Hiç bir zaman kalp cerrahisinde olay bir kişiye mal edilmemelidir. Bu ekip olayıdır, takım sporudur. Takım oyununda her oyuncunun önemli yeri vardır'' diye konuştu. 
     Şener, Bahçeli'nin yeni bir kliniği tercih etmesi ve kendilerine güvenmesinin bir onur kaynağı olduğunu kaydetti. 
     Ameliyat sonrası Bahçeli'nin günlük yaşamına kısıtlama getirilip getirilmeyeceğine ilişkin bir soruya Şener, ''Herhangi bir kısıtlamamız olmayacak. Biz bu ameliyatları kimseye evde otursun diye yapmıyoruz. Aktif yaşantısını sürdürsün diye, topluma kazandırmak için yapıyoruz. Devlet Bahçeli şu anda kendisini sigortalamıştır. Çok daha rahat, çok daha aktif olabilir'' yanıtını verdi. 
     Doç. Dr. Şener, Bahçeli'ye sigara içmemesini önereceklerini de kaydetti. 
     
</TEXT>
</DOC>
