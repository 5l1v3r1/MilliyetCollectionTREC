<DOC>
<DOCNO> 223036 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/17/son/sondun05.html </URL>
<DATE> 2004/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara, sonbaharda insan hakları zirvesine ev sahipliği yapacak 
</HEADLINE>
<TEXT>

     Başkent Ankara, sonbaharda tüm dünyadan önemli isimlerin katılacağı bir insan hakları zirvesine ev sahipliği yapacak. 
     BM Genel Sekreteri Kofi Annan, Nobel barış ödüllü Güney Afrikalı Başpiskopos Desmond Tutu, eski Yugoslavya için Lahey'de kurulan savaş suçları mahkemesinin eski Başsavcısı Richard Goldstone, ABD'nin Nobel Barış Ödüllü eski Başkanı Jimmy Carter, insan hakları eylemcisi aktris Susan Sarandon gibi isimlerin katılmasının beklendiği ''İnsan Haklarında Yeni Taktikler'' adlı toplantı 29 Eylül-4 Ekim günlerinde yapılacak. 
     Zirvenin organizatörlerinden Türkiye ve Ortadoğu Amme İdaresi Enstitüsü TODAİE Genel Müdür Yardımcısı ve Siyasal Bilgiler Fakültesi Öğretim Üyesi Prof. Dr. Gencay Şaylan, AA muhabirine yaptığı açıklamada, projenin ABD ayağındaki görüşmeleri tamamladıklarını belirterek, yaklaşık 6 yıldır üzerinde çalıştıkları bir projeyi hayata geçireceklerini ifade etti. 
     Şaylan, projenin, insan hakları ilkelerinin hayata geçirilmesinde ve güvence altına alınmasında yeni, yaratıcı ve sonuç almaya yönelik taktik ve stratejilerin toplandığı güncel bir bilgi bankasının oluşturulmasını ve bu bilgilerin, dünya çapında düzenlenecek seminer, atölye gibi eğitim çalışmaları, basılı malzemeler ve internet aracılığıyla paylaşılmasını öngördüğünü kaydetti. 
     
     HEDEF KİTLE 
     Projenin, TODAİE, Helsinki Yurttaşlar Derneği ve ABD'nin merkezi Minneapolis kenti olan Center for Victims of Torture CVT İşkence Kurbanları Merkezi adlı bir sivil toplum kuruluşuyla birlikte oluşturulduğunu anlatan Şaylan, temel hedef kitlesini insan hakları savunucuları, insan hakları alanında çalışan sivil örgütler, ilgili devlet kuruluşları ve akademik çevrelerin oluşturduğunu söyledi. 
     Şaylan, tüm dünyadan yaklaşık 500 insan hakları savunucusunun katılacağı toplantı için Amerikan sivil toplum örgütünün sağlayacağı 1 milyon dolarlık finansmana, hükümetin de 400 bin dolarlık bir kaynak eklediğini belirterek, Amerikalı ünlü borsa spekülatörü George Soros'un kendi adını taşıyan vakfına bağlı Open Society Instute adlı kuruluşun da destek vaadinde bulunduğunu kaydetti. 
     
     DEVLET YETKİLİLERİ DE KATILACAK 
     Şaylan, 30 kadar atölye eğitim çalışmasının yapılacağı toplantılara, Filipinler'den Cezayir'e yüzlerce insan hakları savunucusunun yanı sıra Adalet Bakanlığı ve Emniyet Genel Müdürlüğü'nden yetkililerin katılacağını belirtti. 
     Helsinki Yurttaşlar Derneği ve TODAİE'nin buna benzer daha önceki küçük ölçekli uluslararası toplantılarında yapılan seminer ve atölye çalışmalarında Rus insan hakları savunucuları, Sürekli Aydınlık için Bir Dakika Karanlık eylemini Rusya'da da uygulama kararı almışlardı. 
     Rus insan hakları savunucuları, bu eylemi Rusya'daki halkı mağdur eden rüşvet, yolsuzluk gibi sorunlara karşı tepki olarak uygulamayı planlıyor. 
     
</TEXT>
</DOC>
