<DOC>
<DOCNO> 227054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/siyaset/siy04.html </URL>
<DATE> 2004/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP'de türban masası 
</HEADLINE>
<TEXT>

   Seçim yenilgisinin tartışıldığı CHP'de bir ilke imza atıldı, Kürt sorunu ve türbanla ilgili komisyon kurulmasına karar verildi. "Sıkıntılıyım" diyen Derviş de "CHP kendisini gözden geçirmeli" dedi 
      Ezelhan Üstünkaya 

   
   CHP'de seçim yenilgisi parti içi muhalefeti hareketlendirirken, yol ayrımına gelen Genel Başkan Yardımcısı Kemal Derviş, istifa kararı almadığını ancak sıkıntılı olduğunu söyledi. Seçim sonuçlarının değerlendirildiği MYK'da, türban ve Kürt sorunu konularında parti politikalarını yeniden şekilendirmek üzere komisyon kurulmasına karar verildi. 
   CHP'nin ilk kez komsiyon çalışmasını konu ettiği türban için daha önce, "Üniversitelerde mini etekli ve türbanlı öğrenciler yan yana. Onlar bu sorunu çözmüş, biz de çözmeliyiz. Üniversitelerde türban serbest bırakılmalı" diyen Derviş'in yaklaşımının da etkili olduğu kaydedildi. Derviş, MYK'daki konuşmasında, seçim yenilgisinin önemli bir nedeninin de, CHP il ve ilçe başkanlarının çıkar ve rant peşinde koşmaları olduğunu savundu. "Adaylara destekleyici çalışmalar yapmayan il ve ilçe başkanları rant peşinde koşuyorlar" diyen Derviş, aday belirleme sürecinde de yanlışlar yapıldığını vurguladı. 
   CHP Merkez Yönetim Kurulu MYK , yerel seçim sonuçlarını değerlendirmek üzere dün toplandı. Toplantının devam ettiği saatlerde kulislerde, Derviş'in parti yönetimindeki görevinden istifa edebileceği iddiası konuşuldu. Çıkışta yaptığı açıklamada, "İstifa etmedim ama sıkıntılıyız" diyen Derviş, MYK'da, seçimler öncesi izlenen politikaları, "CHP'nin eksikleri, yanlışları vardır. CHP kendini yeniden gözden geçirmelidir" diye eleştirdi. Derviş, kadın aday sayısının az olmasına da tepki gösterdi. 
   Derviş'in, 40'a yakın milletvekili ile temasta olduğu, durum değerlendirmesinden sonra CHP grubunda "istifalar" yaşanabileceği öne sürüldü. Derviş'in, CHP'nin doğrultusu ve parti yönetimine ilişkin eleştirilerini ilettiği Baykal tarafından ikna edilebileceği kaydedildi. 
   
   Baykal'a tepki 
   Baykal'ın seçim sonuçlarına ilişkin değerlendirmesi de, milletvekillerinin rahatsızlığını artırdı. CHP'de sayılarının 40'a çıktığı ifade edilen muhalif milletvekillerinin, bugün bir araya gelebileceği belirtildi. Kurultay sürecinde blok liste uygulamasına, yerel seçimler öncesi de merkez yoklama ile genel merkezden atama şeklinde aday belirleme yöntemine tepkili olan milletvekilleri, Baykal'a, özellikle parti içi demokrasinin işlemediği yönünde tepki gösterdi. 
   Toplantıda ayrıca, CHP'nin yeniden yapılandırılması çerçevesinde, Kürt sorunu ve türban konusunda komisyon oluşturulmasına karar verildi. Parti yönetimi örgütten gelen tepkileri azaltmak için önümüzdeki günlerde il başkanları toplantısı ya da küçük kurultay yapılacak. 
   
   Muhalefet "notere" çarptı 
   Olağanüstü kurultay hazırlığına girişen muhalefet, tüzükte, son kurultayda yapılan değişikliklere "takıldı". Muhalifler, CHP tarihinde ilk kez "noter onaylı" imza toplanmasını öngören tüzük hükmü gereği, "yeter sayıyı" toplamaya girişti. Olağanüstü kurultay toplanması için son tüzük değişikliğine göre, mevcut delegenin yarısının 1 fazlası olan 651 imza gerekiyor. 
   Baykal'a tapki gösteren muhalif milletvekilleri arasında Nurettin Sözen, Ahmet Güryüz Ketenci, Halil Akyüz, Berhan Şimşek, Mehmet Tomanbay, Hakkı Akalın, Vedat Melik, Muzaffer Kurtulmuşoğlu, Yücel Artantaş, Muharrem Eskiyapan, Muharrem Doğan, Memduh Hacıoğlu, Zeynep Damla Gürel, İsmail Değerli, Zübeyir Amber, Halil Akyüz, Hüseyin Özcan'ın isimleri geçiyor. 
   
   'Baykal rakam cambazı'    Eski CHP Çorum Milletvekili Ali Haydar Şahin ve beraberindeki bir grup partili, dün CHP Genel Merkezi önünde protesto açıklaması yaparak, CHP lideri Deniz Baykal ve parti yönetimini istifaya çağırdı. Şahin, Baykal ve arkadaşlarının seçimden çıkan olumsuz tabloyu, "sözcük ve rakam cambazlığıyla başarı gibi sunmaya gayret ettiğini" dile getirdi. 
   Şahin "Sayılar ortada. Bu nasıl başarı olarak tanımlanıyor. Ben iyi matematikçiyim ama anlamıyorum. Parti yönetimi gereğini yerine getirmezse hafta sonundan itibaren kitlesel toplantılar yapılacak" dedi. Son kurultayda genel başkanlığa aday olan Bedri Baykam da Baykal'ı istifaya çağırdı. 
   
   
   
</TEXT>
</DOC>
