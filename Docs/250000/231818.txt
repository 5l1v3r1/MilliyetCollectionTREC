<DOC>
<DOCNO> 231818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/son/sonyas02.html </URL>
<DATE> 2004/04/15/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
Akşamcılarda, alkolikler kadar beyin hasarı oluşuyor 
</HEADLINE>
<TEXT>

     Burak Coşkun 

Akşamcılarda, tedavi gören alkoliklerinkine benzer beyin hasarı oluştuğu tespit edildi. 
     ABD'de yapılan bir araştırmada, ayda 100 dubleden fazla içki içenlerin beyin taramasında hasar açıkça görülürken, bu kişilerin okuma, hafıza, denge ve diğer fonksiyonlarında bazı sorunlar tespit edildi. 
     Araştırmayı yapan Tennessee eyaletindeki Vanderbilt ve San Francisco'daki California üniversitelerinin öğretim üyeleri, raporlarında, ''akşamcı olarak bildiğimiz sosyal alkol tüketicilerinin, tedavi gerektirebilecek seviyede içtiklerini fark etmediklerini'' belirttiler. 
     ''Alkolizm Klinik ve Deneysel Araştırma'' adlı tıp dergisinde de sonuçları yayınlanan araştırmada, erkeklerde 3 yıldır ayda ortalama 100, kadınlarda da 80 duble içki içen 46 akşamcı ile bunlara oranla daha az içen 52 sosyal alkol tüketicisi incelendi. 
     Manyetik rezonans ile beyinleri taranan, çeşitli beyin kimyasalları ölçülen ve konuşma, hız, denge, hafıza ve öğrenme gibi çeşitli testlere tabi tutulan deneklerden akşamcılar hafıza, hız, dikkat ve denge testlerinde belirgin bir zorluk yaşadılar. Bu grubun beyin taramaları sonucunda da, tedavi altındaki alkoliklerin beyinlerindekine benzer hasar tespit edildi. 
     Doktorlar, sosyal biçimde de olsa fazla alkol tüketenlerin beyinlerindeki bozulmayı kendilerinin göremediklerini ve bu durumda toplum içinde yaşamaya devam ettiklerini belirterek, makul ölçüde alkol tüketilmesi önerisinde bulundular. 
     Araştırmada temel alınan, bir duble alkol içki ölçüsüne, bir bardak şarap ya da bir kutu ya da şişe biranın da dahil olduğu belirtildi. 
     
</TEXT>
</DOC>
