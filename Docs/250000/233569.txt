<DOC>
<DOCNO> 233569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/son/sonspo27.html </URL>
<DATE> 2004/04/21/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
"Başlattığımız araştırmayı Lucescu'nun açıklamaları üzerine yapmıyoruz" 
</HEADLINE>
<TEXT>

     Başbakanlık Teftiş Kurulu Başmüfettişi Eyüp Özgüç, Beşiktaş Kulübü'nde başkan Serdar Bilgili ile bir görüşme yaptı. 
     Özgüç, Akaretler'deki kulüp binasına gelerek, Serdar Bilgili ile bir süre görüştü. Kulüp binasından ayrılırken basın mensuplarının sorularını yanıtlayan Özgüç, Devlet Bakanı ve Başbakan Yardımcısı Mehmet Ali Şahin'in, özellikle Birinci Süper Futbol Ligi'yle ilgili son dönemde spor kamuoyunda yaşanan tartışmalar üzerine bir araştırma talebinde bulunduğunu, bu nedenle araştırma başlattıklarını söyledi. 
     Özgüç, araştırmanın, teknik direktör Mircea Lucescu'nun, Ankaragücü maçı sonrasındaki açıklamaları üzerine olmadığını vurgulayarak, ''Kamuoyuna yansıyan tartışmalar üzerine araştırma başlattık. Gençlik ve Spor Genel Müdürlüğü'nden arkadaşlarla birlikte geldik. Yaptığımız çalışma sadece Lucescu'nun açıklamaları üzerine yapılmıyor. Serdar Bilgili'nin görüşlerine başvurduk. Kendisiyle yararlı ve güzel bir görüşme yaptık. Ayrıca Lucescu ve Bilgili'nin son dönemdeki açıklamaları, onların futbola hassasiyetini gösterir'' diye konuştu. 
     Eyüp Özgüç, tartışmalar konusunda ilgili herkesle görüşeceklerini, bu arada Lucescu'nun bilgisine de başvuracaklarını ifade etti. 
     Eyüp Özgüç, yaptıkları çalışmanın spor kamuoyunda yanlış anlaşıldığını da kaydederek, ''Soruşturma açmak ya da ifade almak gibi bir durum söz konusu değil. Biz buraya sadece bilgi almaya geldik. Lucescu'nun açıklamalarına neden olacak olaylar var mı, bunları da araştırıyoruz'' diye konuştu. 
     Özgüç, bir basın mensubunun ''Sizce Türk futbolunda şaibe var mı '' sorusunu ise ''Hayır bunu söyleyemem'' diye yanıtladı. 
     
</TEXT>
</DOC>
