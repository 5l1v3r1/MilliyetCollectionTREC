<DOC>
<DOCNO> 206904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/07/ekonomi/eko01.html </URL>
<DATE> 2004/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Bin 400 kişinin iş kapısını kaçırdılar 
</HEADLINE>
<TEXT>

   Bin 400 kişinin çalıştığı ve yılda 30 milyon dolarlık ihracat gerçekleştiren Standart Profil, doğalgaz çevrim santralı ruhsat sorununu çözemeyince fabrikasını Bulgaristan'a taşıma kararı aldı 
      MESUT ÇATAK - ERSİN ERCAN Düzce DHA 
   
   Hükümetin yatırımda öncelikli iller arasına aldığı Düzce'de, Konuralp Beldesi'nde kurulu Standart Profil Fabrikası, bin metrekarelik doğalgaz çevrim santrali tesisi için ruhsat alamayınca fabrikayı Bulgaristan'a taşıma kararı aldı. 
   30 milyon dolarlık ihracatı ile Standart Profil Fabrikası'nın Türkiye sıralamasında 152'nci sırada yer aldığını söyleyen Genel Müdür Hamit Noyan, Bulgaristan'a yatırım yapmaları için her türlü kolaylığın sağlandığını belirterek, "Burada ise bir tesisin ruhsatı için bizi oyalıyorlar" dedi. 
   1977'de kurulan Standart Profil Fabrikası, elektrik ihtiyacını karşılamak için doğalgaz çevrim santrali kurma çalışmalarını başlattı. Ancak, bin metrekarelik tesisin yapımı ruhsata takıldı. Konuralp Belde Belediyesi'nin, imar planına uymaması nedeniyle ruhsat vermemesi fabrika yönetimini rahatsız etti. Şirket yönetimi, fabrikayı Bulgaristan'ın Stragoza şehrine taşıma kararı aldı. Fabrikanın kurulması için Stragoza Belediyesi'nin her türlü kolaylığı tanıması üzerine bir buçuk yıl içerisinde tesislerin yapımına ve daha sonra da Düzce'deki fabrikanın bazı bölümlerinin buraya taşınmasına karar verildi. Bulgaristan'da kurulacak fabrika ile birlikte Düzce'deki fabrika küçülecek. Fabrikada çalışan bin 400 işçi, fabrikanın Bulgaristan'a taşınması durumunda işsiz kalacak olmanın korkusunu yaşıyor. 
   
   'Bizi oyalıyorlar' 
   Standart Profil'in, Düzce'nin en çok işçi çalıştıran fabrikası olduğunu belirten fabrikanın Genel Müdürü Hamit Noyan, "Doğalgaz çevrim santralı için istediğimiz ruhsat bir türlü verilmiyor. 'Arazinizin yüzde 30'undan fazlasını kapalı alan yapamazsınız' dediler. Bizde öyle zannediyorduk. Ancak yüzde 40'ını kullanma hakkımız varmış. Arazimizin yüzde 40'ı 54 bin metrekare yapıyor. Biz 37 bin metrekaresini kullanıyoruz. Demek ki daha hakkımız var. Yapacağımız bin metrekarelik yer. Bunun yatırımını yaptık, ama ruhsat talebimiz cevapsız kalıyor. 'Bugün yarın' deyip bizi oyalıyorlar. Belediyemizin bizimle bu şekilde hasmiyane bir tutuma girmesini kabullenemedik" diye konuştu. 
   Konuralp Beldesi'nin DYP'li Belediye Başkanı İbrahim Aykut ise "Standart Profile 34 bin 304 metrekare için imar vermişim. Ancak bundan sonrası için resmiyette problemlerimiz var. 4 tesis için ruhsat istiyorlar. Ancak imar planına uymaması nedeniyle ruhsat veremiyoruz" dedi. 
   Aykut, Standart Profil'in isteklerini yerine getirmediğini söyleyerek, "Yanıbaşınızdan doğalgaz boru hattı geçiyor. Bunu kendinize çekiyorsunuz. Belediye başkanı size diyor ki, bu doğalgazdan 8 bin nüfusu olan beldemiz de yararlansın. Bir boru daha atın, doğalgaz beldemize gelsin. Bu millette doğalgazdan istifade etsin. Ben sizden bir kuruş para istemiyorum. Ama olumsuz cevap veriyorlar" diye konuştu. 
   
   
</TEXT>
</DOC>
