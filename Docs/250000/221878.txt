<DOC>
<DOCNO> 221878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/13/astro/index.html </URL>
<DATE> 2004/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Mayıs ayına hazır mısınız 
</HEADLINE>
<TEXT>

   
   Mayısın ikinci yarısında hepimizi bir şekilde meşgul edecek gerginlikler, mücadeleler ve bazı riskler var. İşte ipuçları... Şimdiden önleminizi alın 
   
   Mayıs ayı, özelllikle ikinci yarısı, astrolojik ilginçliklerle dolu bir dönem. 25 Mayıs'ta Mars ve Satürn, Yengeç burcunda yan yana gelecek. Mars savaş tanrısı olarak Yengeç'te kendi kendini yıpratmaya daha fazla eğilimlidir. Satürn ise yeteri kadar objektif olamayabilir, zayıflık gösterebilir. Ayrıca iki gezegene de astrolojide yaşam karşıtı kötücül, malefik nitelikler atfedilmiştir. Tüm bu göstergeler hepimiz açısından mücadelenin daha fazla olacağı, pek çok konuda daha özenli olunması gereken bir zaman dilimine işaret ediyor. Bu dönemde Venüs de İkizler burcunda geri hareket edecek ve 30 Haziran'a kadar da böyle kalacak. 
   
   Yengeçler sağlıklarına özen göstermeli, Aslanlar risk almaktan uzak dursa iyi olur 
   Eğer yükselen burcunuzu biliyorsanız, sözünü ettiğim zorlayıcı dönemin size nasıl yansıyabileceğini daha iyi görebilirsiniz. Yükselen burca göre konuşursak eğer, Koçlar için iş hayatı bakımından önemli bir geçiş olabilir. Üstlerle ilişkiler bu dönemde daha iyi korunmalı. Boğalar enerjilerini yapıcı kullanmaya açıklar ama yakın çevreye ilişkin problemler ya da eğitim hayatında daha zorlayıcı tecrübeler ortaya çıkabilir. İkizler bu dönemde maddi anlamda sıkışabilirler. Bir yandan da uzun vadeli planlar için düşünmek gerekiyor. Yengeçler önemli bir direnç testi altında olacak. Sağlığa özen gösterilmeli. Yeni adımların getireceği hesapsız riskler ortaya çıkabilir ve bu durum özellikle ikili ilişkileri yıpratabilir. Aslanlar da büyük risklerden uzak durmalılar. Yeteri kadar sabır göstermemek, kararsızlık, güven eksikliği ve önlemsiz davranmaktan ötürü sıkıntı çekebilirler. Başaklar ortaklaşa çalışmalar açısından daha fazla mücadele içinde olacaklar. Planlı olurlarsa pek çok şeyi yoluna koyabilirler ama arkadaşlıklar cephesinde daha dikkatli olmalılar. 
   
   Yaylar maddi konularda önlem almalı, Balıklar çok fazla iş yüküyle karşılaşabilir 
   Teraziler bu dönemde kariyerleri ve sorumluluklarında başarıya ulaşabilecekler ama bunun için mücadele etmek ve riskler almak gerekecek. Üstlerle ilişkilerde sabırlı ve soğukkanlı olmak faydalı. Akrepler açısından yeni koşullara adapte olmakta zorluk çekilebilir. Yabancılarla ilgili konular, yolculuklar ya da eğitime ilişkin sorunlar yüzünden de pürüzler yaşamak mümkün. Yaylar maddi alanda fazlasıyla önlemci olmalılar. Bu dönemde ortaklaşa para harcamamak en iyisi. Oğlaklar ise yakın beraberlikler, evlilik ve iş ortaklığında yeni ve zorlayıcı kararların eşiğinde olabilir. Kovalar sağlıklarına, işteki düzenlerine önem vermeliler. Bu dönemde artan tempo yüzünden güçsüz düşebilirler. Balıklar bu dönemde yeteri kadar gevşeyememekten ve huzur bulamamaktan ötürü şikayet edebilirler. Ya çok fazla iş ya da aşk hayatındaki problemler onları mutsuz kılabilir. 
   
   Hafta sonu astrobarometresi    Bu hafta sonu nelere dikkat etmeli 
   Ay bugün, Yay burcunda, yarın ise saat 11.51'den itibaren Oğlak burcunda olacak. Bu yüzden cumartesi gününü hareket, eğitim ve iletişimin öne çıktığı konulara, dışa dönük çalışmalara ayırabiliriz. Bu arada bu gece gerçekleşecek son dördün, yapılan pek çok iş ve amaçlarımız açısından verimli sonuçlar getirebilir. Pazar günü ise duygusal alanda çok iyimser ve hareketli olmayabilir. Bizi ciddi biçimde düşünmeye iten konulara, kişisel sorumluluklara daha gerçekçi bir gözle bakabiliriz. 
   
   
</TEXT>
</DOC>
