<DOC>
<DOCNO> 200118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/06/guncel/gun02.html </URL>
<DATE> 2003/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
100 dolara şeriat 
</HEADLINE>
<TEXT>

   Suriye'de gözaltına alınan Abdullah Bayrak, savcılık sorgusunda, Şam'da El Fetih Üniversitesi'nde ilahiyat okuduğunu ve okula yılda 100 dolar ücret ödediğini söyledi 
      Gülay Fırat 
   
   İstanbul'daki bombalı saldırılarla bağlantıları olduğu iddiasıyla Suriye'den iade edildikten sonra savcılıkça serbest bırakılan Abdullah Bayrak 23 , Hilmi Tuğluoğlu'nun Şam'daki evinde beş gün kaldığını, arkadaşları ve kendisinin bu nedenle gözaltına alındığını söyledi. 
   Şam'da Fethül İslam Üniversitesi İlahiyat Bölümü 3. sınıf öğrencisi olduğunu ve okula yılda 100 dolar ödediğini belirten Bayrak, ev arkadaşının ayrılması üzerine yaşadığı gelişmeleri şöyle anlattı 
   
   Tuğluoğlu ile film izledik 
   "Tanımadığım bir kadın cep telefonundan arayarak Tuğluoğlu ve ailesinden bahsetti. 'Şam'da bir eve yerleşinceye kadar dört günlüğüne evinde kalabilir mi ' dedi. Paraya ihtiyaç duyduğum için kabul ettim. Tanıştığımızda 'Burada okuyan komşum aracılığıyla geldik. Suriye'ye yerleşeceğiz. Çocuklarımın yaşı küçük. Arapça ve İngilizceyi kolay öğrenirler' dedi. Beş gün için 700 Suriye lirası yaklaşık 20 milyon lira ödedi. Kendisini ve çocuklarını Arapça kursuna yazdırdım. Türkiye'de bilgisayar işiyle uğraştığını söyledi. Türkiye'den parçalar halinde getirdiğim bilgisayarımı birlikte kurduk. Programlardan iyi anlıyordu. Bilgisayardan Jim Carrey'nin 'Yalancı' filmini izledik. Çok rahattı, şüphe duymadım. Ayrıldıktan yaklaşık bir ay sonra, arife günü tekrar geldi. Kimseyi tanımıyorum. Bayram namazını kılıp ziyarete gidelim mi ' dedi. Kıramadım, arkadaşlarıma götürdüm. Arkadaşlarım da bu yüzden gözaltına alındı." 
   
   Pasaport bahanesi 
   Sivil giyimli Suriyeli emniyet görevlilerinin bayramın üçüncü günü evine geldiğini anlatan Bayrak, şunları söyledi 
   "Hilmioğlu'nun pasaportunu kaybettiğini söylediler. Arkadaşların evinde düşürmüş olabileceğini söyledim. Pasaportun bende olmadığına dair merkezde imza atmamı istediler. Deri parçasıyla gözlerimi kapatıp 2.5 saat sorguladılar. O zaman pasaportun bahane olduğunu anladım." 
   Yatarken Tuğluoğlu'nun çocuklarının ağlama seslerini duyduğunu anlatan Bayrak, şöyle devam etti "İki gece kaldıktan sonra dört sivil cip ve altı arabalı bir konvoyla başka bir hapishaneye götürüldük. Bu kez Tuğluoğlu hariç 14 kadın, dört erkek ve iki çocuğu aynı hücreye koydular. Ertesi sabah gözlerimiz tekrar bağlandı, Türk yetkililere teslim edildik. Gözlerimizi açtığımızda Hatay'daydık. Tuvaletli hücreye koydular, güzel yemekler verildi. Ardından savcılık serbest bıraktı." 
   
   DGM'den 26. tutuklama    GÜRKAN AKGÜNEŞ İstanbul 
   Sinagoglar, İngiltere Başkonsolosluğu ve HSBC'ye yönelik bombalı saldırılarla ilgili olarak gözaltına alınanlardan sorguları tamamlanan üç kişi, dün İstanbul DGM'ye sevk edildi. DGM Başsavcılığı'na getirilen zanlılar, Adli Tabiplik'te kontrolden geçirildi. Savcılıkta ifadesi alınanlardan iki kişi serbest bırakılırken, mahkemeye sevk edilen Mustafa Atlıhan "yasadışı örgüte üye olmak" suçundan tutuklanarak Bayrampaşa Cezaevi'ne gönderildi. Böylece operasyonlarda tutuklananların sayısı 26'ya çıktı. 
   
   
   
</TEXT>
</DOC>
