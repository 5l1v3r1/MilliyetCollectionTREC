<DOC>
<DOCNO> 213570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/06/son/sonspo20.html </URL>
<DATE> 2004/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Kayıhan da Bursaspor'a çare olamadı... 
</HEADLINE>
<TEXT>

     Teknik Direktör Gheorghe Hagi'nin istifasının ardından göreve getirilen Ümit Kayıhan, Bursaspor'a çare olamadı. Yeşil-beyazlı takım, bu sezon da geçen yıl olduğu gibi küme düşme tehlikesini erken hissetmeye başladı. 
     Hagi yönetiminde ligin ilk 12 haftasında umduğunu bulamayan Bursaspor, teknik direktör değişikliğine rağmen kötü gidişe ''dur'' diyemedi. 
     Birinci Süper Futbol Ligi'nin 13. haftasında Bursa Atatürk Stadı'nda oynanan ve 1-1 sona eren Akçaabat Sebatspor maçında ilk kez Bursaspor'un başında sahaya çıkan Kayıhan, yeşil-beyazlı takımla ligde galibiyetle tanışamazken, takımına 7 haftada sadece 3 puan kazandırabildi. 
     Kayıhan yönetimindeki Bursaspor, Türkiye Kupası 2. kademe maçında Kayseri Erciyespor'u 1-0'lık skorla yenerek tur atlarken, 3. kademe maçında ise kendi evinde Konyaspor'a aynı skorla yenilerek elendi. 
     
     GOL SORUNU 
     Kadrosunda iki kez gol kralı olan Okan Yılmaz'ı barındıran Bursaspor, bu sezon gol yollarında büyük sorun yaşıyor. 
     Geride kalan 19 haftada rakip fileleri toplam 16 kez havalandırabilen Bursaspor'da, Okan Yılmaz bu sezon 6 gole imza atarken, ligin 15. haftasında oynanan Bursaspor-Diyarbakır maçının ardından sözleşmesi karşılıklı olarak feshedilen Rumen futbolcu Ganea'nın ise 5 golü bulunuyor. 
     Yeşil-beyazlıların bu sezon oynadığı maçlarda attığı ve yediği gol sayısı ise Bursaspor'u yöneten iki teknik adamın futbol anlayışları hakkında ipucu veriyor. 
     Hagi yönetimindeki Bursaspor, kendi sahasında iki galibiyet, dört beraberlik alırken, attığı 12 gole karşılık, kalesinde 5 gol gördü. 
     Kayıhan yönetimindeki Bursaspor ise sahasında iki beraberlik, bir yenilgi alırken, attığı bir gole karşılık kalesinde 2 gol buldu. 
     Hagi yönetimindeki Bursaspor, oynadığı 6 deplasman maçından da puan çıkaramamasıyla dikkati çekiyor. Yeşil-beyazlılar bu maçlarda rakip fileleri sadece bir kez havalandırabilirken, kalesinde 14 gol gördü. 
     Bursaspor, Kayıhan yönetiminde ise deplasmandan bir beraberlik, 3 yenilgiyle ayrıldı. Bursaspor bu maçlarda attığı 2 gole karşılık, 5 gol yedi. Yeşil-beyazlılar, Hagi yönetiminde en fazla golü kendi sahasında Adanaspor'u 6-0 yendiği maçta atarken, Kayıhan yönetimindeki Bursaspor ise 7 haftada rakip fileleri toplam 3 kez havalandırabildi. 
     Bu sezon sadece 2 kez 3 puanla tanışan yeşil timsahlar, deplasmanda galibiyet hasretine de henüz son veremedi. Yeşil-beyazlılar, deplasmandaki son galibiyetini 2001-2002 sezonunun 26. haftasında 10 Mart 2002'de Kocaelispor'a karşı 2-1'lik skorla almıştı. 
     
</TEXT>
</DOC>
