<DOC>
<DOCNO> 221595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/11/son/sontur13.html </URL>
<DATE> 2004/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Kar merkezlerinde kar kalınlığı 3 metreyi geçti... 
</HEADLINE>
<TEXT>

     Türkiye'nin önemli kış turizm merkezlerinde doluluk oranı hafta sonları yüzde 100'lere ulaşıyor. 
     Alınan bilgiye göre, Uludağ'da, bir hafta önce 105 santimetreye kadar düşen kar kalınlığı son günlerde etkili olan kar yağışı sayesinde 195 santimetreye ulaştı. 
     Uludağ Meteoroloji İstasyonu yetkilileri, hava sıcaklığının eksi 5 derece civarında seyrettiği ''Beyaz cennet''te 8 Mart'ta başlayan kar yağışının yarın duracağını söylediler. Yetkililer, cumartesi ve pazar günleri yeniden etkili olacak kar yağışının pazartesi gününden itibaren yerini güneşli havaya bırakacağını, 16-17 Mart'ta ise yoğun sis beklendiğini kaydettiler. 
     Yetkililer, karın ve havanın Uludağ'da kayak yapmak için ideal olduğunu bildirdiler. 
     Bu arada, Uludağ'daki otellerin, hafta içinde yüzde 60-70'lerde seyreden doluluk oranının hafta sonunda yüzde 100'e çıkacağı belirtildi. 
     Otel işletmecileri, özellikle İstanbul ve İzmirli kayak severlerin beyaz cennete rağbet ettiklerini, Rus turistlerin sayısının da oldukça fazla olduğunu kaydettiler. 
     
     ERCİYES 
     Erciyes Kayak Merkezi'ne son 3 gündür yağan kar, turizmcileri sevindirdi. 
     Grand Eras Otel Müdürü Ramazan Uçar, AA muhabirine yaptığı açıklamada, geçen hafta lodos ve yağmurun etkisiyle karın büyük bölümünün eridiğini söyledi. 
     Son 3 gündür yağan karın turizmcileri sevindirdiğini ifade eden Uçar, ''Kayak merkezinde kar kalınlığı yaklaşık 1 metre kadar düşmüştü. Ancak, son 3 günde yağan kar biz turizmcileri olduğu kadar kayak severleri de mutlu etti. Özellikle dün gece başlayan ve bu sabaha kadar devam eden kar yağışı ile birlikte pistlerimiz yeniden eski halini aldı ve kar kalınlığı yaklaşık 1.5 metreye ulaştı'' dedi. 
     Uçar, Türkiye'nin en iyi pistlerine ve toz karına sahip Erciyes Kayak Merkezi'nin yeterince tanıtılamadığı için turizmden yeterli payı alamadığını söyledi. 
     Hafta içi doluluk oranlarının yüzde 60-70'e ulaştığını ifade eden Uçar, ''Kayak merkezinde kamu tesisleri dışında 3 özel otel var. Hafta sonları doluluk oranları yüzde 100'e ulaşıyor. Ancak, Erciyes'in gerçek potansiyeli bu değil. Daha fazla turisti misafir edebilmemiz için Erciyes'teki yatırımlara ağırlık verilmeli'' diye konuştu. 
     Gençlik ve Spor İl Müdürlüğü yetkilileri de yağan son karla birlikte pistlerin düzeltildiğini ve kayağa elverişli hale getirildiğini belirttiler. 
     
     PALANDÖKEN 
     AA muhabirinin aldığı bilgiye göre, Palandöken Kış Turizm Merkezi'ndeki otelleri sezon boyunca dolduran Rus ve Ukraynalı gruplar, ülkelerine dönmeye hazırlanırken, oteller Hollanda ve İranlı grupları bekliyor. 
     Dedeman Otel yetkilileri, 4 Nisan tarihinde sezonu kapatacaklarını belirterek, son konuklarının da Hollandalı gruplar olacağını söylediler. 
     Polat Renaıssance Otel yetkilileri de kendilerinin sezonu 15 Nisan tarihine kadar devam ettirmeyi planladıklarını ancak yurtdışı talebin artık yaz tatiline yönelik olması nedeniyle, sezonu erken kapatacaklarını, son olarak İranlı grup beklediklerini kaydettiler. 
     Bu arada, pistlerin kayak yapmaya elverişli olduğu ve bugün sabah saatlerinde yağan karla birlikte pistlerin kayak yapmaya daha elverişli hale geldiği belirtildi. 
     
     KARTALKAYA'DA SEZON UZADI 
     Kar kalınlığının 3 metreyi geçtiği Kartalkaya Kayak Merkezi'nde kayak sezonu mayıs ayının sonuna kadar uzadı. 
     Kayak merkezinde bulunan otellerin yöneticileri, kar kalınlığının kayak merkezinde 3 metreyi geçtiğini belirterek, ''Kayak sezonu mayıs ayının sonuna kadar uzadı. Karların erimemesi için pistlerdeki karlar kar makinalarıyla sıkıştırılıyor'' dediler. 
     Kayak merkezinde tatil yapan gençler snowboard yaparak, kar ve tatilin keyfini çıkarıyorlar. 
     
     SAKLIKENT 
     Antalya'ya 45 kilometre uzaklıktaki Saklıkent Kayak Merkezi, hafta sonunda, 7. Beydağları Kayak ve Snowboard Yarışması'na ev sahipliği yapacak. 
     Son 10 gündür havanın ısınması ve lodos nedeniyle Saklıkent'te kar eridi. Pistlerde de yer yer açılmalar meydana geldi. Ancak işletmeciler, kar makineleriyle açılan bölümleri doldurarak, kayak merkezini hafta sonuna hazırladılar. Yarışmaların yanında eğlence ve gösterilerin de düzenleneceği etkinlikler dolayısıyla Saklıkent'in bu hafta sonu kalabalık olacağı belirtiliyor. 
     
     DAVRAZ 
     Isparta yakınlarındaki Davraz Kayak Merkezi'nde de kar kalınlığı 160 santimetreye düştü. Pistler kayak yapmak için elverişli bulunuyor. Geçen hafta şenliklere ev sahipliği yapan Davraz, bu hafta sonu günübirlik kayakçıları bekliyor. 
     
</TEXT>
</DOC>
