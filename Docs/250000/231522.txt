<DOC>
<DOCNO> 231522 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/siyaset/siy20.html </URL>
<DATE> 2004/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Politika turu 
</HEADLINE>
<TEXT>

   
   Ertelemeye Atina desteği 
   Yunanistan, Türkiye'nin ve Kıbrıs'ta tarafların referandumun ertelenmesini istemesi durumunda Atina yönetiminin de erteleme fikrine destek vereceğini duyurdu. Yunanistan yarı resmi haber ajansı ANA'ya göre, Yunanistan Dışişleri Bakanlığı Sözcüsü Yorgo Koumoutsakos "Bütün taraflar anlaşırsa erteleme isteğine biz de katılırız" dedi. 
   
   Yasa Denktaş'ta bekliyor 
   KKTC Cumhuriyet Meclisi'nin 22 Mart'ta kabul ettiği "referandum yasası", 24 Nisan'ın yaklaşmasına rağmen, Denktaş'ın onayını bekliyor. Yasanın yarına kadar onaylanması ya da meclise geri gönderilmesi ve imzalanarak resmi gazetede yayımlanması gerekiyor. Rum Kesimi'nde ise referandum yasası onaylandı. 
   
   MHP'nin Kıbrıs hazırlığı 
   MHP Genel Başkanı Devlet Bahçeli, 3 parti yöneticisini KKTC'ye göndererek, "referanduma hayır" kampanyası için eylem planı hazırlaması talimatını verdi. Bahçeli'nin, KKTC'ye yapacağı ziyaret için de çalışmalar sürüyor. Bahçeli'nin gelecek hafta KKTC'ye gidebileceği belirtildi. Ülkü Ocakları da bugün başlayıp 23 Nisan'da Mersin'de sona erecek bir yürüyüş yapacak. 
   
   AKP'nin 3 günlük kampı 
   Başbakan Erdoğan, yerel seçim sonuçları, ekonomi ve Kıbrıs eksenli dış politika gelişmelerini değerlendirmek üzere milletvekilleriyle birlikte Antalya'da 3 günlük kampa girecek. Milletvekilleri için bugün 20.00'de uçak kaldırılacak. Önemli mazereti olanların dışındakilerin toplantıya eşsiz katılmaları istendi. Gül de, Kıbrıs konusunda bir konuşma yapacak. 
   
   '3.8 milyar dolar lazım' 
   Başbakan Yardımcısı Abdüllatif Şener, Birleşik Kıbrıs'la birlikte yer değiştirecek Türk nüfusunun konut inşaatı ve benzeri rehabilitasyon ihtiyaçları için 3.8 milyar dolara ihtiyaç olduğunu söyledi. Brüksel'de bugün yapılacak Uluslararası Bağışçılar Hazırlık Toplantısı öncesinde soruları yanıtlayan Şener, yardım miktarının konuşulmayacağını belirtti. 
   
   'Hayırcı' Rumlar DİSİ toplantısını bastı 
   KKTC'de "evet" yanlısı gösteriler yapılırken, Rum Kesimi'nde "evet" yanlıları dün saldırıya hedef oldu. Annan Planı hakkındaki nihai kararını bugün yapılacak kongresinde ilan etmeye hazırlanan ve çok sayıda üyesi "evet" yanlısı olan DİSİ partisinin Limasol'da düzenlediği toplantı, "hayır" yanlısı bir grup tarafından basıldı. Motosikletlerle otelin girişini kapatan protestocular, DİSİ lideri Nikos Anastasiadis'in gelişi üzerine sloganlar atmaya başladı. Polisten yardım isteyen Anastasiadis, otelin arka kapısından içeri alındı. Polis, küfürlerle karşıladıkları bazı DİSİ yetkililerini tartaklayan motosikletli göstericilere müdahale etti. Toplantıda, parti içindeki "evet" ve "hayır"cılar arasında da gerginlik yaşandı. 
   
   'Rumlar hayır derse ambargo kalkar' 
   ABD, Rumların referandumda "hayır" demesi halinde, öncelikle KKTC'ye uygulanan ambargonun kaldırılmasını gündeme getirmeyi düşünüyor. Rum basınına konuşan ABD'li yetkililer, Türkiye'nin Kıbrıs sınavından başarıyla geçtiğini belirtti, "Rumlar 30 yıldır çözüm istiyordu. Çözüme beş kala ise çözüm istemediklerini gösterdiler" ifadesini kullandı. Avrupa Parlamentosu Başkanı Pat Cox ise Rum Filelefteros gazetesine verdiği demeçte, Rumları "evet" oyu kullanmaya çağırdı. Cox, ikinci bir referandum olasılığına ilişkin soruya da, "Önce 24 Nisan'daki referandumun sonucunu bekleyelim. Sonra bakarız" yanıtını verdi. 
   
   Gül 1 Mayıs'tan sonra biz yokuz 
   Dışişleri Bakanı Abdullah Gül, Kıbrıs konusunda varılan mutabakatın sonuna kadar sürmesi gerektiğini belirterek, "Referandumun 1 Mayıs sonrasına kalması, her şeyin sil baştan olması demek, biz bunda yokuz" dedi. Gül, Genelkurmay Başkanı Org. Hilmi Özkök'ün açıklamalarını da takdirle karşılağını söyledi. Gül, Rum tarafının "Türkiye anlaşmaya uymaz" iddialarına da "Ulaşılan mutabakata sonuna kadar sadık kalırız. Onların da sadık kalması gerekir" karşılığını verdi. "Türkiye ve Kıbrıs Türkleri bir daha böyle fırsat yakalayamaz" diyen Gül, "Herkes için bu optimum noktadır. Rumlar da konuya böyle bakmalı. Bizim için en iyisi bağımsız devlettir. Ama bu anlaşma Avrupa'nın Doğu Akdeniz bölümünü cazibe merkezi haline getirir. Rumlar bunu iyi bilsin" diye konuştu. 
   
   AP'den 'fırsatı kullanın' çağrısı 
   Kıbrıs'taki gelişmeler, Avrupa Parlamentosu'nun da AP gündemindeydi. AP Dışişleri Komitesi AFET Yunan ve Rum tarafının AB'nin ortak pozisyon almasını engellemeye yönelik çabalarına karşın dün Annan Planı'nı tarihi uzlaşı belgesi olarak tanımlayan bir karar tasarısını kabul ederek, taraflara "evet" denilmesi telkininde bulundu. Tasarı, nihai planı Avrupa'da uzun süren çatışmalardan birine son verecek ve benzer sorunların çözümüne örnek olabilecek "tarihi bir uzlaşı belgesi" olarak tanımlıyor. Tasarıda, AP'nin Kıbrıs'taki iki toplumun plana ilişkin bazı çekinceleri olduğunun farkında olduğuna ancak uygulamada gündeme gelebilecek sorunların, AB'nin de yardımıyla aşılabileceğine inanıldığına vurgu yapıldı. Tasarı, gelecek hafta tartışılarak oylanacak. 
   
   AKEL 'Evet' desek de bir şey değişmeyecek 
   AKEL Genel Sekreteri ve Rum Parlamentosu Başkanı Dimitrios Hristofyas, referandum hakkında nihai kararın görüşüldüğü AKEL genel kongresinde, "Biz 'hayır' demiyoruz. Ancak ortam öyle ki 'evet' desek de bir şey değişmeyecek. Aşırı milliyetçiler ve şovenistler 'evet' aleyhinde olumsuz bir ortam yarattı. Kıbrıs'ı maceralara sürükleyecekler" dedi. Hristofyas, planın 85 bin Rum göçmenin yurtlarına dönüşü, eşbaşkanlık döneminin 40 güne indirilmesi, "Türkiye'nin adada yarattığı durumun sona ermesi" gibi olumlu güvenlik, Türkiye'den gelen ve adada kalacak göçmenlerin sayısı gibi olumsuz yönleri bulunduğunu belirtti. Hristofyas, Genelkurmay Başkanı Hilmi Özkök'ün açıklamalarının da Rumların güvenlik konusundaki endişelerini aslında teyit ettiğini söyledi. 
   
   Aile mahkemelerine bek r h kim bakacak 
   MECLİSTE kabul edilen yasayla aile mahkemelerinde ancak, "evli, çocuklu ve 30 yaşını dolduran h kimlerin" görev alabileceğine ilişkin hüküm kaldırıldı. Bu koşullar h kimler için sadece tercih sebebi olabilecek. Yasayla aile mahkemeleri vesayet ve denetim makamı olmaktan çıkarıldı. Halen aile mahkemelerinde devam etmekte olan vesayetle ilgili davalar görevli mahkemelere devredilecek. Genel Kurul'da daha sonra Noterlik Yasası'nda değişiklik yapan, "Hukuk fakültesi mezunu idari yargı h kim ve savcılarının da noterlik stajından muaf tutulmalarını" öngören yasa tasarısı da kabul edildi. 
   
   Tunalı Kaptan'dan göklere veda... 
   TÜRK Hava Yolları'nın THY yarım asırdır göklerde olan kaptan pilotlarından Mete Tunalı 63 , dün uçuş yaşamını noktaladı. 25 yılı THY, 18 yılı da Hava Kuvvetleri'nde olmak üzere hayatının 43 yılını göklerde geçiren kaptan pilot Tunalı, dün emekliye ayrıldı. New York - İstanbul seferiyle son uçuşunu yapan Tunalı için mesai arkadaşları Airbus A-340 tipi Ankara uçağında bir veda töreni düzenledi. Duygulu anlar yaşayan Tunalı, "İnsanın içi buruluyor, daralıyor ama görev bitti. Şu anda çok duyguluyum. Bundan sonra ufak bir tekne alıp, denizle iç içe olacağım" diye konuştu. 
   
   
   
</TEXT>
</DOC>
