<DOC>
<DOCNO> 204220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/24/son/sonspo31.html </URL>
<DATE> 2003/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Bilgili ''Sergen, Allah'ın bize bir lütfudur'' 
</HEADLINE>
<TEXT>

     Beşiktaş Kulübü Başkanı Serdar Bilgili, siyah-beyazlı kulüpte gelecek yapılacak olağan genel kurul toplantısında 3 yıllığına yeniden aday olacağını belirterek, ''Hedefim Beşiktaş'a Avrupa Şampiyonlar Ligi veya UEFA Kupası şampiyonluğu kazandırmak'' dedi. 
     Serdar Bilgili, Lig TV'ye yaptığı açıklamada, Beşiktaş'ın 2000 yılında Türkiye'de 3. büyük kulüp durumunda bulunduğunu belirterek, ''Popülaritemiz de kalmamıştı. Ancak bu dönem içinde diğer rakiplerimizi geçerek zirveye ulaştık. Gelecek dönemde ise hedefim Avrupa'da bir şampiyonluk almak olacak. Buna ulaşacak gücümüz de var'' diye konuştu. 
     
     İÇ TRANSFER 
     İç transferde görüşmeler yaptıkları Tümer ve Ahmet Yıldırım'a mesaj gönderen Bilgili, bu oyunculardan 3-5 kuruş için Beşiktaş'ı bırakmamalarını istedi. 
     Bilgili, geçmişte bazı futbolcuların para yüzünden siyah-beyazlı kulüpten ayrıldığına dikkati çekerek, şunları söyledi 
     ''Ayrılan hiçbir futbolcu şu anda daha iyi durumda değil. Ben, 2 futbolcuyu da seviyorum. Ancak Beşiktaş'ın değeri, içindeyken anlaşılmıyor. Onlara 3-5 kuruş için kulüpten ayrılmamalarını tavsiye ediyorum. Ayrıca gelecek sezon Beşiktaş'ta kalmayacak futbolcuların, ikinci yarıda takımda yer bulmaları zor olacak.'' Ahmet Dursun'un sözleşmesinin feshedilmesini değerlendiren Bilgili, şöyle devam etti 
     ''Futbolcularımız, milyon dolarları aşan paralar kazanıyor. Türkiye'de büyük şirketlerin genel müdürleri dahi bu paraları kazanamıyor. Futbolcular bu paraları kazanıyorsa, kulüplerine de saygı göstermeli. Ahmet, sürekli problemler çıkardı. Ben de kendisini ofisime çağırıp uyardım. Ancak son olarak Giunti'ye yabancı madde atıp yaralanmasına neden oldu. Bu da kritik bir dönemde İtalyan basınına yansıdı. Futbolcular çocuk değil, Türkiye'de başka bir Beşiktaş yok, o da bunu anlayacak.'' 
     
     ''PUAN FARKININ AÇILMASI BAZILARINI RAHATSIZ EDİYOR'' 
     Bilgili, Beşiktaş'ın rakipleriyle puan farkını açmasının bazı kesimleri rahatsız ettiğini söyledi. 
     Bu kesimlerin Beşiktaş'ı sorunlu bir kulüpmüş gibi göstermeye çalıştıklarını kaydeden Bilgili, ''Kimse buna heveslenmesin. Beşiktaş ancak kendi kendini yenebilir. Biz de ilk yarıdaki gibi idari başarımızla buna izin vermeyiz. İkinci yarıda daha iyi bir futbol oynayacağımızı düşünüyorum. Taraftarlarımız da takımına, her zaman stada gelerek destek vermeli'' diye konuştu. 
     
     ''SERGEN, ALLAH'IN BİZE BİR LÜTFUDUR'' 
     Bilgili, ilk yarıdaki performansıyla dikkati çeken Sergen'e övgüler yağdırarak, ''Sergen, Allah'ın bize bir lütfudur'' dedi. 
     Beşiktaş'tan ayrıldığı dönemde Sergen'in tavırlarını onaylamadığını da hatırlatan Bilgili, ''Ancak, geri döndükten sonra Sergen herşeyiyle Beşiktaş'a yakışıyor. İkinci kaptanımız takımı toparlıyor. Özel hayatıyla da ilgilenmiyoruz. Böyle bir futbolcuya sahip olduğumuz için çok şanslıyım. Keşke Sergen'i 2 sezon önce alsaydık, 99. yılımızda da şampiyon olurduk'' dedi. 
     
     ''İLHAN'I HİÇBİR YERE GÖNDERMİYORUZ'' 
     Bilgili, futbolcuları İlhan Mansız'ı hiçbir yere göndermeyeceklerini açıkladı. 
     Bu söylentilerin nereden çıktığını bilmediğini belirten Bilgili, ''Beşiktaş'ın İlhan'a ihtiyacı var. Kendisi ilk yarıda bekleneni veremedi, ancak ikinci yarıda kendisini gösterecek'' ifadesinde bulundu. 
     Transfer çalışmalarını sürdürdüklerini de vurgulayan Bilgili, ortada boşta bir santrfor bulunmadığını kaydetti. 
     Serdar Bilgili, 18-20 milyon dolar borçlarının bulunduğunu, nakit akışlarında ise hiç sorun yaşamadıklarını dile getirerek, ''Hedefimiz borçsuz bir Beşiktaş ortaya çıkarmak. Bu da benim dönemimde gerçekleşecek diye düşünüyorum'' diye konuştu. 
     
</TEXT>
</DOC>
