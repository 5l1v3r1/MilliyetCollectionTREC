<DOC>
<DOCNO> 246253 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/08/son/sonsiy16.html </URL>
<DATE> 2004/06/08/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
KKTC'de yeni parti kuruldu... 
</HEADLINE>
<TEXT>

     Kıbrıs Türk siyasi yaşamına, ''Yeni Parti'' adıyla yeni bir siyasi parti katıldı. 
     Yaklaşık 70 kişilik kurucu listesiyle dün İçişleri Bakanlığı'nda tescil ettirilen Yeni Parti'nin kuruluşu, bugün düzenlenen basın toplantısıyla duyuruldu. 
     Cumhuriyetçi Türk Partisi-Birleşik Güçler CTP-BG listesinden 14 Aralık seçimine girerek milletvekili olan ve bir süre önce partisinden istifa eden Nuri Çevikel'in de içinde olduğu bir grup tarafından kuruluşu açıklanan Yeni Parti'nin kurucuları basına açıklanmadı. Partinin kurucular kurulunun, daha sonra yapılacak görev bölümünün ardından partiye katılacak diğer isimlerle birlikte duyurulacağı bildirildi. 
     Basın bildirisinde, ''herkese açık bir kitle partisi'' olarak kurulduğu ve belli bir ideolojiye sahip olmayacağı belirtilen Yeni Parti'nin, ''toplumsal bütünlüğü savunma, her türlü ayrımcılık ile imkan ve fırsat eşitsizliğini bertaraf etme hedefinde olduğu'' kaydedildi. 
     Bildiride Yeni Parti'nin, ''Kıbrıs Türk halkının maddi ve manevi, sosyal ve iktisadi kalkınmasını en kısa zamanda ve sistemli bir şekilde ve adalet ölçüleri içinde gerçekleştirmeyi ve bu amaçla da AB normalarına uygun olarak devlette, siyasette, ekonomide ve hayatın her alanında yeniden yapılaşmayı ve yenileşmeyi esas aldığı'' belirtildi. 
     Yeni Parti'nin, ''Bir taraftan KKTC'nin yaşatılması ve tanıtılması yönünde çalışma, bir taraftan da anavatan Türkiye'yle birlikte hem Kıbrıs Türk halkının güvenliğini ve çıkarlarını, hem de Türkiye'nin çıkarlarını koruyacak şekilde Kıbrıs meselesinin çözümü yönünde gayret sarf etme'' hedefinde olduğu açıklandı. 
     Partinin, Kıbrıs Türk halkının da Kıbrıs Rum halkıyla aynı haklara ve eşit statüye sahip bir halk olarak AB'ye katılması gereğini savunduğu ifade edildi. 
     
     ÇEVİKEL 
     Yeni Parti'nin basın toplantısında, soruları Milletvekili Nuri Çevikel yanıtladı. Çevikel, bir gazetecinin, ''partinin Türkiye kökenlilerden mi oluştuğu'' sorusuna karşılık, ''Yeni Parti'nin Türkiye kökenli KKTC vatandaşlarından oluşmadığını, KKTC vatandaşlarının tümüne açık bir kitle partisi olduklarını'' söyledi. Çevikel, vatandaşlar arasında ayrımcılık yapılmasını kabul etmediklerini kaydetti. 
     ''Parti sayısının fazlalığının, mevcut partilerin halktan gerekli takdiri görmediklerinin göstergesi olduğu'' görüşünü savunarak, ''mevcut partilerle bir yere varılamayacağını görenleri'' Yeni Parti'ye davet eden Çevikel, bir soruya karşılık, Türkiye'deki siyasi partilerin tümüne de eşit mesafede olduklarını belirtti. 
     Çevikel, başka bir soru üzerine, irtibat halinde oldukları milletvekilleri ve belediye başkanları bulunduğunu söyledi. 
     
     PARTİ SAYISI 16'YA ÇIKTI 
     KKTC'de Yeni Parti'nin kurulmasıyla, halen faaliyette olan siyasi parti sayısı 16'ya, Cumhuriyet Meclisi'nde sandalyesi bulunan parti sayısı da 7'ye çıktı. 
     KKTC'de halen faaliyette olan partiler şöyle 
     Cumhuriyetçi Türk Partisi CTP , Ulusal Birlik Partisi UBP , Demokrat Parti DP , Barış ve Demokrasi Hareketi BDH , Toplumcu Kurtuluş Partisi TKP , Birleşik Kıbrıs Partisi BKP , Adalet ve Barış Partisi ABP , Çözüm ve AB Partisi ÇABP , Yurtsever Birlik Hareketi YBH , Milliyetçi Adalet Partisi MAP , Kıbrıs Adalet Partisi KAP , Kıbrıs Sosyalist Partisi KSP , Bizim Parti BP , Birlik Egemenlik Partisi BEP , Özgürlük ve Adalet Partisi ÖAP ve Yeni Parti YP .'' Bağımsız Milletvekili Nuri Çevikel'in Yeni Parti'ye katıldığının Cumhuriyet Meclisi'nde okunmasından sonra, meclisteki sandalye dağılımı ise şu şekilde olacak 
     CTP 18, UBP 18, DP 5, BDH 4, TKP 1, BKP 1, YP 1, Bağımsız 2. 
     
</TEXT>
</DOC>
