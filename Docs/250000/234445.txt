<DOC>
<DOCNO> 234445 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/24/son/sonspo12.html </URL>
<DATE> 2004/04/24/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Futbolun kalbi Dolmabahçe'de atacak... İşte muhtemel 11'ler... 
</HEADLINE>
<TEXT>

     Birinci Süper Futbol Ligi'nin kalbi yarın Dolmabahçe'de atacak. 
     Sezonun son ve en önemli derbi maçında Beşiktaş ile Fenerbahçe zirve yarışını büyük ölçüde şekillendirecek karşılaşmada birbirlerine rakip olacaklar. 
     BJK İnönü Stadı'nda saat 19.00'da başlayacak ve Digitürk Lig TV'den naklen yayınlanacak maçı hakem Selçuk Dereli yönetecek. 
     Ezeli rakipler hazırlıklarını bu akşam basına kapalı yapacakları idmanlarla tamamlayacak ve maç saatini beklemeye başlayacaklar. 
     
     FENERBAHÇE AVANTAJINI KORUMAK İSTİYOR 

     Derbi maçın sonucu ligde zirve yarışını büyük ölçüde şekillendirecek. 
     Haftaya en yakın takipçisi Trabzonspor'dan 2, Beşiktaş'tan da 5 puan önde lider giren Fenerbahçe, derbiyi kazanarak avantajını korumak, en azından Trabzonspor ile arasındaki puan farkını sürdürmek, Beşiktaş ile de arayı açmayı hedefliyor. 
     Beraberlik halinde de, Trabzonspor'un bu akşamki maçını kazanması durumunda Karadeniz ekibi ile puanlarını eşitleyecek olan sarı-lacivertliler, kalan 3 haftaya bordo-mavililerin ikili averajla önünde girecek. 
     
     TRABZONSPOR'UN GÖZÜ DOLMABAHÇE'DE 

     Fenerbahçe'nin derbiyi kaybetmesi halinde ise 20 yıldır şampiyonluğa hasret kalan Trabzonspor, bu akşam Diyarbakırspor'u yendiği takdirde 1 puan farkla kalan 3 haftaya lider girecek. 
     Bu olasılıkta Fenerbahçe ile Beşiktaş arasındaki puan farkı da 2'ye inecek ve kalan 3 haftada heyecan sürecek. 
     
     BEŞİKTAŞ'A GALİBİYET DIŞINDA SONUÇ YARAMIYOR 

     Ligin ikinci yarısında inanılmaz puan kayıpları yaşayan Beşiktaş'ta ise tek hedef galibiyet. 
     Beşiktaş derbiden 3 puanla çıkması durumunda Fenerbahçe ile puan farkını 2'ye indirip, şampiyonluk ve Avrupa Şampiyonlar Ligi'ne katılabilme umutlarını kalan haftalara taşıyacak. 
     ''Kara Kartallar'', puan kaybetmesi durumunda ise çok büyük olasılıkla ligde ilk 2 sıra için havlu atacak. 
     
     BEŞİKTAŞ CEPHESİ 

     Beşiktaş'ta Fenerbahçe derbisi öncesi 4 futbolcunun yokluğu teknik heyeti kadro oluşturma konusunda sıkıntıya sokuyor. 
     Siyah-beyazlılarda sakatlıkları nedeniyle sezonu kapatan kaptan Tayfur Havutçu ile Ahmed Hassan Kamel'in yanı sıra, sarı kart cezalıları Ronaldo Guiaro ve Emre Aşık, derbide forma giyemeyecek. 
     Teknik direktör Mircea Lucescu özellikle savunmadaki eksikler nedeniyle kadro içinde arayışa girerken, bu bölgede Zago ve Ahmet Yıldırım'ın yanında oynatacağı 3. isme henüz karar veremedi. Rumen teknik adam savunmada deneyimsiz Gökhan Zan veya orta alanda görev yapan Yasin Sülün'den birisini tercih etmesi bekleniyor. 
     Beşiktaş'ta ayrıca, orta alanın sağında uzun süredir görev yapmayan Okan'ın, Kaan Dobra'nın yerine görev yapma, forvette ise Konyaspor'a 2 gol atan Serdar ile birlikte Sergen'in oynama olasılığı yüksek. 
     
     FENERBAHÇE CEPHESİ 

     Fenerbahçe ise derbi maça Beşiktaş'a oranla kadro açısından daha rahat çıkacak. 
     Sarı-lacivertli takımda sakatlığı nedeniyle sezonu kapatan Kemal Aslan ve genç milli takım kampında bulunan Olcan dışında eksik bulunmuyor. 
     Teknik direktör Christoph Daum'un savunmanın sağında Fatih'e, solunda ise Ali Güneş'e şans vermesi, orta alanın sağında ise Serhat ile Mehmet Yozgatlı arasında tercih yapması bekleniyor. 
     Alman teknik adamın 7. yabancı olarak tribüne çıkacak oyuncu konusunda Petkov ile Rebrov arasında tercih yapacağı, Petkov'un tribüne çıkma olasılığının daha yüksek olduğu bildirildi. 
     
     MUHTEMEL 11'LER 

     Ezeli rakiplerin derbi maça şu muhtemel 11'lerle başlaması bekleniyor 
     Beşiktaş Cordoba, Zago, Ahmet Yıldırım, Yasin Sülün Gökhan , Okan, Giunti, Ümit, Pancu, İbrahim, Sergen, Serdar Tümer . 
     Fenerbahçe Volkan, Fatih, Luciano, Tomas, Ali Güneş, Serhat Mehmet Yozgatlı , Ümit, Aurelio, Tuncay, Nobre, Van Hooijdonk. 

     
</TEXT>
</DOC>
