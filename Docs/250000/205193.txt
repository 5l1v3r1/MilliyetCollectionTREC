<DOC>
<DOCNO> 205193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/29/son/sontur17.html </URL>
<DATE> 2003/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Okuldaki soba faciası... Öğretmen Kayalar vefat etti 
</HEADLINE>
<TEXT>

     Ağrı'nın Doğubayazıt ilçesine bağlı Ortadirek Köyü İlköğretim Okulu'nda, öğrenciler tarafından yakılan sobaya dökülen tinerin alev alması sonucu çıkan yangında ağır yaralanan ve tedavisi Gülhane Askeri Tıp Akademisi'nde GATA sürdürülen öğretmen Aysun Kayalar, dün gece yaşamını yitirdi. 
     Eğitim-Sen Genel Başkanı Alaaddin Dinçer, Aysun Kayalar'ın, dün gece tedavi gördüğü GATA Yanık Tedavi Merkezi'nde şehit olduğunu bildirdi. Aysun Kayalar'ın naaşının memleketi Manisa'ya götürülmesi için ambulans tahsis ettiklerini belirten Dinçer, öğretmenin her türlü sosyal ve özlük haklarının korumaya alınması gerektiğini kaydetti. 
     Ortadirek İlköğretim Okulu'nda çıkan yangında yaralanan öğretmen Aysun Kayalar ve Burçin Ünsal, Van Yüzüncü Yıl Üniversitesi Araştırma ve Uygulama Merkezi'ndeki ilk tedavilerinin ardından askeri helikopterle Dicle Üniversitesi Tıp Fakültesi'ne getirilmişti. Öğretmenlerden Burçin Ünsal da tedavisi sürerken yaşamını yitirmişti. 
     
     ÇELİK, AĞRI'YA GİDECEK 

     Bu arada, Milli Eğitim Bakanı Hüseyin Çelik, bakanlık bürokratlarına, vefat eden Aysun Kayalar'ın ailesine gereken yardımın yapılması talimatı verdi. 
     Çelik'in, olayla ilgili bilgi almak ve incelemelerde bulunmak üzere yarın Ağrı'ya gideceği öğrenildi. 
     
</TEXT>
</DOC>
