<DOC>
<DOCNO> 207403 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/09/ekonomi/eko08.html </URL>
<DATE> 2004/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Halkbank, resmen Pamukbank'a talip 
</HEADLINE>
<TEXT>

   Halkbank yönetimi Pamukbank'la ilgilenme kararını Hazine Müsteşarlığı'na iletti 
   EKONOMİ SERVİSİ 
   
   Tasarruf Mevduatı Sigorta Fonu'nun, satılmadığı için bir kamu bankasıyla birleştirilmesine karar verdiği Pamukbank'a Halkbank talip oldu. Halkbank yönetimi, Pamukbank'la ilgilenme kararını hisselerinin sahibi konumundaki Hazine Müsteşarlığı'na iletti. 
   Kamu Bankaları Ortak Yönetim Kurulu Başkanı Zeki Sayın, NTV'ye yaptığı açıklamada, "Yönetim Kurulu olarak, Hazine'den olumlu görüş gelmesi halinde Pamukbank'ın mevduatı, personel yapısı gibi verilerine bakıp karar vereceğiz" dedi. Sayın, "Hemen birleşme ya da önce yönetimin devralınması da olabilir" diye konuştu. 
   Sayın, 2004 yılında bankaların özelleştirilmesiyle ilgili olarak ekonomik durumun belirleyici olacağını belirtti. Sayın, sadece Türkiye'deki ekonominin çok iyi olmasının değil, dünyadaki konjonktürün de önemli olduğunun altını çizdi. 
   
   
</TEXT>
</DOC>
