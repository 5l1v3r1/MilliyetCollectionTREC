<DOC>
<DOCNO> 247148 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/11/son/sonsiy02.html </URL>
<DATE> 2004/06/11/ </DATE>
<TIME> 08.35 </TIME>
<AUTHOR>  </AUTHOR>
<HEADLINE>
Gül, DEP'lilere pasaport verilmesine engel yok... 
</HEADLINE>
<TEXT>

     Dışişleri Bakanı Başbakan ve Yardımcısı Abdullah Gül, TBMM Dışişleri Komisyonu'nda verdiği brifingde, eski DEP milletvekillerinin tahliye edilmesine memnun olduklarını belirterek, "Bu noktaya gelmemeliydi. 
     Kendi kendimize kahramanlar yarattık" dedi. Gül, eski DEP milletvekillerine pasaport verilmesi konusunda bir engel görünmediğini belirtti. 
     Edinilen bilgiye göre Bakan Gül komisyon üyelerine eski DEP milletvekillerinin tahliye kararlarından memnun olduklarını söyleyerek, "Bu noktaya gelmemeliydi. Kendi kendimize kahramanlar yarattık. Benim izlenimim DEP'liler de bundan sonra daha dikkatli olacaklar. Avrupa Birliği'de dikkatli olacak. Bu yarayı kaşımayacak" dedi. Bir milletvekili eski DEP milletvekillerinin önümüzdeki günlerde Avrupa ülkelerinde çeşitli toplantılara çağrılacaklarını, onlar için ödül törenleri düzenleneceğini belirterek, bu milletvekillerine pasaport verilmesi konusunda bir engel olup olmadığını sordu. Gül'ün bu soruya karşılık, "Pasaport verilmesine engel görünmüyor. Ancak pasaportu biz değil, İçişleri Bakanlığı veriyor. Ancak bildiğim kadarıyla bir sorun yok" dediği öğrenildi. 
     Kuzey Irak'taki gelişmelerle ilgili de bilgi veren Gül, Kuzey Irak'ın Türkiye'nin desteğiyle bu duruma geldiğini kaydetti. Gül, buradaki Kürt gruplara, Barzani ve Talabani'ye büyük destek verdiklerini anımsattı. Gül, bu gruplarla temasların hala sürdüğünü, en son olarak Barzani'ye Kuzey Irak'taki bir temsilciyi gönderip Türkiye'ye davet ettiklerini açıkladı. 
     Bu gelişmeler sürerken oradaki Türkmen grupları da korumak istediklerini ve orada bir Türkmen varlığı yarattıklarını da anlatan Gül, burada çok sayıda Türkmen grubu bir araya getirdiklerini ancak küçük bir Türkmen grubun başka grupların etkisi altına girdiğini de ifade etti. 
     Gül, bir milletvekilinin "Bizim Araplar arasında prestijimiz var. Türkiye'nin ABD'nin Büyük Ortadoğu Projesi'ne destek vermesi bu ülkelerle ilişkisini zedelemez mi " şeklindeki sorusu üzerine, "Biz hiç kimsenin bir planı ya da parçası değiliz. Bizim Arap ülkeleriyle de temasımız var. Bu ülkelere diyoruz ki, 'Herkes kendi evini temizlemelidir. Temizlemezse başkası temizlemeye gelir'" dedi. 
     Gül, Türkiye'nin ABD'nin BOP toplantısına katıldığını ancak ikinci bir toplantının da "eğitilecek" ülkelerle yapılacağını ancak Türkiye'nin bu toplantıya katılmayacağını bildirdi. 
     Bakan Gül, İncirlik üssü ile ilgili bir soru üzerine de, ABD'nin yeni güç dağıtımlarında bulunmak istediğini, yeni çalışmalar yaptığını ve bu kapsamda da pek çok öneride bulunduğunu da ifade etti. Gül, bu soruna anlaşmalar çerçevesinde baktıklarını söyledi. 
     Gül, Irak'ta kaçırılan Türklerle ilgili bir soruyu yanıtlarken, bu konuda yoğun çalışmalar olduğunu, 7 kişinin isminin geçtiğini ancak kendisinin 4 kişi bildiğini belirtti. 
     
</TEXT>
</DOC>
