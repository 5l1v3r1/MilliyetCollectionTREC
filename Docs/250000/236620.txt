<DOC>
<DOCNO> 236620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/02/son/sondun04.html </URL>
<DATE> 2004/05/02/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Talat, Erdoğan'ın Güney Kıbrıs'ı tanımasına ne dedi 
</HEADLINE>
<TEXT>

     KKTC Başbakanı Mehmet Ali Talat, ''dünya tarafından desteklenen Annan planına yüzde 65'lik bir oyla destek veren Kıbrıs Türkünün buna rağmen Avrupa Birliği AB üyeliği dışında kalmaktan buruk olduğunu'' belirterek, ''Ancak çözümsüzlüğün nedeni biz değiliz, hepimiz buruğuz'' dedi. 
     Mehmet Ali Talat, ''40 yılda yanlış politikalarla yaratılan koşulların birden bire değişmesinin mümkün olmadığını'' kaydederek, uzun soluklu bir mücadeleye hazırlıklı olmak gerektiğini söyledi. Talat, Cumhurbaşkanı Rauf Denktaş'ın bu süreçteki rolüyle ilgili olarak, ''Duruşuna bağlı'' ifadesini kullandı. 
     Başbakan Talat, Lefkoşa'da bu akşam düzenlenen 1 Mayıs mitingine katıldıktan sonra Anadolu Ajansı ve Türk Ajansı-Kıbrıs TAK muhabirlerinin sorularını yanıtladı. 
     Talat, Kıbrıs'ın bugün yarım, bölünmüş bir şekilde AB üyesi olduğunu, bundan üzüntü duyduklarını söyledi. 
     ''Kıbrıs Türk halkı buruk, siz kendinizi nasıl hissediyorsunuz '' sorusuna, ''Hepimiz buruğuz, çünkü bugün beklentimiz Kıbrıs'ın bütün olarak AB üyesi olmasıydı ve olmamasının nedeni biz değiliz'' diyen Başbakan Talat, şunları kaydetti 
     ''Bugün içine düşülen durumu bundan sonra telafi etmeye çalışacağız. Kıbrıs sorununun bizden kaynaklanmayan nedenlerle devam etmesi bizleri zorluyor, sıkıntıya sokuyor. Kıbrıs Türkü haksız bir tecritle karşı karşıya. Tüm dünyanın, AB'nin desteklediği bir çözümü yüzde 65 gibi bir oranla desteklediği halde dışta kalıyor ve karşı çıkanlar AB'ye girebiliyor. Bu garip bir çelişki. Bu büyük haksızlık, bir şekilde telafi edilmeli. Bunun için büyük mücadele veriyoruz ve vereceğiz.'' 
     
     40 YILLIK YIKINTININ İZLERİ 
     ''Yanlış politikalarla 40 yılda yaratılan yıkımın bir ayda ortadan kaldırılmasının kolay olmadığını'' belirten Başbakan Talat, şunları söyledi 
     ''Kimse umutsuzluğa kapılmasın, dünyadan ve AB'dan şikayet etmesin. Yanlış ve haksızlık olur. Çünkü hem 40 yılın birikimi var, hem de referandumdan 15 gün öncesine kadar Rumların 'hayır' diyeceğini kimse bilmiyordu. Bu mücadele uzun soluklu bir mücadele olacak. Böyle 40 yılda yapılan yıkımın, yanlış politikalar sonucu 40 yılda yaratılan yıkımın bir haftada bir ayda ortadan kaldırılması kolay bir şey değildir. Kimse umutsuzluğa kapılmasın. 
     Gerek AB'nin, gerek dünyanın bize 40 yılın yıkıntısını temizleyecek kadar avantajlar tanıması, önümüzü açması bu kadar kısa sürede beklenmemeli. Çok uğraşacağız, çok büyük bir mücadele vereceğiz. Bu mücadele uzun soluklu bir mücadele olacak. En kısa zamanda sonuçları almak istiyoruz ama 40 yılda yanlış politikalarla yaratılan koşulların birden bire değişmesi mümkün değildir. Bunu da unutmayalım. 
     Hiç kimse üzüntüye kapılmasın. Hiç kimse dünyadan şikayet etmesin, dünyanın, AB'nin bize yaklaşımını, 'işte umutlarımıza kar yağdı' diye karşılamasın. Yanlış olur. haksızlık olur.'' 
     
     ABD ZİYARETİ 
     Bu yolda başlattıkları diplomatik atağın süreceğini belirten Talat, pazartesi günü başlayacak ABD ziyaretinde Dışişleri Bakanı Colin Powell ile biraraya geleceğini anımsattı. 
     BM Genel Sekreteri Kofi Annan ve kongre üyeleriyle temaslarının da gündemde olduğunu söyleyen Talat, ''Bu temaslarda tezimizi, çözüm vizyonumuzu kaybetmediğimizi anlatacağız'' dedi. 
     
     DENKTAŞ'IN ROLÜ DURUŞUNA BAĞLI 
     Başbakan Talat, ''Uzun soluklu mücadeleden bahsettiniz. Bu mücadelede Cumhurbaşkanı'nın yeri ne olacak ' sorusunu, şöyle yanıtladı 
     ''Kendi duruşuna bağlı. Eğer Kıbrıs Türklerini 40 yıllık yıkıntıdan kurtarmak istiyorsa bazı adımlar atabilir. Ama bilmiyorum, öyle bir istekliliği var mı, onu kendi belirleyecek. Benim bu konuda söyleyecek bir şeyim yok, ben düşüncemi söyledim.'' Başbakanı Recep Tayyip Erdoğan'ın İrlanda'ya gidişinde, ''Güney Kıbrıs Rum Yönetimi'nin tanınması konusunda ne düşünüyorsunuz '' sorusu üzerine, ''Tanınmış zaten. Orada yapılabilecek herhangi bir şey yok. Şimdi dünya tanımış, 'ben tanımıyorum' demekle siz ne yapabilirsiniz '' şeklindeki sözleri anımsatılarak görüşlerinin sorulması üzerine, Başbakan Talat şunları söyledi 
     ''Sanıyorum bu sorunun cevabı içinde. Söyledim size, 40 yılda yaratılan bu yıkım, işte Sayın Erdoğan özetliyor. Doğru söylüyor.'' 
     
</TEXT>
</DOC>
