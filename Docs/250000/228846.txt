<DOC>
<DOCNO> 228846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/06/spor/spo05.html </URL>
<DATE> 2004/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransız olacak 
</HEADLINE>
<TEXT>

   Yerli teknik adam konusundaki polemikler nedeniyle yabancıya yönelen Futbol Federasyonu, Milli Takım'ı ünlü bir Fransız hocaya emanet etmeyi düşünüyor 
      BİLAL MEŞE 

   
   Lemerre ilk sırada 
   FUTBOL Federasyonu'nda A Milli Takım teknik direktörlüğüne getirilecek isim için geri sayım başlarken, gözler Fransa'nın ünlü çalıştırıcılarına çevrildi. Yerli çalıştırıcıya spekülasyonlar nedeniyle sıcak bakmayan federasyonun yabancı konusundaki çalışmalarını büyük bir gizlilik içinde yürütürken, Fransa'yı 2000'de Avrupa Şampiyonu yapan Roger Lemerre'nin adı öne çıktı. 
   
   Plase Jaquet ve Metzu 
   FEDERASYON kanadından sızan haberlere göre, Ay - Yıldızlı ekibin ilk etapta başına getirilmesi düşünülen Tunus Milli Takımı'nı çalıştıran 63 yaşındaki Fransız Roger Lemerre'ye teklif götürüldüğü de ileri sürüldü. Federasyonda ön plana çıkan ve adları kapalı kapılar ardında gündeme gelen isimlerin arasında Aimee Jaquet ve Bruno Metzu gibi ünlü Fransız çalıştırıcılar da yer alıyor. 
   
   Ulusoy tam yetkili 
   ŞENOL Güneş'in görevine son verilmesinden sonra, yönetim kurulundan yeni teknik direktör konusunda tam yetki alan Başkan Haluk Ulusoy'un hafta sonuna kadar yeni hocayı açıklayacağı ve tartışmalara son noktayı koyacağı belirtildi. Bazı yöneticiler ise yerli hoca olayının rafa kaldırıldığını ileri sürdüler, "Yeni hoca kesinlikle yabancı olacak" diye görüş belirttiler. 
   
   
</TEXT>
</DOC>
