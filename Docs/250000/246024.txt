<DOC>
<DOCNO> 246024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/07/son/sonspo17.html </URL>
<DATE> 2004/06/07/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Del Bosque, ilk yıl için 1 milyon 750 bin Euro ücret alacak... 
</HEADLINE>
<TEXT>

     Beşiktaş'ın yeni teknik direktörü Vicente Del Bosque, Atatürk Havalimanı'ndan, Akaretler'deki kulüp binasına gelerek yöneticilerle tanıştı. 
     Del Bosque, eşi Maritina, başkan Yıldırım Demirören ve asbaşkan Kıvanç Oktay ile birlikte kulüp binasına gelip, bir süre burada kaldı. İspanyol teknik adam daha sonra başkan Demirören ve asbaşkan Oktay ile BJK Nevzat Demir Tesisleri'ni görmek için Ümraniye'ye gitti. 
     Beşiktaş Kulübü Basın Sözcüsü Reha Muhtar, basın mensuplarına yaptığı açıklamada, teknik direktör Del Bosque'nin, bugün Kıvanç Oktay ile bir toplantı yapıp takım hakkında görüş alışverişinde bulunacağını belirterek, ''Hocamız, Beşiktaş'ı tanıyor ve biliyor. Bu da bizi memnun etti'' dedi. 
     Del Bosque'ye, İspanya'dan futbolcu getirip getirmeyeceğini sorduğunu belirten Muhtar, ''Bana, gerekli yerlere İspanya'dan futbolcu getirmeyi düşündüğünü söyledi. Del Bosque ile sözleşme imzaladık. Yarın da saat 12.00'de kulüpte basın toplantısı yapacağız'' diye konuştu. 
     Macaristan Milli Takımı Teknik Direktörü Matthaeus'tan vazgeçmelerinin nedeni sorulduğunda, Muhtar şunları söyledi 
     ''Yönetime gelmeden önce, Del Bosque çapında büyük bir teknik direktörle anlaşma yapmak zordu. Matthaeus da değerli bir teknik adam. Onunla görüşüp ön anlaşma yapmıştık. Ancak kulübü teslim aldıktan sonra Del Bosque'nin Beşiktaş'a daha yakışacağını ve daha yararlı olacağını düşündük. Matthaeus da zaten dün bir açıklama yaparak Macaristan Milli Takımı'nda kalacağını söyledi. Biz de kendisine teşekkür ettik.'' Muhtar, Del Bosque'nin, İspanya'dan iki yardımcısı ve bir de kondisyoner getireceğini sözlerine ekledi. 
     
     DEL BOSQUE'NİN ÜCRETİ 
     Beşiktaş, yeni teknik direktörü Del Bosque ile anlaştığını Borsa'ya bildirdi. 
     Beşiktaş Futbol Yatırımları Sanayi ve Ticaret A. Ş'den gönderilen yazıda, ''Şirketimiz, yapılan görüşmeler neticesinde teknik direktör Vicente Del Bosque ile ilk yıl 1 milyon 750 bin Euro ve ikinci yıl 2 milyon 250 bin Euro olmak üzere 2 yıllık anlaşmaya varmıştır'' denildi. 
     
     DEL BOSQUE KİMDİR 
     Vicente Del Bosque, 23 Aralık 1950'de İspanya'nın Salamanca kentinde dünyaya geldi. 
     Real Madrid'de 8 yaşında futbola başlayan İspanyol çalıştırıcı, 1970-71 yıllarında CD Castellon takımında forma giydi. 1971-73 yılları arasında CD Cordoba'da oynayan Del Bosque, 1973-84 yıllarında da ilk takımı Real Madrid'de ter döktü. İspanyol çalıştırıcı futbolculuğunda 441 maçta forma giyip, 38 gol attı. 
     Real Madrid ile oyunculuğu sırasında 5 lig, 4 kez de İspanya Kupası şampiyonluğu yaşayan Del Bosque, 18 kez de milli formayı giydi. 
     1984-87 yılları arasında Real Madrid'in B takımı Castilla'da antrenörlük yapan İspanyol teknik adam, 1994 yılında ve 1999-2003 yılları arasında Real Madrid'de teknik direktörlük yaptı. 
     Del Bosque, teknik direktörlük kariyerinde 2000 ve 2002 yıllarında Avrupa Şampiyonlar Ligi şampiyonluğu, 2002'de UEFA Süper kupa şampiyonluğu, 2001 ve 2003'te lig şampiyonluğu, 2001'de İspanya Kupası şampiyonluğu ve 2002'de İntercontinental Kupası şampiyonluğu yaşadı. 
     
</TEXT>
</DOC>
