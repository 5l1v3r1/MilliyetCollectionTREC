<DOC>
<DOCNO> 201127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/10/son/soneko04.html </URL>
<DATE> 2003/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Merkez Bankası faiz oranlarını değiştirmedi... 
</HEADLINE>
<TEXT>

     ABD Merkez Bankası, son 45 yılın en düşük düzeyinde tutulan faiz hadlerini değiştirmedi. 
     ABD Merkez Bankası'nın eski Başkan Bill Clinton zamanında da başkanı olan Alan Greenspan ile ulusal bankanın Federal Serbest Pazar Kurulu yetkilileri, yılın son düzenli ortak toplantısında, federal fonların faiz hadlerini yüzde 1'de tutmayı karlaştırdılar. Karardan, işlem hacminde dünyanın en büyük borsası New York Wall Street'te temel gösterge Dow Jones Endeksi etkilendi. 
     Dow Jones, günün ikinci seansı başlarken yüzde 23 artışla 9 bin 988 puan oldu. En ileri teknoloji ortaklıklarının ibresi Nasdaq Birleşik Endeksi de 15 puan düşüşle 1,934'de kaldı. 
     
     10.000 SINIRI 
     New York Borsası'nın temel göstergelerinden Dow Jones Endeksi 18 ay sonra yeniden psikolojik önem taşıyan 10 bin puan sınırını bugün aştı. 
     Borsanın açılışından itibaren yükselişe geçen endeks, ilk saat dolmadan düne göre 37.85 puan artarak 10,003.12 puana ulaştı. 
     Endeks daha sonra yeniden 9,986.38 puana indiyse de 31 Mayıs 2002'den bu yana ilk kez psikolojik 10.000 puan sınırını aşması simgesel önem taşıyor. 
     Dow Jones Endeksi, ulaşılamaz sınır gibi görülen 10,000 puan sınırını tarihinde ilk kez 1999 yılı mart ayında aşmış ve 11 Eylül 2001 terör olayına dek genellikle bu düzeyin üzerinde seyretmişti. 
     Kamikaze uçak korsanlarının New York ikiz gökdelenleri ve Savunma Bakanlığı Pentagon'a 11 Eylül günü indirdikleri 3000 insanın öldüğü darbeyle 74 yıl önceki Büyük Bunalım'dan beri ilk kez 4 gün kapalı kalan Borsa'nın endeksi, daha sonra bu sınırı aşmışsa da uzun süre bu noktada duramamış ve 10.000 puan seviyesinin üzerine en son 31 Mayıs 2002'de çıkmıştı. 
     
</TEXT>
</DOC>
