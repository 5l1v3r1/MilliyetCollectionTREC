<DOC>
<DOCNO> 216285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/19/son/sonspo01.html </URL>
<DATE> 2004/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneş "Yıldıray ve Emre'yi aradık" 
</HEADLINE>
<TEXT>

     Milli Takımlar Teknik Direktörü Şenol Güneş, güçlü bir takıma karşı oynadıklarını, bol gol pozisyonu bulmalarına karşın maçı kazanamadıklarını söyledi. 
     Türkiye ile Danimarka arasında oynanan özel maç sonrası görüşlerini açıklayan Güneş, ilk kez biraraya gelen futbolcuların çokluğuna rağmen, iyi futbol ortaya koyduklarını belirtti. 
     Maçın her iki yarısında da futbolseverlerin, güç dengesi birbirine yakın iki takım izlediğini ifade eden Güneş, ''Sonuç kötü, oyun iyi. Güçlü, fizik gücü yüksek, yaş ortalaması 29,5 olan tecrübeli bir takıma karşı oynadık. Buna rağmen ezilmedik. Olumlu yanımız fazlaydı. Her iki yarıda da gol pozisyonları bulduk, direkten dönen toplarımız vardı ancak kazanamadık'' dedi. 
     
     ''LİDER OYUN KURUCUMUZ YOKTU'' 
     Güneş, soyunma odasında bütün futbolculara ''İyisiniz, böyle devam edin, gelecekte daha iyi olacaksınız'' dediğini kaydederek, ''Yıldıray ve Emre tipinde oyunculara ihtiyacımız olduğunu hissettik. Lider oyun kurucumuz yoktu'' diye konuştu. 
     Güneş, bu maçı kazanamadıkları için çok üzgün olduğunu, Anadolu'ya açılarak futbolu ve Milli Takım'ı herkese sevdirmeye çalışacaklarını bildirdi. 
     
     OLSEN ''TÜRKİYE'Yİ İYİ BULDUM'' 
     Danimarka Teknik Direktörü Morten Olsen de Kasım ayından bu yana ilk kez biraraya geldiklerini, futbolcuların büyük bölümünün kendi ülkeleri dışında oynadığı için az da olsa uyum sorunu yaşadıklarını ifade etti. 
     Türkiye'nin ilk 20 dakika boyunca kendilerini sık sık rahatsız ettiğini, ancak bu dakikadan sonra oyunun kontrolünü ellerine aldıklarını vurgulayan Olsen, ''Kombinasyon olarak iyiydik. Kontrataklarla gol aradık. Gerçeği söylemek gerekirse Türkiye'yi de hayli iyi buldum. Futbolcuları tanımak için bu maç iyi bir fırsat oldu'' dedi. 
     Olsen, Eylül ayında yapılacak Avrupa Şampiyonası'na kadar 6 hazırlık maçı daha oynayacaklarını, hedeflerinin bu şampiyonadan en iyi sonucu almak olduğunu söyledi. 
     
</TEXT>
</DOC>
