<DOC>
<DOCNO> 203030 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/18/son/sonspo23.html </URL>
<DATE> 2003/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursa'da makus talih değişti, deplasman kabusu bitti 
</HEADLINE>
<TEXT>

     Bursaspor'un ''dış saha'' kabusu son buldu. Yeşil-beyazlı takım, Türkiye Kupası 2. kademesinde Kayseri Erciyespor'u 1-0 yenerek, 29 maçlık deplasman galibiyeti hasretine son verdi. 
     Ligdeki son deplasman galibiyetini 10 Mart 2002'de 2-1'lik skorla Kocaelispor karşısında alan Yeşil-beyazlı takım, o günden bu yana deplasmanda galip gelemiyordu. 
     Geçen sezon son anda kümede kalmayı başaran, bu yıl teknik direktör Gheorghe Hagi yönetiminde sezona yeni bir sayfa açarak başlayan yeşil- beyazlı takımda, Rumen teknik adamın gidişiyle, sorunlara sorun eklenmiş oldu. 
     İç sahada rakiplerine ''Timsah'' kesilen Bursaspor, deplasmanlarda hiçbir varlık gösteremedi. 
     Bursaspor, 2. Lig A Kategorisi'nde mücadele eden Kayseri Erciyesspor karşısında, her deplasman maçında olduğu gibi arzu edilen futbolunu sergileyemezken, uzatma dakikalarında attığı golle hem rakibini kupa dışına itmiş hem de 29 maçlık deplasman başarısızlığına son vermiş oldu. 
     
     GEÇEN SEZON 

     Yeşil-beyazlı takım, geçen sezon oynadığı 17 deplasman maçında filesinde toplam 38 gol görürken, rakip fileleri sadece 12 kez havalandırabildi. 
     Bursaspor, bu 17 maçın 8'inde gol atamazken, sadece 11 ve 33. haftalardaki 2-2 biten Denizlispor ile Adanaspor ve 29. haftada 4-2 yenildiği Malatyaspor maçlarında 2'şer gol atabildi. 
     
     BU SEZON 

     Bursaspor, umutla başladığı 2003-2004 sezonunda ilk hafta konuk ettiği Gaziantepspor ile 2-2'lik skorla berabere kaldı. 
     Büyük başarılar beklenen teknik direktör Gheorghe Hagi, kendi isteğiyle ayrılırken, görevde olduğu sürede deplasman maçlarındaki başarısız sonuçlara çare bulamadı. 
     Ligin ikinci haftasında Beşiktaş'a konuk olan Bursaspor, sahadan 1-0'lık yenilgiyle ayrılarak, deplasman yenilgilerine ''Dur'' diyemedi. 
     Olumlu futbolun deplasmanlara da yansıyacağı düşüncesi, 2-0'lık yenilgiyle biten Ankaragücü maçıyla ''Bir başka bahara'' kaldı. Bursaspor, mutlak 3 puan beklediği Denizlispor'un cezası nedeniyle İzmir'de oynanan maçtan da 4-0 yenik ayrılarak, büyük hayal kırıklığı yarattı. 
     Malatyaspor, İstanbulspor, Trabzonspor, Elazığspor ve Çaykur Rizespor maçlarından da eli boş dönen, ''Yeşil Timsahlar'', bu sezon deplasmandan beraberlik dahi çıkaramadı. 
     
     YÜZLER GÜLÜYOR 

     Bursaspor Kulübü Basın Sözcüsü Sedat Kaya, Türkiye Kupası 2. kademesinde Kayseri Erciyespor'u 1-0'lık skorla yenerek tur atladıkları için mutlu olduklarını söyledi. 
     Kaya, deplasmanda maç kazanamamanın verdiği stresi dünkü karşılaşmada da yaşadıklarını, normal süresi 0-0 biten maçın uzatma dakikalarında attıkları gümüş golle mutlu sona ulaşmayı bildiklerini kaydetti. 
     Kayseri temsilcisi karşısında iyi futbol oynamadıklarını, ancak mücadeleyi son ana kadar bırakmadıklarını anlatan Kaya, ''Tek maçlı eleme maçlarında güzel futbol beklemek zaten doğru olmaz. Biz turu geçeceğimize inandık ve son ana kadar bunu kovaladık. Kayseri Erciyespor'u yenerek tur atladığımız için mutluyuz'' dedi. 
     
     SAMSUNSPOR MAÇI 

     Sedat Kaya, hafta sonu ilk yarının son maçında Samsunspor ile deplasmanda yapacakları maçtan da galibiyetle ayrılmayı planladıklarını belirtti. 
     Futbolda moral ve motivasyonun çok önemli olduğunu ifade eden Kaya, ''Eğer moraliniz iyi olursa, maçlarda daha rahat oynarsınız. Deplasmanda 29 maç sonra gelen galibiyet, Samsunspor maçı öncesi moral verdi. Bu maçta alacağımız galibiyetle devreye daha rahat gireceğiz'' diye konuştu. 
     Kaya, ara dönemde teknik heyetin isteği doğrultusunda yapacakları takviyeler ve iyi bir kampla Bursaspor'un ikinci yarıda çok daha başarılı olacağını savundu. 
     
</TEXT>
</DOC>
