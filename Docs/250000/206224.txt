<DOC>
<DOCNO> 206224 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/03/son/soneko09.html </URL>
<DATE> 2004/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
"Hacı Muratlar" son yolculuğunda... 
</HEADLINE>
<TEXT>

     Yeni otomobil alımında özel tüketim vergisi ÖTV indiriminden yararlanmak için hurdaya ayrılan Murat 124 marka otomobiller, eritilmek için kilosu 150 bin liradan hurdalıklarda son yolculuğuna çıkıyor. 
     Konya Hurdacılar Odası Başkanı Mehmet Haykır, A.A muhabirine yaptığı açıklamada, Anadolu'da 1970-1980'li yıllarda prestij sembolü olarak görülen ''Hacı Murat'' lakaplı Murat 124 marka otomobillerin 20 yaş üstündekilerin büyük bir bölümünün, yeni araç alımında sağladığı ÖTV avantajı nedeniyle hurdaya ayrıldığını söyledi. 
     Plakası olmayan ancak çalışır durumdaki bir Murat'ın hurdacılar tarafından yaklaşık 100 milyon liraya satın alındığını anlatan Haykır, ''Satın alındığı yerden, daha ekonomik olması için birkaç otomobil üst üste konularak çekici veya kamyonlarla hurdacıya getiriliyor. Burada işe yaraması muhtemel parçalar çıkarıldıktan sonra İstanbul başta olmak üzere bazı şehirlerdeki döküm fabrikası ve atölyelere eritilmek için gönderiliyor'' dedi. 
     Hurda Murat 124'lerin üzerinden çalışır durumdaki motorlarını bile sökmediklerini, olduğu gibi eritmeye gönderdiklerini anlatan Haykır, şunları kaydetti 
     ''Çok iyi durumdaki bazı parçalar, pat pat olarak tabir edilen taşıma motorlarında kullanılmak üzere sökülüyor ancak bu durum istisna... Çünkü, bu araçların parçaları pat pat dışında diğer hiçbir araçta kullanılamıyor. O nedenle, motorunun bakımı bile 600 milyon lirayı bulan Murat 124'leri hurdalarını eritmeye, kilosu 150 bin liradan veriyoruz.'' Hurdaya ayrılan araç sayısının her geçen gün çığ gibi arttığını ve Konya Hurdacılar Sanayi'nde caddelerin bile bu araçlarla dolduğunu belirten Haykır, ''Esnaf artık elindeki hurdaları eritmeye vermek için can atıyor. Bu nedenle fiyatların daha da aşağıya düşeceğini tahmin ediyoruz'' diye konuştu. 
     
</TEXT>
</DOC>
