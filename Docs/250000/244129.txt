<DOC>
<DOCNO> 244129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/31/son/sondun05.html </URL>
<DATE> 2004/05/31/ </DATE>
<TIME> 08.30 </TIME>
<AUTHOR>  </AUTHOR>
<HEADLINE>
Berlusconi Bush, duyguları olan normal bir adam 
</HEADLINE>
<TEXT>

     ABD'nin yakın müttefiklerinden İtalya'nın Başbakanı Silvio Berlusconi, ABD Başkanı George Bush için, ''O, sadece duyguları olan normal bir adam'' dedi. 
     Berlusconi, RAI3 televizyonuna yaptığı açıklamada, Bush'un, kendisini şahsen tanımayanlar ve hassas tarafını bilmeyenler tarafından genellikle yanlış anlaşıldığını söyledi. 
     ''Bush, herkesin düşüncelerine tamamıyla açık normal bir kişi. Bir aile babası, bir koca ve çok sevdiği iki çocuğun babası. Tam olarak bizden biri'' diyen Berlusconi, ABD Başkanı'nın, özellikle Irak'ta hayatını kaybeden Amerikan askerleri konusunda derin duyguları bulunduğunu kaydetti. 
     Bush'un, gelecek hafta İtalya'ya yapacağı ziyaret öncesinde konuşan Berlusconi, ABD'nin Ortadoğu politikasına destek vererek, Batı'nın saldırgan olmadığını ve bunun her zaman hatırlanması gerektiğini belirtti. Berlusconi, sadece kendilerini savunduklarını ve teröristlerin yuvalarından çıkmalarını önlemeye çalıştıklarını söyledi. 
     Irak'ta kitle imha silahları bulunamaması hakkında da konuşan Berlusconi, Saddam Hüseyin rejiminin, bu silahları kolayca imha edebileceğini veya ülke dışına çıkartabileceğini, her durumda, Saddam'ın tutuklanmasının yeteri kadar adil olduğunu belirtti. 
     Irak'taki İtalyan askerlerinin geri çekilmeyeceğini vurgulayan Berlusconi, ''Gerçek kitle imha silahı Saddam'dı ve bulundu'' diye konuştu. 
     
</TEXT>
</DOC>
