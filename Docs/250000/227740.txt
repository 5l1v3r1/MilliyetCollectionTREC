<DOC>
<DOCNO> 227740 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/son/sonyas09.html </URL>
<DATE> 2004/04/01/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Mantar zehirlenmelerine dikkat 
</HEADLINE>
<TEXT>

     Havaların ısınmasıyla birlikte doğada ortaya çıkan mantarların bilinçsiz olarak tüketilmesinin, zehirlenmelere neden olabileceği bildirildi. 
     Uludağ Üniversitesi Ziraat Fakültesi Bahçe Bitkileri Bölümü Başkanı Prof. Dr. Vedat Şeniz, AA muhabirine yaptığı açıklamada, mantarların ısı ve nemin uygun olduğu her ortamda kendiliğinden çıkabildiklerini söyledi. 
     Doğada yetişen mantarların yoksul halkın protein kaynağı olduğunu anlatan Şeniz, hem doğal oluşu hem de para ödenmemesinin mantarları cazip hale getirdiğine dikkati çekti. 
     Prof. Dr. Şeniz, bahar aylarında mantar zehirlenmelerinin arttığına değinerek, çevrede görülen her mantarın yenilmesinin doğru olmadığını, insanların hiçbir risk almadan tüketebilecekleri tek mantar türünün kültür mantarı olduğunu bildirdi. 
     Mantar yetişen bölgelerde yöre insanlarının mantarlar hakkında az çok bilgi sahibi olduklarını ancak bunun yeterli olmadığını vurgulayan Şeniz, yıllarca aynı bölgede mantar toplayıp yiyen kişilerin bile zehirli mantarları fark etmeden yiyebildiklerine dikkati çekti. Şeniz, ''Mantarların hangisinin zararlı hangisinin zararsız olduğunu saptamak zordur. Bu bir uzmanlık alanıdır. Mantarlar sporla ürerler ve zehirli mantarların sporları rüzgarla zararsız mantarların üredikleri topraklara taşınabilir'' dedi. 
     Prof. Dr. Şeniz, zehirlenmelerin mantarın cinsine, yaşa, kiloya ve bir defada alınan mantar miktarına bağlı olarak değiştiğini ifade ederek, şöyle konuştu 
     ''Mantar kişiyi 3-5 saat içinde öldürebilir. İnsanlar illaki kültür mantarı dışında bir mantar yiyecekse, kendilerini biraz olsun koruyabilmek için mantarı süt içinde kaynatarak yemeliler. Mantarın İçindeki toksinler, kaynatınca tamamen ortadan kaybolmasa da yine de azalırlar.'' Yurtdışında mantar zehirlenmelerini önlemek amacıyla çeşitli yerlere mantar türlerini şekilleriyle, renkleriyle tanıtan tabelalar asıldığına işaret eden Şeniz, bu uygulamanın Türkiye'de de yapılması gerektiğini vurguladı. 
     Şeniz, bu sayede hem halkın bilinçleneceğini hem de zehirlenmelerin engellenmiş olacağını belirterek ''Burada görev biraz halka biraz da devlete düşmektedir. Mantar iyi bir protein kaynağıdır ancak bundan faydalanırken de dikkat etmek gerekir'' dedi. 
     
</TEXT>
</DOC>
