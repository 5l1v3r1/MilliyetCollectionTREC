<DOC>
<DOCNO> 213498 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/06/son/sondun21.html </URL>
<DATE> 2004/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Moskova... Şüpheli bir kişi aranıyor... 
</HEADLINE>
<TEXT>

     Moskova emniyet yetkilileri, bu sabah metroda meydana gelen patlamayla ilgili olarak 30-35 yaşlarında, Kafkas kökenli bir kişinin arandığını açıkladı. 
     Bir emniyet yetkilisi, İtar-Tass'a yaptığı açıklamada, ''Şüpheli 30-35 yaşlarında ve kesinlikle tam bir Kuzey Kafkas görünüşü var. Siyah deri kaban giymiş ve siyah şapka takıyor. Bu şahsın yanında yine siyah giysili 20-25 yaşlarında iki bayan vardı'' dedi. 
     Yetkili, söz konusu şahsın patlamadan kısa süre önce Avtozavodskaya metrosundaki bir görevliye yaklaşarak, alaycı bir üslupla, ''Kutlama yapmanız için bir gerekçeniz olacak'' dediğini kaydetti. 
     Öte yandan, Rusya Devlet Başkanı Vladimir Putin, terörizmin 21. yüzyılın vebası olduğunu söyledi. 
     Putin, 3 günlük resmi ziyaret için Moskova'ya gelen Azerbaycan Cumhurbaşkanı İlham Aliyev ile görüşmesinin başında, bu sabah Moskova metrosunda 40 kişinin hayatını kaybetmesine neden olan patlamayı değerlendirdi. 
     Putin, 21. yüzyılın vebası olarak adlandırdığı terörizmle ancak tüm ülkelerin çabalarını birleştirmesiyle baş edilebileceğini söyledi. 
     Rusya Müftüler Konseyi Baş müftüsü Ravil Gaynuttin de yaptığı açıklamada, hiçbir din veya inancın Moskova metrosuna saldırı düzenleyenlerin yaptıklarını açıklayamayacağını belirtti. 
     Gaynuttin, ''Saldırı, teröristler tarafından normal insanların anlamayacağı amaçlar için yapıldı. Bir insanı bile öldürenler tüm insanlığı öldürmüş sayılırlar ve masum insanların kanını dökenler yüce Allah'ın cezasından kurtulamazlar'' dedi. 
     Ravil Gaynuttin, Rusya Müftüler Konseyi adına patlamada hayatını kaybedenlerin yakınlarına başsağlığı dileyerek, ''Gerçekten inançlı insanların hiçbiri böyle terörist saldırıyı yapmaz. Çünkü inananlar bugünlerin Müslümanların kutsal Kurban Bayramı günleri olduğunu bilir'' diye konuştu. 
     
</TEXT>
</DOC>
