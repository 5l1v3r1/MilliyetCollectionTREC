<DOC>
<DOCNO> 219147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/02/yazar/zbirand.html </URL>
<DATE> 2004/03/02/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
Anlaşıldı, herkes topu Annan'a atacak... 
</HEADLINE>
<TEXT>

      
   Bu oyunun nereye doğru gittiği yavaş yavaş anlaşılmaya başlandı. 
   Yanılabilirim, ancak gelen sinyaller senaryonun nasıl biteceğini, üç aşağı üç yukarı gösteriyor. 
   Müzakerelere katılan ve tarafsız bir konumda bulunan yetkililerden aldığım bilgilere göre, Papadopulos ile Denktaş'ın kalpleri bir çözümden yana çarpmıyor. Ayakları geri gidiyor. Hala, eski tutumlarından kurtulabilmiş değiller. Ancak bir taraftan da, masadan kalkan taraf olmak istemiyorlar. Kelimenin tam anlamıyla tuzağa düşmüş durumdalar. Buna artık BM tuzağı mı demek istersiniz, yoksa AB tuzağı mı, bilemem. Sorumluluğu sırtlanmamak için, bağırlarına taş basıyorlar ve görüşmeleri sürdürüyorlar. 
   Aman yanlış anlaşılmasın, Rum tarafı da Denktaş kadar, hatta bazen daha da fazla direniyor. Annan planı çerçevesinde çözüm istemediklerini her ikisi de açıkça gösteriyorlar. Üstelik, girdikleri yoldan kurtuluş olmadığını, tünelin sonunda mutlaka bir çözüm ile karşı karşıya kalacaklarını da biliyorlar. 
   Bundan dolayı da, belki " Ben neden bu sorumluluğu yükleneyim Varsın Ankara ve Atina kolları sıvasınlar ve ellerini taşın altına koysunlar " havasındalar. 
   Bunu nereden çıkarıyorum biliyor musunuz 
   Tutumlarından, uygulamaya koydukları taktiklerinden, zaman harcama metodlarından... Dediğim gibi, belki yanılıyor olabilirim. Ancak burnuma gelen kokular buram buram, topu taca operasyonunun uygulanmaya başladığını gösteriyor. Önümüzdeki takvimi başka türlü tamamlanamayacağı da ortada. 
   
   ANKARA VE ATİNA, ÇÖZÜME HAZIRLAR MI 
   Büyük olasılıkla top Ankara ve Atina'ya atılacak, ancak acaba Ankara ve Atina böyle bir sorumluluğu paylaşmaya veya ellerini yakmaya hazırlar mı 
   ANKARA'dan başlayalım... 
   Doğrusu, Başbakan ile konuştuğunuz taktirde, kendine güveni, ne partiden ne de kamu oyundan herhangi bir baskı altına olmadığı yolundaki inancı, Tayyip Erdoğan'ın elini taşın altına koymaya hazırmış, siyasi risk alabilirmiş izlenimi veriyor. Tabii bu durum, Türk Başbakanının önüne ne gelirse gelsin imzalayabileceği, siyasi risk veya eleştirilerden hiçbir şekilde çekinmediği anlamına geldiyor. 
   Bence, TC hükümeti Atina'ya kulak kabartacak ve onların nereye kadar gidebileceklerine baktıktan sonra kendi tutumunu saptayacaktır. Eğer Atina ileri adımlar atabilirse, Ankara'da adımlarını sıklaştıracak, aksi halde topu Annan'a atacaktır. 
   Şimdi de gelelim Yunanistan'ın durumuna... 
   ATİNA' nın tutumu daha çok 7 mart seçimlerinden sonra belli olacak. 
   Papandreu mu, yoksa Karamanlis mi seçimleri kazanacak 
   Türkiye, Papandreu'nun kazanmasını tercih ediyor. Zira Ankara'nın tanıdığı, huyu suyu bilinen bir lider. Çözümü destekliyor. Karamanlis'e karşı bir tutum söz konusu değil, ayrıca Pasok'un Kıbrıs politikasını sürdüreceği de biliniyor, ancak yine de kalpler Papandreu' dan yana. 
   Ancak, Yunanistanın sorunu liderlerden kaynaklanmıyor. Sorun, Atina'nın Kıbrıs konusunda karar veren taraf olmaktan kaçınmasından kaynaklanıyor. Bir defa, Yunanistan'ın Kıbrıs Rum yönetimi üstündeki etkisinin, Türkiye'nin KKTC üzerindeki etkisi ile kıyaslanamayacak kadar az . Ayrıca Atina, Kıbrıs konusunda sorumluluk almak istemiyor. Kararı Kıbrıslıların vermesini tercih ediyor. Yunanlılar kendilerini, geçmişte Kıbrıs'ın içişlerini karıştırarak geçmiş olaylardan sorumlu görüyorlar. Üstelik 74 harekatına seyirci kalarak, yavru vatan'a karşı hiçbir yükümlülüğünü sırtlanmadığından dolayı, suçluluk kompleksleri daha da derinleşiyor. 
   Tüm geçmiş günahlarının diyetini, Kıbrıs'ın AB'ye tam üye olmasını sağlayarak ödediğine inanan Yunanistan, Rumların geleceklerini etkileyecek yeni bir kararı sırtlanmak ve ileri yıllarda suçlanmak istemiyor. 
   Atina, kararın Papadopulos tarafından verilmesini ve Kıbrıslıların kendi sorumluluklarını yüklenmelerini tercih ediyor. 
   İşte bundan dolayı da, son sözün Annan tarafından söylenmesini tercih edebilirler. 
   Anlayacağınız, yine dönüp dolaşıp Annan'ın eline düşeceğiz. 
   Bana sorarsanız bu durum, hepimiz için ayıpların en büyüğü olacaktır. Sonradan ağlamayalım. Bizler kendi sorunumuzu çözemiyorsak, dışardan gelecek çözümlere şimdiden kendimizi hazırlayalım... 
   
   Bu yazı, Posta Gazetesinde ve aynı gün Hürriyet Gazetesinin tüm dış yayınlarında, Hürriyet internet sitesinde www.hurriyetim.com.tr Milliyet internet sitesinde www.milliyet.com.tr ve Daily News ekibi tarafından tercüme edildikten sonra hem ana gazetede, hem de Daily News internet sitesinde www.turkishdailynews.com.tr yayınlanmaktadır. 
   
      
   
</TEXT>
</DOC>
