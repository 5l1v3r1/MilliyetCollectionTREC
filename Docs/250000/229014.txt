<DOC>
<DOCNO> 229014 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/06/son/sonspo07.html </URL>
<DATE> 2004/04/06/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Trabzonspor Ali Aydın'ın hatalı kararları olmuştur... 
</HEADLINE>
<TEXT>

     Trabzonspor Kulübü Basın Sözcüsü Şener Yavuz, Galatasaray-Beşiktaş maçının hakemi Ali Aydın'ın hatalı kararlar verdiğini savundu. 
     Yavuz, Mehmet Ali Yılmaz Tesisleri'nde düzenlediği basın toplantısında, Galatasaray-Beşiktaş maçının hakemi Ali Aydın'ın şansız bir gün geçirdiğini belirterek, ''Aydın'ın hatalı kararları olmuştur. Bu maç 2 takım arasında oynanmış ve bitmiştir. Trabzonspor'un belki de ligdeki dengesi bozulacaktır, ancak bu konuda yapılacak bir şey yok'' dedi. 
     Liglerde yapılan hatalar sonucu birçok takımın küme düştüğünü veya şampiyonluktan olduğunu da ifade eden Yavuz, ''Bizim bir maçın sonucuna bağlı kalmamız lazım. Kendi işimize bakacağız. Trabzonspor, gümbür gümbür geliyor. Alın terinin hakkıyla sezon sonunda hak ettiği yeri alacaktır'' diye konuştu. 
     
     OTOBÜSTEN SONRA TIR 
     Geçen hafta Trabzonspor'a otobüs hediye edilmesinin ardından şimdi de bordo-mavili kulübe TIR hediye edildi. 
     Yavuz, Ulusoy firmasından hediye edilen otobüsten ilk olarak Bursaspor deplasmanında yararlanacaklarını belirterek, ''Uluslararası Nakliyeciler Derneği Başkanı Çetin Nuhoğlu tarafından ürünlerimizi pazarlamak için kullanacağımız TIR hediye edildi'' diye konuştu. 
     
</TEXT>
</DOC>
