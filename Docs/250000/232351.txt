<DOC>
<DOCNO> 232351 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/17/son/sonspo21.html </URL>
<DATE> 2004/04/17/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Kurtar Futbolcularımız ellerinden geleni yaptı... 
</HEADLINE>
<TEXT>

     Elazığspor Teknik Direktörü Güvenç Kurtar, futbolcuların Trabzonspor karşısında ellerinden geleni yaptıklarını belirterek, daha fazlasını beklemenin haksızlık olacağını söyledi. 
     Güvenç Kurtar, bugün Elazığspor ve Trabzonspor için hayati bir maç yapıldığını ifade ederek, ligin alt sırlarında olmalarına karşın, ilk gole dek başabaş bir mücadele içinde olduklarını kaydetti. 
     Maçın hakkının bu olmadığını kaydeden Kurtar, ''Maçın hakkı bu değildi. Yediğimiz golden sonra verilen penaltı moral ve motivasyonumuzu bozdu. Trabzonspor çok tecrübeli ve kaliteli bir takım. Biraz da bizim tecrübe eksikliğimizden kaynaklanıyor. Mağlup olduk ve söyleyecek birşey yok. Futbolcularımız ellerinden geleni yaptı, fazlasını beklemek haksızlık olur'' dedi. 
     Trabzonspor Teknik Direktörü Ziya Doğan ise maçın zor olacağını bildiklerini söyledi. 
     Özellikle ilk yarıda iyi bir futbol oynamadıklarını ifade eden Doğan, şunları kaydetti 
     ''İkinci yarıda biraz daha riskler aldık ve sonuçta galibiyeti yakaladık. Tabii ki bu maçı 3 puanla kapatmak çok önemli. İkinci yarıda oynadığımız futbolla belki 5-6 gol atabilirdik. Önemli bir deplasmandı, bu hava şartlarında bu 3 puan çok sevindirici. Maçın zor olacağını biliyorduk. Önümüzde 4 maç kaldı bunları final maçı gibi görüyoruz ve tümünü kazanmak için elimizden geleni yapacağız.'' 
     
</TEXT>
</DOC>
