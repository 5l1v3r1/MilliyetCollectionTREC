<DOC>
<DOCNO> 235604 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/28/son/sonsiy12.html </URL>
<DATE> 2004/04/28/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
CHP Meclis'in Anayasa Mahkemesi'ne üye seçmesi yargıyı siyasallaştırır 
</HEADLINE>
<TEXT>

     CHP Grup Başkanvekili Kemal Anadol, yargının büyük sorunlar yaşadığını bildirerek, ''Yoksul hakimlerle Türkiye'de adaletin tecelli etmesi beklenemez'' dedi. 
     Anadol, Parlamento'da düzenlediği basın toplantısında, yüksek yargı organları başkanları tarafından da dile getirilen ''Yargının sorunları'' konusunda değerlendirmelerde bulundu. 
     Kemal Anadol, başta yargının siyasallaşması tartışmaları olmak üzere birilerinin yanında ya da birilerinin karşısında yeralmayı amaçlamadıklarını belirtti. 
     Yargı hizmetlerinin aşırı pahalı olduğunu, ancak bundan elde edilen gelirin yargıya aktarılmadığını kaydeden Anadol, ''Yoksul durumdaki hakimlerle Türkiye'de adaletin tecelli etmesini beklemek mümkün değildir'' dedi. 
     TBMM'nin Anayasa Mahkemesi'ne üye seçmesinin yargıyı siyasallaştıracağını da bildiren Anadol, şunları söyledi 
     ''Anayasa Mahkemesi'nin iki fonksiyonu vardır. Asıl görevi TBMM'nin kabul ettiği yasaların Anayasa'ya uygunluğunu denetlemek. Bunun yanında Yüce Divan görevini ifa etmektir. Bir gün Yüce Divan'da yargılanma olasılığı bulunan insanlara kendilerini yargılayacak yargıçları seçtirmek yanlış olur.'' Seçimin doğasında ''Kulis faaliyetleri''nin bulunduğuna dikkat çeken Anadol, ''Hakimlerin kuliste dolaştırılmasını, oy alabilmek için milletvekilleri ile ahbaplık kurmalarını istemiyoruz'' dedi. Anadol, Anayasa Mahkemesi Başkanı Mustafa Bumin'le lise ve üniversite dönemlerine dayanan bir arkadaşlığı olduğunu bildirerek, ''Gelip arkadaşlığımıza dayanarak benden oy istese veririm. Yargıçları bu duruma düşürmemek lazım'' diye konuştu. Anayasa Mahkemesi üyelerini Meclis'in seçmesi durumunda birçok faktörün etkili olabileceği uyarısında da bulunan Anadol, ''İş sonunda Bizden mi değil mi noktasına gelecek'' dedi. 
     Anadol, yargının bağımsızlığı konusundaki görüşlerini açıklarken de Adalet Bakanı'nın Hakimler ve Savcılar Yüksek Kurulu'na başkanlık yapması, bakanlık müsteşarının oy kullanması, kurulun sekreterya işlemlerinin Adalet Bakanlığı memurları tarafından yürütülmesi konusundaki Hükümet'in ''İnadını'' anlamakta güçlük çektiklerini söyledi. 
     
     İNFAZ YASASI DEĞİŞİKLİĞİ 

     Bir gazetecinin, eski DEP Milletvekillerinin cezaevinden çıkmalarını sağlayacak yasa değişikliği teklifini verip vermeyecekleri yolundaki sorusu üzerine Anadol, oluşturulan bir komisyonun konuyu incelediğini söyledi. Eski milletvekillerinin 10 yıldan bu yana cezaevinde yatmalarının vicdanen kendilerini rahatsız ettiğini kaydeden Anadol, ancak yasa değişikliği teklifinin önemli sonuçları olabileceğini, bu nedenle de çalışmalarını henüz sürdürdüklerini bildirdi. 
     Kendilerinin teklifi yasalaştıracak güçleri olmadığını, bu konudaki iradelerini ortaya koyduklarını ifade eden Anadol, bu konuda iktidarın girişimde bulunmasını beklediklerini söyledi. Anadol, CHP Genel Başkanı Deniz Baykal'ın bu yöndeki bir değişikliğin çok sayıdaki terör suçlusuna tahliye yolu açacağı olasılığından rahatsız olduğu gerekçesiyle teklifin verilmesini engellediği haberlerini de yalanladı. 
     Dışişleri Bakanı ve Başbakan Yardımcısı Abdullah Gül'ün DGM'lerin kaldırılmasının eski milletvekillerine tahliye yolu açacağını söylediğinin belirtilmesi üzerine Anadol, ''Sayın Gül'ün mesleği ne '' diye sordu. Anadol, ''Ekonomist'' yanıtı alınca ''Anlaşıldı'' dedi. 
     
     ANAYASA DEĞİŞİKLİĞİ 

     Kemal Anadol, 10 maddelik Anayasa değişikliği teklifini destekleyip desteklemeyeceklerini sorusunu yanıtlarken de dokunulmazlık konusundaki ısrarlarının sürdüğünü belirtti. İktidarın bu konuda ''Muhalefetle birlikte çalışma'' tercihinde bulunmadığını kaydeden Anadol, teklifin kendilerine ''Tebliğ'' edildiğini söyledi. Grup Başkanvekili Anadol, kendilerine ''Dün akşam ulaşan teklifi'' incelediklerini ifade etti. 
     
</TEXT>
</DOC>
