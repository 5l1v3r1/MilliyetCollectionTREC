<DOC>
<DOCNO> 231823 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/son/sonyas07.html </URL>
<DATE> 2004/04/15/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Bahar, neşe yanında yorgunluk da getiriyor... 
</HEADLINE>
<TEXT>

     Karaman İl Sağlık Müdürü Mustafa Köşker, baharın neşe vermesinin yanında kronik yorgunluk sorununu beraberinde getirdiğini söyledi. 
     Köşker, AA muhabirine yaptığı açıklamada, soğuk havların sona erdiği ve bahar sıcaklığının arttığı bugünlerde doğayla birlikte insan vücudunda da bir takım değişikliklerin oluştuğunu belirtti. Köşker, ''Bahar, neşe vermesinin yanında kronik yorgunluk sorununu beraberinde getirir'' dedi. 
     Özellikle hava sıcaklığındaki değişime bağlı olarak trafik yoğunluğu, kalabalık ve gürültünün arttığı kent hayatında insanların bahardan daha fazla etkileneceğini vurgulayan Köşker, şunları kaydetti 
     ''Aşırı gürültü, sıcak ve kent hayatının yoğunlaşması sonucu meydana gelen yorgunluk hayatı olumsuz etkiler. Halsizlik, bitkinlik sürekli uyku eğilimi gibi bir takım rahatsızlıklar artmaya başlar. Diğer taraftan hipertansiyon, kalp, mide akciğer ve eklem hastalığı olanların da ağrıları ve şikayetlerinde artma görülür. Bahar ayları bazı kişiler üzerinde sinirlilik gibi olumsuz etkilere bile neden olabilir.'' Baharın yarattığı etkiden kurtulmanın zor olmadığını dile getiren Köşker, öncelikle kentlerdeki park alanlarında yapılacak kısa yürüyüşler ve hafta sonu gezilerinin olumsuz etkiyi giderebileceğini bildirdi. 
     Baharda vücudun su ve mineral ihtiyacının sıcaklığın etkisine bağlı olarak artacağını ifade eden Köşker, ''Bu ihtiyacın karşılanması bol su tüketimi ile vitamin ve mineralin doğal yollardan alınmasıyla olur. Bunun için de sebze ve meyve tüketimi artırılabilir'' dedi. 
     Köşker, uykusuzluk sorununun aşılması için de aynı saatte yatıp aynı saate kalkmaya özen gösterilmesi gerektiğini vurgulayarak, toplu halde yapılacak kültür ve spor aktivitelerinin de bu dönemin en iyi şekilde atlatılmasına yardımcı olacağını sözlerine ekledi. 
     
</TEXT>
</DOC>
