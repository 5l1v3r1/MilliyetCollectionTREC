<DOC>
<DOCNO> 218230 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/27/son/sondun32.html </URL>
<DATE> 2004/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Satın aldıkları evde cinayet işlendiğini öğrenince... 
</HEADLINE>
<TEXT>

     İngiltere'de satın aldıkları evde cinayet işlendiğini öğrenen çift, evi kendilerine satan kişilerden tazminat talep ediyor. 
     Televizyonda izledikleri bir belgeselde, West Yorkshire'da 2000 yılında satın aldıkları evde 15 yıl önce bir doktorun 13 yaşındaki evlatlık kızını öldürerek cesedini parçaladığını öğrenen Alan ve Susan Sykes, evlerini derhal satışa çıkardı. 
     Ancak 83 bin sterline aldıkları evi 8 bin sterlin kayıpla satabilen çift, evi kendilerine satan James ve Alison Taylor-Rose hakkında, evin tüyler ürperten tarihini sakladıkları gerekçesiyle tazminat davası açtı. 
     Dava bölge mahkemesinde reddedildi, ancak çift temyiz mahkemesine başvurdu. Mahkemenin davayı kabul etmesi halinde gayrımenkul satan kişiler ve özellikle emlakçılar, gayrımenkullerin tarihi hakkında alıcılara bilgi vermekle yükümlü olacak. 
     
</TEXT>
</DOC>
