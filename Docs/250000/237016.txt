<DOC>
<DOCNO> 237016 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/03/son/sonyas02.html </URL>
<DATE> 2004/05/03/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Şanlıurfa'da ''tripleks'' modası... 
</HEADLINE>
<TEXT>

     Güneydoğu Anadolu Projesi'nin GAP bir kısmının devreye girmesiyle ekonomik olarak güçlenen ve kentte yerleşik hayata geçen Şanlıurfalı çiftçiler, hafta sonlarını kentin gürültüsünden uzakta, 200-250 bin dolarlık tripleks villalarında geçiriyor. 
     TURYAP Şanlıurfa Şube Temsilcisi Hanif Arıkan, AA muhabirine yaptığı açıklamada, kent yaşamından sıkılan ailelerin, özellikle kentin Karaköprü Beldesi'ndeki yerleşim alanlarında, 2 bin metrekarelik kullanım alanına sahip, yüzme havuzlu, jakuzili villalarda yaşamaya başladığını söyledi. 
     GAP'ın sağladığı sosyo-ekonomik gelişmeye rağmen, kent merkezinde düzenli ve planlı bir kentleşme sağlanamadığını vurgulayan Arıkan, ''Bu nedenle, kent merkezinden uzak yerlerin cazibesi her geçen gün artıyor. Bölgede sulu tarım öncesi değeri 25 bin dolar civarında olan tripleks villalar, Şanlıurfa, Harran ve Akçakale Ovaları'na, proje kapsamında su verilmeye başlanmasıyla bir anda 25 kat değer kazandı. Özellikle aile mahremiyetine önem veren çiftçi ve işadamları, tatil günlerini değerlendirmek amacıyla dubleks ve tripleks villalara yerleşiyor'' dedi. 
     Türkiye Mühendis ve Mimar Odaları Birliği TMMOB Şanlıurfa Genel Sekreteri Şeyhmus Karahan ise Şanlıurfa'da arsa ve gayrimenkul fiyatlarının, yeni yerleşim alanları hizmete açılmadığı için yüksek olduğunu söyledi. 
     Karahan, ''Anormal düzeyde olan fiyatların, makul seviyeye çekilmesi için uydu kentlere ihtiyaç var. Belediyenin bir an önce yeni yerleşim yerlerini faaliyete geçirmesi gerekiyor'' dedi. 
     
</TEXT>
</DOC>
