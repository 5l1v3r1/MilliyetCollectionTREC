<DOC>
<DOCNO> 224402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/22/yazar/uras.html </URL>
<DATE> 2004/03/22/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Aşiretler Van'da yerleşik düzene geçmiş 
</HEADLINE>
<TEXT>

   
   Van'da SHP listesinden belediye başkanlığı seçimine giren DEHAP'lı Mesut Öztürk'ün ev toplantısına katıldım. Gece saat 22.00'de Şabaniye Mahallesi'nde tek katlı, damı toprak bir evin bahçe kapısından içeri girdiğimizde üç beş kişinin bulunduğu bir toplantıya katılacağımı sanıyordum. Evin sokak kapısının önündeki ayakkabıları görünce şaşırdım. Saydım. Tam 91 çift ayakkabı vardı. Ben de ayakkabımı çıkardım. Mesut Öztürk'ün bulunduğu odada kalabalağın arasına sıkıştım. Birbirine açılan odalarda misafirler yere çömelmiş, başkan adayının konuşmasını dinliyordu. Başkan adayı, evi dolduranlara "kent konseyi, mahalle meclisi, katılımcı demokrasi, demokratik güç birliği, sosyal devlet, proje, üretim, eğitim, sağlık, adalet, istihdam" konularında bir şeyler anlatmaya çalışıyor, karşısındakiler de onu dikkatle dinliyordu. Konuşmasının sonunda "Belediye başkanını 5 yıl için seçeceksiniz. Eğer yanlış adamı seçerseniz 5 yılınız yanacak. Ben size söz veriyorum. 2 yıl sonra referandum yapacağım. Yaptıklarım beğenilmiyor ise çekileceğim" dedi. Saat 23.00'e doğru çay ikramı başladı. Ev sahibi Hacı Yakup Tuğçi talihsiz bir ihtiyar. Bir oğlu Konya'da askerlik yaparken nöbette vurulmuş. Öbürü inşaatta göçük altında kalmış. Kızı böbrek hastası, küçük oğlu işsiz, kendisi güçsüz. Ve 92 misafiri ağırlıyor, çay ikram ediyor. 
   
   En önemli sorun işsizlik 
   Van'ın en önemli sorunu işsizlik ve fakirlik. Van ve çevresi eskiden Doğu'nun hayvan hazinesine sahipti. Köylüyer sınır ötesine hayvan ihraç ediyor, Türkiye'nin Batı'sına hayvan satıyordu. Şimdi Batı'dan Van'a et geliyor. Van'ı ayakta tutan kamu ve kamu çalışanlarının harcamaları. Van Yün İplik, Sümerbank Kundura da kapanmak üzere. 
   AKP için Van seçimini almak çok önemli. Çünkü Milli Eğitim Bakanı Vanlı ve AKP'nin 6 Vanlı milletvekili var. Bakan ve milletvekilleri seçimi almak için aşiret oyları peşinde. Çevredeki aşiretlerin çoğu terör döneminde Van'da yerleşik düzene geçmiş. Terörden önce çözülmek üzere olan aşiretçilik, terör döneminde güçlenmiş. Koruculuk sistemi, aşiret reislerinin gücünü, otoritesini artırmış. Koruculuk maaşı aşiret mensuplarının hayvancılıktan memuriyete geçişine yol açmış. Devletin dağıttığı silahları toplaması, bağladığı maaşı kesmesi çok güç. 
   Van'da şimdilerde Buruki, Ertoşi, Kimiski, Goyi, Mamhuri, Jirki, Pinyanişi aşiretlerinin yerleşik düzene geçmiş mensupları ile aşiret reisleri yaşıyor. Bana anlatıldığına göre Milli Eğitim Bakanı'nın eşi Vali'nin eşi ile yoksul mahalleleri dolaşarak, her eve iki poşet dağıtarak AKP adayı Burhan Yenigün'e oy toplamaya çalışıyor. Poşetlerden birinde giysi, diğerinde bir paket makarna, bir kutu sıvı yağ ve bir paket un var. Van'da seçim AKP adayı Burhan Yenigün ile SHP listesinden seçime giren, daha önce 2 yıl Van'da belediye başkanlığı yapan DEHAP'lı Mesut Öztürk arasında geçecek. Geçecek de başkan seçilen Van'a ne getirecek Göreceğiz. 
   
      
   
</TEXT>
</DOC>
