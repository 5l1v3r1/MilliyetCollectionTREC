<DOC>
<DOCNO> 231392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/son/sonspo36.html </URL>
<DATE> 2004/04/14/ </DATE>
<TIME> 18.50 </TIME>
<AUTHOR>  </AUTHOR>
<HEADLINE>
Vural Takım halen ligde kalma barajını yakalamış durumda değil... 
</HEADLINE>
<TEXT>

     Çaykur Rizespor Teknik Direktörü Yılmaz Vural, takımın halen, daha önce hesapladıkları, ligde kalma barajını yakalamadığını söyledi. 
     Yılmaz Vural, A.A muhabirine yaptığı açıklamada, Adanaspor maçının kendileri için çok önemli olduğunu belirterek, ''Adanaspor, şu anda matematiksel olarak ligden düşmüş durumda. Orada daha önce çalıştığım için bu duruma üzülüyorum. Fakat 2 sezon hizmet ettiğim bir takımın zor durumunda ona rakip olma durumum var'' dedi. 
     Çaykur Rizespor açısından, bu maçın çok önemli olduğunu ifade eden Vural, ''Takım halen, bizim daha önce hesapladığımız, ligde kalma barajını yakalamış durumda değil. 39 puan yapmak durumunda. Bunu başarırsak, özellikle bu hafta yapılacak Elazığspor-Trabzonspor ve Akçaabat Sebatspor-Bursaspor maçlarından sonra, 1 veya 2 takımımızın daha ligdeki konumu belli olacak'' diye konuştu. 
     Vural, bu açıdan rakiplerinin ne yaptığına bakmadan, kendileri için önemli olan bu puan mücadelesinden başarıyla ayrıldıkları takdirde hedefi yakalamış olacaklarını vurgulayarak, şunları söyledi 
     ''Kalan haftalarda da 12 puanı alırsak, 51 puanla ilk 10'a girmek istiyoruz. Bu maddi ve manevi açıdan çok büyük getirileri olan bir derecedir. Takımda, Şener ve Victoria sakatlıkları nedeniyle kadroda yer almayacak. Cezalı oyuncumuz yok. Tüm takım bu önemli maça hazır.'' 
     
</TEXT>
</DOC>
