<DOC>
<DOCNO> 216237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/19/son/soneko10.html </URL>
<DATE> 2004/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Mart'tan önce ucuz balık yok 
</HEADLINE>
<TEXT>

     Kışın ağır geçmesi ve deniz suyunun fazla soğuması balığın derine kaçmasına yol açarken, teknelerin fırtına yüzünden denize açılmamasının balık arzını azalttığı, fiyatları artırdığı bildirildi. 
     Dar gelirlilerin baş tacı hamsi, son derece kısıtlı miktarda avlanabilirken, toptancıdaki kilogram fiyatı 3 milyon lirayı buldu. 
     Bandırma'da faaliyet gösteren Kocaman Balıkçılık'ın Genel Müdürü Osman Kocaman, yaptığı açıklamada, kötü hava koşullarının balıkçılığı olumsuz yönde etkilediğini belirterek, deniz suyunun fazla soğuması yüzünden balıkların derine kaçtığını, sık sık etkili olan lodos fırtınasının ise teknelerin denize açılmasını engellediğini söyledi. 
     Kocaman, bu nedenle balık arzı azalırken, fiyatların önemli ölçüde arttığını ifade ederek, özellikle hamsi avının ''yok denecek kadar'' düşük olduğunu bildirdi. 
     Hamsinin yanı sıra istavrit, sardalya ve çinekop gibi balıklarda da aynı durumun söz konusu olduğunu dile getiren Kocaman, ''Mart ayından itibaren havaların ısınmasıyla birlikte balığın yeniden kendini göstereceğini umuyoruz'' dedi. 
     
</TEXT>
</DOC>
