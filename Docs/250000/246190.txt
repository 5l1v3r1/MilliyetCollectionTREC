<DOC>
<DOCNO> 246190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/08/son/sondun25.html </URL>
<DATE> 2004/06/08/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Irak'ta Polonyalı işadamı ve İtalyan rehineler serbest... 
</HEADLINE>
<TEXT>

     Polonya ordusu, Irak'ta geçen hafta kaçırılan bir Polonyalı işadamının serbest bırakıldığını bildirdi. 
     Genelkurmay sözcüsü, Bağdat'taki bürosundan maskeli kişilerce kaçırılan inşaat şirketi yöneticisi Jerzy Kos'un serbest bırakıldığını öğrendiklerini, henüz başka ayrıntı bilmediğini kaydetti. 
     Şirketin sözcüsü ise Kos'un serbest bırakıldığını henüz doğrulamadı. 
     Bu arada Polonya televizyonu, Polonyalı işadamıyla birlikte 3 İtalyan rehinenin de serbest bırakıldığını duyurdu. 
     
     İTALYAN HÜKÜMETİ DOĞRULADI 

     İtalyan hükümeti, Irak'ta 12 Nisan'dan bu yana rehin tutulan 3 İtalyanın kurtarıldığını belirtti. 
     Dışişleri Bakanı Franco Frattini, 3 rehinenin, Bağdat civarında koalisyon güçlerince kurtarıldıklarını, rehinelerin sağlık durumlarının iyi olduğunu ve en kısa sürede İtalya'ya gönderileceklerini belirtti. 
     Polonya televizyonu daha önce, Polonyalı bir işadamıyla birlikte 3 İtalyan rehinenin serbest bırakıldığını duyurmuştu. 
     
</TEXT>
</DOC>
