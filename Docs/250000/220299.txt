<DOC>
<DOCNO> 220299 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/06/son/sonspo20.html </URL>
<DATE> 2004/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyarbakırspor 14 haftadan sonra yenilgiyle tanıştık... 
</HEADLINE>
<TEXT>

     Diyarbakırspor Teknik Direktörü Sakıp Özberk, 14 hafta aradan sonra yenilgiyle yeniden tanıştıkları için üzgün olduklarını söyledi. 
     Sakıp Özberk, maç sonrasında yaptığı açıklamada, rüzgarın iyi futbol oynamalarını engellediğini, çok pozisyon yakalamalarına karşın değerlendiremediklerini bildirdi. 
     Rakiplerine gol dışında pozisyon vermediklerini ve futbolcularının iyi mücadele ettiğini ifade eden Özberk, kazanma isteğinde olmalarına karşın rakiplerinin maçın sonlarına doğru şanslı bir gol bulduğunu kaydetti. 
     Haketmedikleri bir yenilgi aldıklarını ifade eden Özberk, şöyle konuştu 
     ''14 haftadan sonra yenilgiyle yeniden tanıştık. Bir kaybımız oldu. Ama önümüzde kazanılacak daha 10 maç var. Rakibimizi tebrik ediyorum. Maçtan sonra taraftarların takıma olan tepkisi doğru değildi. Futbolculara hep beraber destek olmalıyız.'' Çaykur Rizespor Teknik Direktörü Yılmaz Vural da çok zor olan bir maçta güçlü bir ekiple deplasmanda oynadıklarını dile getirerek, gergin ve stresli bir maç olduğunu kaydetti. 
     Mükemmel oynayarak zorlu deplasman maçından çok önemli bir 3 puan aldıklarını anlatan Vural, ''Deplasman galibiyeti aldığımız için sevinçliyiz. Orta alan mücadelesi şeklinde geçen maçın kritik anında golü bulduk. Son dakikalarda 2 gol pozisyonumuz daha oldu. Bunları değerlendirseydik, maç farklı olurdu'' diye konuştu. 
     
</TEXT>
</DOC>
