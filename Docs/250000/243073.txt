<DOC>
<DOCNO> 243073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/26/son/sontur40.html </URL>
<DATE> 2004/05/26/ </DATE>
<TIME> 18.25 </TIME>
<AUTHOR>  </AUTHOR>
<HEADLINE>
Evi yanan aile çadırda yaşıyor... 
</HEADLINE>
<TEXT>

     Diyarbakır'ın Silvan İlçesi'nde evleri tamamen yanan 8 çocuklu aile, çadırda yaşamaya başladı. 
     Boyunlu Köyü'nde oturan Hanifi Menteş'in evinde belirlenemeyen bir nedenle çıkan yangında can kaybı olmazken 10 kişilik Menteş Ailesi'nin evi tamamen yandı. 
     Mevsimlik işçi olarak çalışan Hanifi Menteş, 8 çocuğuyla birlikte gidecek yer bulamayınca çareyi yanan evin önünde kurduğu çadıra sığınmakta buldu. 
     Yangından canlarını zor kurtardıklarını belirten Hanifi Menteş, komşularının verdiği yemeklerle ihtiyaçlarını giderdiklerini söyledi. 
     Evle birlikte bütün eşyalarının yandığını ifade eden Menteş, ''Sığınacak hiçbir yerimiz yok. Okula giden 4 çocuğumun bütün kitapları ve önlükleri yandı. Bundan dolayı çocuklar okula gidemiyorlar. Kaymakamlığa müracaat etmemi istediler. Köylülerin yardımıyla bir naylon çadır bulup, altında yaşamaya başladık. Ne yapacağımızı ve nereye sığınacağımızı bilmiyorum'' diye konuştu. 
     
</TEXT>
</DOC>
