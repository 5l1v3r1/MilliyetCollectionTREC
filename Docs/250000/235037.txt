<DOC>
<DOCNO> 235037 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/son/sontur39.html </URL>
<DATE> 2004/04/26/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Cinayet bilmecesi... Zanlı gösterdi, ceset bulunamadı 
</HEADLINE>
<TEXT>

     Bayrampaşa Cezaevi'nde çeşitli suçlardan tutuklu bulunan Abidin Ulaş'ın, ''Şişli'de bir kişiyi öldürdüğünü ve gömdüğünü'' söylemesi üzerine, Ulaş'ın gösterdiği boş arazide yapılan kazı çalışmalarında cesede rastlanmadı. 
     Bayrampaşa Cezaevi'nde tutuklu bulunan Abidin Ulaş, Şişli Cumhuriyet Başsavcılığı'na gönderdiği bir dilekçede, Ali Demirkol adlı bir kişiyi öldürerek Bomonti'de boş araziye gömdüğünü öne sürdü. 
     Bunun üzerine soruşturma başlatan Cumhuriyet Savcısı Ali Okusal, tutuklu Ulaş'ın cezaevinden getirilerek iddia ettiği yerde araştırma yapılmasını kararlaştırdı. 
     Ulaş, 22 Nisan 2004 tarihinde jandarma nezaretinde Şişli Adliyesi'ne getirildi. Ancak iznin, tutuklunun sadece adliyeye getirilmesi yönünde alınması dolayısıyla Ulaş, güvenlik gerekçesiyle olay yerine götürülemedi. 
     Abidin Ulaş'ın olay yerine de götürülebilmesi yönünde izin alındıktan sonra, bugün Cumhuriyet Savcısı Okusal, Şişli Asayiş Büro Amirliği'ndeki görevli polisler ve jandarma ekipleri, tutukluyu Bomonti'deki boş araziye götürdüler. 
     Şişli Belediyesi'nden 2 işçi de Ulaş'ın gösterdiği 3 ayrı noktada yaklaşık 2 saat süreyle kazı çalışması yaptı. Ancak kazılarda, cesede rastlanmadı. 
     Bunun üzerine Savcı Okusal tutuklu Abidin Ulaş'a, ''Nerede yavrum öldürdüğün adamın cesedi '' diye sordu. Tutuklu Ulaş bu soruya, ''Siz olay yerinin krokisini çizin, cezaevine gönderin. Sağlam kafayla inceleyip buraya yeniden keşfe geleyim'' önerisinde bulundu. 
     Savcı Okusal'ın araştırmanın sona erdiğini bildirmesi üzerine tutuklu Abidin Ulaş cezaevine geri götürüldü. 
     
</TEXT>
</DOC>
