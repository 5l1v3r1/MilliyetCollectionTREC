<DOC>
<DOCNO> 221685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/12/spor/spo15.html </URL>
<DATE> 2004/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

   
   Üzücü tablo    TÜRKİYE Amatör Spor Kulüpleri Federasyonu Genel Başkan Yardımcısı Hüseyin Ar kulüp sayılarının giderek düştüğünü söyledi. Bolu Belediyesi'nin amatör spor kulüplerine yaptığı malzeme yardımı töreninde konuşan Ar, "Türkiye'de yakın bir tarihe kadar 6 bin amatör spor kulübü vardı, bu sayı şimdi 5 bine düştü" dedi. 
   
   Dişi yumruklar    BOKS Federasyonu tarafından düzenlenen Bayanlar Türkiye Ferdi Boks Şampiyonası Çankırı'da başladı. Hasan Fehmi Gökşen Spor Salonu'nda düzenlenen şampiyona 26 bölgeden 132 sporcu katılıyor. Yıldızlar, gençler ve büyükler kategorisinde yapılan turnuva pazar günü yapılacak finallerle sona erecek. 
   
   Fetihe çıktılar    11. Balkan Şampiyonası'na katılacak Karate Milli Takımı kafilesi dün karayoluyla Yunanistan'a gitti. Veria kentinde yarın start alacak şampiyonada ülkemizi erkeklerde 18, bayanlarda 9 sporcu temsil edecek. Ay - Yıldızlılar, takım halinde birincilik kürsüne çıkacaklarını iddia ettiler. 
   
   Kayakta ilk heyecan    TÜRKİYE, kayakta 17 ayaktan oluşan Kuzey Disiplini Dünya Kupası'na ilk kez iki sporcuyla katılacak. İtalya'nın Pregelato Kayak Merkezi'nde yarın başlayacak ve iki gün sürecek Dünya Kupası yarışmasında ülkemizi bayanlarda Kelime Aydın, erkeklerde de Sebahattin Oğlago temsil edecek. 
   
   Güneş'e destek    BURSA'DA yarın başlayacak Avrupa Bayanlar Top Teams Cup dörtlü finalinde mücadele edecek olan Alman USC Münster'in Antrenörü Büring, finali Güneş Sigorta ile Alman Pharma'nın oynayacağını ileri sürdü. Büring, Uliud Pharma önünde şanslarının az olduğunu, temsilcimizin ise Belçika'nın Tongeren takımına üstünlük sağlayacağını savundu. 
   
   Ümit telaşı    ALMANYA'NIN Werder Bremen takımında forma giyen Ümit Davala'nın baldırındaki sakatlığının ciddi olabileceği bildirildi. Kicker Dergisi'nde yayınlanan haberde, yıldız futbolcunun sezonu kapatabileceği iddia edildi. 
   
   Af günü    TAHKİM Kurulu, Sakarya ve Kocaeli'ne verilen seyircisiz oynama cezalarını 1'er maça indirirken, 3 maç ceza alan Galatasaraylı Volkan'ın itirazını reddetti. Hakeme saldırdığı gerekçesiyle 2 yıl hak mahrumiyeti cezası verilen Elazığsporlu yönetici Cezair Aydın dün hakemle yüzleştirildi. Aydın'ın suçsuz olduğunun tespit edilmesi üzerine cezası kaldırıldı. 
   
   Yine yenemedik    A Genç Milli Futbol Takımı, Eskişehir Atatürk Stadı'nda Beyaz Rusya ile yaptığı özel maçta golsüz berabere kaldı. Ay - Yıldızlı ekibimiz, salı günü Kütahya'da rakibi ile oynadığı müsabakadan da 1 - 1'lik skorla ayrılmıştı. 
   
   Vural iddialı    SÜPER Lig'in iddialı takımlarından Gaziantepspor ile kozlarını paylaşacak olan Çaykur Rizespor hazırlıklarını sürdürüyor. Teknik Direktör Yılmaz Vural, "Kimseden korkumuz yok. Sahaya kazanmak için çıkacağız" dedi. 
   
   Havası yaradı    BURSASPOR'DA Teknik Direktörlüğe Nejat Biyediç'in getirilmesiyle birlikte futbolcuların motivasyonu da üst düzeye çıktı. Yeşil - Beyazlı yöneticiler, Malatya'yı yenip, 3 puan hasretini bitireceklerini iddia ettiler. 
   
   'Şakası yok'    AKÇAABAT Sebatspor Teknik Direktörü Mehmet Birinci, Galatasaray maçını kazanmak zorunda olduklarını dile getirdi. Birinci, "Yarış artık kızışıyor. Bu işin şakası yok. Galatasaray'ı yenip, çıkışı sürdürmeliyiz" diye konuştu. 
   
   
</TEXT>
</DOC>
