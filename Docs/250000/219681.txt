<DOC>
<DOCNO> 219681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/04/yasam/ayas.html </URL>
<DATE> 2004/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu ağaçlar oy kurbanı 
</HEADLINE>
<TEXT>

   Germencik Belediye Başkanı Ali Şanlı'nın, oy uğruna asırlık ağaçları kestirip odun olarak seçmene dağıttığı belirlendi 
      YALÇIN ATA Aydın DHA 
   
   AKP İlçe Başkanı Aydın Menekşe ve Belediye Başkan Adayı Ahmet Zencirci, Germencik Kaymakamlığı'na verdikleri dilekçede, DYP'den yeniden aday olan Germencik Belediye Başkanı Ali Şanlı'nın, İstasyon ve Park mahallelerinde çok sayıda asırlık çam ağacını kestirdiğini, bunları seçmene yakacak odun olarak gönderdiğini iddia etti. 
   Şanlı'nın 'Oy için ağaç kesen başkan' olarak hatırlanacağını öne süren Zencirci, "Belediye başkanının görevi yeşil alanları katletmek yerine bu alanları çoğaltmak olmalı" diye konuştu. 
   Germencik Orman İşletme Müdürlüğü de, Kaymakam Beyazıt Tanç'ın talimatıyla belediyenin çam kesme çalışmasını durdurdu. 
   
   'Abartılacak katliam' 
   Belediyenin kısa sürede 50 kadar ağacı kesip parçalattığı ve dar gelirli vatandaşlara yakacak odun olması için dağıttığı anlaşıldı. 
   Başkan Şanlı ise, işe yaramaz çam ağaçlarını kestirdiğini savunarak, "Birçok ağacı budadık. Bu arada yaşlı, kurumaya yüz tutmuş olanları da kestik. Satacağımıza dar gelirli vatandaşa dağıttık. Abartıldığı gibi yeşil katliamı yok" dedi. 
   
   
</TEXT>
</DOC>
