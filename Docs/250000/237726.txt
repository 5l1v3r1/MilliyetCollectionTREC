<DOC>
<DOCNO> 237726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/son/sondun09.html </URL>
<DATE> 2004/05/06/ </DATE>
<TIME> 06.55 </TIME>
<AUTHOR>  </AUTHOR>
<HEADLINE>
Bağdat'ta intihar saldırısı 7 ölü, onlarca yaralı 
</HEADLINE>
<TEXT>

     Irak'ın başkenti Bağdat'ta bir araca yerleştirilen bomba ABD yönetim merkezi önünde patladı. Patlamada altı Iraklı ve bir ABD askeri öldü. 
     ABD ordusundan Albay John Murray patlamanın bir intihar saldırısı sonucu meydana geldiğini ve aralarında üç Amerikan askerinin de bulunduğu toplam on iki kişinin de ciddi şekilde yaralandığını açıkladı. 
     Amerikan yönetimi tarafından kullanılan tesis, Bağdat'ın başlıca köprülerinden birisinin yanında. Patlamanın meydana geldiği sırada, bu köprüde Amerikalı askerler tarafından kontrol edilmek üzere sıraya girmiş pek çok araç bulunduğu saldırının ardından bazı araçların yanmaya başladığı bildirildi. 
     Bağdat'taki BBC muhabiri Caroline Hawley, Amerikalılar tarafından kullanılan tesisin bir başka giriş kapısında geçen Ocak ayında meydana gelen patlamada 20 Iraklının öldüğünü hatırlatıyor ve Irak'ta bu tür bir saldırının haftalardır düzenlenmediğini belirtiyor. 
     Irak'ta bu büyüklükte düzenlenen son saldırılar ülkenin güneyindeki Basra kentindeydi. Bu saldırılarda aralarında okul öğrencilerinin de bulunduğu çok sayıda kişi ölmüştü. 
     
     EL KAİDE'YE YAKIN BİR GRUP ÜSTLENDİ 

     Irak'ın başkenti Bağdat'ın merkezinde bu sabah bomba yüklü bir araçla düzenlenen saldırıyı, El Kaide'nin önde gelen isimlerinden Ebu Musab El Zerkavi'nin önderliğindeki Cemaat El Tevhid ve Cihad adlı Iraklı grup üstlendi. 
     Grubun internet sitesinde yayımlanan açıklamada, ''bu sabah Bağdat'taki Amerikan karargahının dışındaki intihar saldırısını Suudi Arabistan'dan gelen kahraman savaşçı Ebu Mitab'ın, 600 kilogram TNT dolu patlayıcıyla düzenlediği ve operasyonun başarıya ulaştığı'' belirtildi. 
     ABD, Muntede El Ansar adlı sitede açıklamasını yayınlanan Cemaat El Tevhid ve Cihad adlı grubun El Zerkavi tarafından yönetildiğini ileri sürüyor. 

     
</TEXT>
</DOC>
