<DOC>
<DOCNO> 245456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/05/guncel/agun.html </URL>
<DATE> 2004/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte gizlenen kalp kapakçığı kurbanları 
</HEADLINE>
<TEXT>


TRI marka kalp kapakçığından Türkiye'de ölen olmadığını iddia eden Sağlık Bakanlığı, Milliyet iki kurbanın kimliğine ulaşınca 8 kişinin öldüğünü açıkladı 

Şükran Özçakmak İstanbul 

Ölümlere neden olduğu gerekçesiyle Avrupa'da yasaklanan TRI marka kalp kapakçığı takılan SSK'lı sekiz hastanın, yetkililerin aksine açıklamalarına rağmen öldüğü ortaya çıktı. Milliyet'in ölen iki kişinin ismine ulaşmasından sonra açıklama yapan Sağlık Bakanlığı, yedi ilde kapakçık takılan 227 hastadan sekizinin öldüğünü bildirdi. 
İtalya Sağlık Bakanlığı, 11 Nisan 2002'de 80 hastanın TRI marka kalp kapakçığı nedeniyle öldükleri uyarısında bulundu. Avrupa ülkeleri, bu uyarı üzerine 6 Haziran 2002'de kapakçığın kullanımını yasakladı. Milliyet, 27 Mayıs 2002'de "Kapakçık skandalı" başlığıyla yayımladığı haberle kamuoyunu aydınlattı, ancak Bakanlık söz konusu kapakçık nedeniyle ölen olmadığını iddia etti. 
Bu gelişmeler sırasında, İstanbul Tıp Fakültesi'nde üç hastaya bu kapakçıklardan takıldığı belirlendi. İddiaya göre hastalardan ikisi ölmüş, biri son anda müdahaleyle kurtarılmıştı. İstanbul Mezarlıklar Müdürlüğü ve hastane kayıtlarındaki inceleme sonunda, kalp sorunu olan bu hastaların SSK'lı olduğunu belirledik. Ardından Çalışma ve Sosyal Güvenlik Bakanlığı'na, ölen iki hastayla ilgili ayrıntılı bilgi istedik. 
SSK Sağlık İşleri Genel Müdürü Servet Karahan imzasıyla 10 Mayıs 2004'de gelen cevap yazısında, konuyla ilgili olarak Sağlık Bakanlığı ile gerekli yazışmaların yapıldığı belirtilerek, "'Bu hastalarda, olursa ölümlerin muhakkak Genel Müdürlüğümüze bildirilmesi' ifadesine rağmen, bugüne kadar intikal eden bir ölüm vakası olmamıştır" denildi. 

Hastalar neden öldü 
Oysa, İstanbul İl Sağlık Müdürlüğü, Haziran 2002'de aralarında İstanbul Tıp Fakültesi'nin de bulunduğu tüm sağlık kurumlarına TRI marka kapakçık kullanıp kullanmadıklarını sormuştu. İstanbul Tıp Fakültesi, üç hastaya kapakçık takıldığını, ikisinin öldüğünü belirten bir yazıyla cevap vermişti. Eylül 2002'de fakülteye hasta isimlerinin bildirilmesi yönünde yeniden yazı yazıldı. SSK Genel Müdürlüğü de Mart 2003'te yazdığı yazıyla kapak takılan ve ölen hastalarla ilgili bilgi istedi. 
Öldüren kapakçıklardan biri, 9 Mayıs 2002'de İstanbul Tıp Fakültesi'nde SSK emeklisi Fatma Özdemir'e 60 takıldı. 15 gün hastanede yattıktan sonra ağırlaşarak tekrar hastaneye gelen ve tedavi gördükten bir süre sonra yeniden taburcu edilen Özdemir, 5 ay sonra hastaneye kaldırılırken öldü. 
Aynı şekilde 3 Mayıs 2002'de Emekli Sandığı'na bağlı Ilgaz Macide Tibet 80 de, Brezilya malı TRI marka suni kapakçık takılanlardan. 57 gün boyunca yoğun bakımda kalan hasta 30 Haziran 2002'de kurtarılamayarak öldü. Tibet'in ameliyatını yapan İstanbul Tıp Fakültesi cerrahları, olayın doğru olduğunu, bir hastanın da son anda yapılan müdahaleyle kurtarıldığını belirtti. Ölenlere ulaştığımızı belirterek Sağlık Bakanlığı'na bir kez daha soruşturma sonucunu sorduk. En son aldığımız cevaba 2 Haziran 2004 göre 7 ilde toplam 227 kişiye kapakçık takılmış, 8 hasta yaşamını yitirmişti. Halen TRI marka kapakçıkla dolaşan 219 kişinin ilgili hastanelerce ilk iki yılda 3 ayda bir, sonrasında ise 6 ayda bir kardiyolojik kontrollerinin yapıldığı kaydedildi. 

Kapakçık takıldı, 57 gün sonra öldü 

Emekli Sandığı hastası Ilgaz Macide Tibet 80 , evdeki halıya takılıp düşünce kalça kemiği kırıldı. Ameliyata alınan Tibet'in kalp kapakçığında sorun tespit edildi. 3 Mayıs 2002'de TRI marka kapakçık takılan Tibet, 57 gün sonra yoğun bakımda öldü. Annesinin yaşına rağmen sağlıklı olduğunu belirten Şevket Tibet, "Annemi bir gün daha yaşatmak için her şeyimi verirdim. İnsan hayatı bu kadar ucuz mu Bunun hesabını kim verecek" dedi. 


</TEXT>
</DOC>
