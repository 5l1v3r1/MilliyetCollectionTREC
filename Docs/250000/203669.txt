<DOC>
<DOCNO> 203669 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/22/son/sondun17.html </URL>
<DATE> 2003/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkmen ve Araplar, Kürt Federasyonu fikrine karşı... 
</HEADLINE>
<TEXT>

     Irak Türkmen Cephesi ITC Başkanı Faruk Abdullah Abdurrahman, Kürdistan Demokratik Partisi KDP ve Kürdistan Yurtseverler Birliği KYB tarafından hazırlanan "Kürt Federasyonu" planının Türkmenler ve Araplar tarafından kabul edilmeyeceğini kaydetti. 
     Abdurrahman Dışişleri Bakanlığı'nda Müsteşar Yardımcısı Ali Tuygan ile görüştü. Görüşmenin ardından kısa bir açıklama yapan Abdurrahman, KDP ve KYB tarafından Irak'ın kuzeyinde bir Kürt Federasyonu kurulması yönünde yapılan planların gerek Türkmenler gerek Araplar tarafından kabul edilmeyeceğini söyledi. 
     Abdurrahman Irak'ın huzura ihtiyacı olduğunu belirterek, "Bu tür çalışmalar huzursuzluk yaratmaktadır. 
     Irak'ın şu anda toprak bütünlüğünün ve siyasi bütünlüğünün korunması gerekiyor. Bu nedenle tüm grupların birlikte çalışması gerekiyor" şeklinde konuştu. 
     Kürt Federasyonu ile ilgili planların Kürt grupların samimiyetsizlik ve kötü niyetlerini ortaya çıkardığına dikkat çeken Abdurrahman, "Federasyonu kabul etmemiz mümkün değildir" diye konuştu. 
     
     HERŞEY BU DEMEÇLE BAŞLADI 
     Irak Geçici Hükümet Konseyi GHK üyesi ve Irak Kürdistan Demokratik Partisi IKDP lideri Mesud Barzani, Kürtlerin Kerkük'ü petrol zenginlikleri için değil, ''tarihi hakları'' nedeniyle istediğini söyledi. 
     IKDP'nin yayın organı Et Taahi gazetesine demeç veren Barzani, ''Kürtler Kerkük'ü, bu bölgenin petrol bakımından zengin olması nedeniyle istemiyor. Bu bölgedeki kent ve köylerin Kürt tarihi için önemli olması ve Kürdistan'ın coğrafi ve yönetim sınırları içinde yer alması nedeniyle istiyor'' dedi. 
     Soruna en iyi çare olarak federasyonu gördüklerini belirten Barzani, Irak'ta gelecekte kurulacak hükümetin eski hükümetlerin yaptığı ölümcül hataları tekrarlamaması ve Kürt halkının isteğini gözardı etmemesi gerektiğini söyledi. Barzani, ''12 yıllık özerklikten sonra, şu anda denetimlerindeki bölgelerden daha azını kabul etmeyecek olan Kürtler, Irak'ın kurtarılmasından önce nüfus değişikliklerine uğrayan Kürdistan'ın diğer bölgelerinin de kendilerine geri verilmesi için can atıyor'' diye konuştu. 
     Irak Geçici Hükümet Konseyi'ndeki GHK Kürt temsilcilerin, konseye Irak'ta federasyonla ilgili bir tasarı sunduğu ve tasarıda Kerkük'teki petrol alanlarının Kürtlerin denetimindeki bölgede yer almasının öngörüldüğü bildirilmişti. 
     Kürt temsilcilerin sunduğu tasarıya göre, Irak'ın kuzeyinde Kürtlerin elindeki bölge, devrik yönetimin özellikle Kerkük'teki petrol bölgelerinde ''Araplaştırma'' siyaseti gütmesinden önceki dönemde, 1957'deki nüfus sayımı sırasındaki gibi Kürtlerin çoğunlukta yaşadığı yöreleri kapsayacak. 
     Metinde bu yöreler Kerkük, Diyala ve Musul ile 1991'den beri Kürtlerin denetimindeki Erbil, Dohuk ve Süleymaniye olarak sıralanıyor. 
     
</TEXT>
</DOC>
