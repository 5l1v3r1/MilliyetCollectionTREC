<DOC>
<DOCNO> 221488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/11/son/sondun24.html </URL>
<DATE> 2004/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
De Soto Atina'da "Ortada B Planı yok" 
</HEADLINE>
<TEXT>

     BM Genel Sekreteri Kofi Annan'ın Kıbrıs Özel Temsilcisi Alvaro de Soto, ''tüm tarafların New York'ta Annan planı temelinde belirlenen Kıbrıs'ta çözüme ilişkin takvimin bağlayıcı olduğunu kabul etmiş olduklarını'' söyledi. 
     Kıbrıs'ın ardından Atina'yı ziyaret eden De Soto, Yunanistan Dışişleri Bakanı Petros Molivyatis ile biraraya geldi. 
     Görüşmeden sonra gazetecilere yaptığı açıklamada, Molivyatis'e BM gözetimindeki müzakere sürecine ilişkin bilgi verdiğini ve bundan sonraki aşamaları ele aldıklarını belirten De Soto, Molivyatis ile Kıbrıs'da bir sonuç alınabilmesi için yoğun çalışmaların devamı gereği üzerinde hemfikir olduklarını vurguladı. 
     Gazetecilerin görüşmelerde sonuç alınamaması halinde süre uzatımına gidilip gidilmeyeceğine ve alternatif bir plan bulunup bulunmadığına ilişkin sorularını da yanıtlayan De Soto, ''Uzatılacağını sanmıyorum. Zaten zaman dar ve gündem çok yoğun. Tüm taraflar New York'ta Annan planı temelinde belirlenen takvimin bağlayıcı olduğunu kabul ettiler. Sağa sola bakmadan devam ediyoruz, ortada bir B planı yok'' dedi. 
     De Soto, Türkiye ile Yunanistan'ın Kıbrıs müzakerelerine hangi düzeyde katılacaklarının belirlenmesine ilişkin çalışmaların sürdüğünü ve varılacak anlaşmanın Türk ve Yunan parlamentolarında referandumdan önce onaylanıp onaylanmayacağı konusundaki görüşmelerin de devam ettiğini kaydetti. 
     
     MOLİVYATİS'İN AÇIKLAMASI 
     Molivyatis ise De Soto ile yararlı bir görüşme yaptıklarını kaydederek, Atina'nın, Kıbrıs'ta BM kararları çerçevesinde, AB müktesebatına uygun ve tüm Kıbrıslıların AB üyeliğinden faydalanmalarını sağlayacak bir çözüm arzu ettiğine dair güvence verdiğini söyledi. 
     Türkiye ile Yunanistan arasında Kıbrıs'ta güvenlik konulu görüşmelerin, ilgili birimlerin yetkililerinin katılımıyla önümüzdeki hafta yapılacağını açıklayan Molivyatis, Kıbrıs müzakerelerinin 4'lü olarak yapılacak bölümüne ise tarafların hangi düzeyde katılacağının henüz belirlenmediğini kaydetti. 
     ABD Dışişleri Bakanı Colin Powell'in bugün kendisini telefonla arayarak tebrik ettiğini de açıklayan Molivyatis, Powell ile görüşmelerinde Kıbrıs ve olimpiyatlar konularını ele aldıklarını belirtti. 
     Molivyatis, Madrid'deki saldırılardan sonra İspanya Dışişleri Bakanı Ana Palacio'yu arayarak derin üzüntülerini ilettiğini de söyledi. 
     De Soto'nun, ana muhalefet partisi PASOK'un Genel Başkanı Yorgo Papandreu ile de bir görüşme yaptıktan sonra Kıbrıs'a hareket edeceği açıklandı. 
     
</TEXT>
</DOC>
