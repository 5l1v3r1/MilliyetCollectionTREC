<DOC>
<DOCNO> 242164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/23/son/sonspo11.html </URL>
<DATE> 2004/05/23/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Beşiktaş'ta Olağanüstü Genel Kurul Toplantısı ertelendi... 
</HEADLINE>
<TEXT>

     Beşiktaş Kulübü'nün bugün yapılması gereken Olağanüstü Genel Kurul Toplantısı, çoğunluk sağlanamadığı için gelecek haftaya ertelendi. 
     Fikret Orman, Yıldırım Demirören, Erol Kaynar ve Affan Keçeci'nin başkan adayı olduğu kongre, 30 Mayıs Pazar günü çoğunluğa bakılmaksızın Abdi İpekçi Spor Salonu'nda gerçekleştirilecek. 
     Kulüp Divan Kurulu Başkanı Şeref Nasır, başkan adaylarının kesinleşmiş listelerini 26 Mayıs Çarşamba günü kendisine vereceğini ifade ederek, ''Bu konuyla ilgili olarak kendileriyle randevulaştık. Ayrıca, seçimlerin ne şekilde yapılacağı konusunda ise aynı gün bir protokol imzalayacağız'' dedi. 
     
     ELEKTRONİK SEÇİM GÜNDEMDE 
     Seçimlerin elektronik sistemle gerçekleştirilmesinin gündemde olduğunu belirten Nasır, bu sistemin Türkiye Büyük Millet Meclisi'nde yapılan oylamalarla aynı özellikleri taşıdığını söyledi. 
     Başkan adayları ile yapacakları toplantıda bu konunun gündeme geleceğini ve kabul edilmesi halinde seçimlerin elektronik oylama ile gerçekleşebileceğini anlatan Şeref Nasır, ''Bunun çalışmasını Divan Kurulu olarak biz yaptık. Seçimde 10 bin 521 üye oy kullanabilecek. 8 bin üyenin geleceğini tahmin ediyorum. Eğer normal zarf usulü ile olursa sonuçlar ertesi sabah alınabilir. Ancak, elektronik sistemle aynı gün saat 17.15'de seçim sonuçlanır ve yeni başkan belli olur'' diye konuştu. 
     Başkan Nasır, bu sistemde hiçbir kişinin birden fazla adaya oy veremeyeceğini de ifade ederek, ''Eğer bir kişi yanlış oy verdim, değiştirdim diyorsa, oyu iptal edilip, başkasına yazılabilir. Kesinlikle de ilk oyu geçersiz olur. Bu sistemin kaçağı yok. Üyelere cep telefonuna benzer bir alet vereceğiz. İsteyen istediği başkan adayına oyunu kullanacak. Bir de boş vermek isteyenler için oy aleti hazır tutulacak'' dedi. 
     Öte yandan, yapılacak seçim öncesinde adayların çalışmalarını olumlu bulduğunu kaydeden Nasır, ''Bu ortamda hiçbiri diğeriyle mücadeleye girmiyor, kendi plan ve projelerini açıklıyorlar. Birbirlerine çatmamaları hoş bir şey'' diyerek sözlerini tamamladı. 
     
</TEXT>
</DOC>
