<DOC>
<DOCNO> 246045 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/07/son/sontur09.html </URL>
<DATE> 2004/06/07/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
İşte o tartışılan tepe... 
</HEADLINE>
<TEXT>

     Ramazan YAVUZ ULUDERE Şırnak , DHA 

ŞIRNAK'ın Uludere İlçesi'ne bağlı Andaç Köyü'nün hemen karşısında bulunan Kokpi Tepesi'nde 15 gün önce ABD askerleriyle, Türk askerleri arasında sınırda meydana gelen olayın geçtiği tepeyi DHA görüntüledi. Nöbetteki mehmetçiğin, aralarında bir de Albay bulunan Amerikan askerleri ile peşmergelerin, silahlarını bıraktırdıktan sonra yaklaşmalarına izin verdiği ortaya çıktı. 
     Irak sınırının sıfır noktasındaki Andaç Köyü'nde yaklaşık 15 gün önce yaşanan tartışmayla ilgili DHA'ya bilgi veren köylüler, olayı sınır boyunda görev yapan askerlerden duyduklarını söyledi. Köylüler, iddia edildiği gibi 20 ABD askerinin başına çuval geçirilmediğini, ancak tepede büyük bir tartışma yaşandığını söyledi. Andaç köylüleri, Irak topraklarında yer alan Kokpi Tepesi'ndeki Türk askerlerinin PKK'nın geçişlerini engellemek ve önlem almak için konuşlandığını belirterek konu ile ilgili şunları söyledi 
     "Olaya bizzat tanık olan askerlerden öğrendiğimize göre Kokpi Tepesi'ne 15 gün önce bir ABD'li Albay ile bazı ABD askerleri ve peşmergeler gelmiş. Akşam saatleri olduğu için bizim askerler onları uzaktan fark etmiş ve PKK'lı sanıp dur' ihtarında bulunmuş. Askerlerimiz, mevzilerine yaklaşan ABD'li Albay ve yanındaki askerler ile peşmergelere silahlarını bırakmaları ve yaklaşmalarını istemiş. ABD'li Albay ve beraberindekiler silahlarını yere bıraktıktan sonra askerlerimiz yanlarına giderek onlarla görüşmüş. ABD'li Albay'ın isteği üzerine bizim bazı subaylarımız tepeye çıkıp onlarla ğörüşmüşler. ABD'li Albay, Kokpi Tepesi'nin Irak toprağı olduğunu ve Türk askerlerinin bu tepeyi terk etmesini istemiş. Ancak Türk subayları buna karşı çıkmış. Aralarında tartışma olmuş. ABD askerlerinin Burası Irak toprağı, burada bulunamazsınız' demesine karşın bizim askerlerimiz ise Bizim kimsenin toprağında gözümüz yok. Biz sadece PKK'ya karşı önlem alıyoruz. PKK'nın geçişlerini önlemek için buradayız, burayı terk etmeyiz' demişler. Tartışmadan sonra ABD'li Albay ve beraberindeki peşmergeler geri dönmüşler.'' Andaç'tan Uludere İlçesi'ne gelirken Kasrik Çayı'nın hemen yanında yükselen Kokpi Tepesi'ne Türk askerlerinin rahatça ulaşması için açılan yol dikkat çekiyor. Tepede Türk askerlerinin yanı sıra korucular da nöbet tutuyor. 
     Geçmiş yıllarda defalarca PKK baskınına uğruyan Andaç Köyü'nde 200 korucu askerlerle birlikte sınır kesimlerinde PKK sızmalarına karşı nöbet tutuyor. 

     
</TEXT>
</DOC>
