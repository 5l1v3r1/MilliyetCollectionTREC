<DOC>
<DOCNO> 209151 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/16/son/sontur30.html </URL>
<DATE> 2004/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Cinayet zinciri... Birbirlerini öldürtmüşler... 
</HEADLINE>
<TEXT>

     Kayseri'de, dört ayrı cinayete karıştıkları iddiasıyla bir yıldır aranan beş sanıktan üçü yakalandı. Öldürülenlerle sanıkların arkadaş oldukları, sıranın kendilerine gelmesinden korktukları için birbirlerini öldürttükleri ortaya çıktı. 
     Cinayet, gasp, adam kaçırma suçlarından aranan ve geçen hafta sonu yakalanarak, tutuklanan Murat Şimşek'in ifadeleri değerlendiren jandarma, İbrahim Per, Fevzi Uçar, Hasan Mansur Bozkuş'un öldürülmesi, Murat Uzunlulu'nun da kaçırılmasını aydınlattı. Olaylara karışan Sedat Işık ile Alirıza Gümüşçü Kayseri'de, Ertan Mertoğlu vatani görevini yaptığı Hatay'da yakalandı. Operasyonlarda Fevzi Uçar ve İbrahim Per'in öldürülmesinde kullanılan iki tabancayla bir kelepçe bulundu. 
     Sorgulamalarda Fevzi Uçar'ı Ertan Mertoğlu'nun, İbrahim Per'i firari sanık Engin Eroğlu'nun öldürdüğü, altı aydır kayıp olan Murat Uzunlulu'nun diğer firari Mustafa Esen tarafından öldürtüldükten sonra, bilinmeyen bir yere gömüldüğü belirlendi. 
     Sedat Işık'ın, olaylarda adı geçenlerin birbirleriyle arkadaş olduğunu, herkesin, Hasan Mansur Bozkuş öldürüldükten sonra "sıra bana gelecek" endişesiyle birbirini öldürttüğünü söyledi. 
     Alirıza Gümüşçü'yle birlikte adliyeye sevk edilen Sedat Işık, suçlamaları kabul etmediğini söylediği gazetecilere, "Kimseyi birilerini öldürmesi için tutmadım. Hem bunu niye yapayım ki, atım da yok arabam da. Yakalanmasaydım Murat Şimşek'i emniyet yetkililerine ihbar edecektim" dedi. 
     Ertan Mertoğlu'nun, Adana'da çıkarıldığı askeri mahkemece tutuklandığı bildirildi. 
     Yetkililer, polisin yakaladığı Murat Şimşek'le birlikte bir el bombası ve 23 kalaşnikof mermisi ele geçirildiğini, kalaşnikof silahla Murat Uzunlulu'nun gömülü olduğu yerin firardaki sanıklar yakalandığında bulunacağını kaydetti. 
     
</TEXT>
</DOC>
