<DOC>
<DOCNO> 219293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/02/son/sontur05.html </URL>
<DATE> 2004/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Talat ve Serdar Denktaş Türkiye'ye geldi... 
</HEADLINE>
<TEXT>

     KKTC Başbakanı Mehmet Ali Talat ile Dışişleri Bakanı ve Başbakan Yardımcısı Serdar Denktaş, temaslarda bulunmak üzere Ankara'ya geldi. 
     Talat, Esenboğa Havaalanı'nda yaptığı açıklamada, Kıbrıs müzakerelerinde nereye gelindiğine ilişkin değerlendirme yapmak üzere Türkiye'ye geldiklerini belirterek, bu değerlendirmeye hem kendileri hem de Türkiye Dışişleri Bakanlığı'nın ihtiyaç duyduğunu kaydetti. KKTC Başbakanı Talat, müzakerelerde bir tıkanma olmadığını, ancak üst düzey bir istişareye gerek görüldüğünü söyledi. 
     Dışişleri Bakanı ve Başbakan Yardımcısı Abdullah Gül ile bir araya geleceklerini belirten Talat, Ankara'ya gelme talebini kendisinin ilettiğini bildirdi. 
     
     TALAT, RUM TARAFINI ELEŞTİRDİ 
     KKTC Başbakanı Mehmet Ali Talat, Rum tarafının tutumunun Kıbrıs müzakerelerinde daha ileri bir noktaya gitmekte zorluk yarattığını belirtti. 
     Talat, Ankara'ya gelişinde Esenboğa Havaalanı'nda yaptığı açıklamada, günübirlik ziyaret için geldiklerini belirterek, Kıbrıs müzakerelerinde gelinen noktaya ilişkin değerlendirmeler yapacaklarını söyledi. 
     Ankara'da Dışişleri Bakanı ve Başbakan Yardımcısı Abdullah Gül ve Dışişleri Bakanlığı yetkilileri ile bir araya geleceklerini belirten Talat, değerlendirme yapılmasına hem kendilerinin hem de Ankara'nın ihtiyaç duyduğunu, bununla birlikte ziyaret talebinin kendisinden geldiğini kaydetti. Talat, Başbakan Recep Tayyip Erdoğan ile görüşmelerinin ise programlarında bulunmadığını bildirdi. 
     Talat, Kıbrıs'ta devam eden müzakerelere ilişkin soru üzerine, hedeflerinin, BM Genel Sekreteri Kofi Annan'a ve hatta Türkiye ile Yunanistan'a doldurulmak üzere boşluk bırakmamak olduğunu söyleyerek, ''Ama öyle görünüyor ki bu hızla gidersek buna ihtiyaç olacak gibi'' dedi. 
     Türk tarafı olarak olaya çok ciddi yaklaştıklarını ifade eden Talat, bir ''tek yola'' girildiğini ve yolun sonunda da Annan'ın kendilerini beklediğini söyledi. Talat, sözlerini şöyle sürdürdü 
     ''Rum tarafının ve bizim tutumumuz arasında bir uyuşma sağlayabilirsek bu noktaya gelmemiş olabileceğiz. Rum tarafının tutumunun ne şekilde gelişeceğini henüz bilmek mümkün değil. Bizim önerilerimizi neredeyse görüşmeden, kabul edilemez diye geri çevirdiler. Bu görüşmelerde daha ileri bir noktaya gitmekte zorluk yaratıyor.'' Başbakan Talat, siyasal eşitlik ve güvenlik gibi konuların Türk tarafının ''olmazsa olmazları'' arasında yer aldığını da belirterek, bu konuları kapsamayacak bir al-ver süreci için Türk tarafı olarak hazırlıklar yaptıklarını kaydetti. 
     
</TEXT>
</DOC>
