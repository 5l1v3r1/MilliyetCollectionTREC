<DOC>
<DOCNO> 249678 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/21/son/sonsiy18.html </URL>
<DATE> 2004/06/21/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Kocaoğlu "Piriştina'nın yerini doldurmam zor, hatta imkansız" 
</HEADLINE>
<TEXT>

     İzmir Büyükşehir Belediye Başkanlığı'na seçilen Bornova Belediye Başkanı Aziz Kocaoğlu, yerini devraldığı Ahmet Piriştina için ''Onun yerini doldurmam zor, hatta imkansız'' dedi. 
     59 oy alarak ''oy çokluğu'' ile İzmir'in yeni Büyükşehir Belediye Başkanı seçilen Aziz Kocaoğlu, yaptığı konuşmada, Büyükşehir Belediye Meclisi'ne verdiği destekten dolayı teşekkür ve şükranlarını sundu. 
     Görev süresi içinde İzmirlilere layık olma sözü veren Kocaoğlu, şöyle devam etti 
     ''Yasal prosedürü tamamlıyoruz. Zorunlu olduğumuz için bu meclis toplantısını yaptık. Büyükşehir Belediye Başkanı Ahmet Piriştina'nın önünde saygıyla eğiliyorum. Onun yerini doldurmam zor. Hatta imkansız. Onun ilkeleri, onun İzmir'e çizmiş olduğu vizyonu yaşama geçirmek için elimden gelen gayreti, çabayı göstereceğime söz veriyorum. Meclis üyeleri, büyükşehir bürokratları, İzmir halkıyla el ele, gönül gönüle hizmetleri gerçekleştireceğiz. Bana göz kulak olmanızı, eleştirmenizi rica ediyorum. Hep birlikte doğruyu, güzeli yakalamaya çalışalım. Piriştina'nın İzmir'e çizdiği, İzmir'in bir liman kenti, İzmir'in turizm, kongreler, fuarlar kenti olması vizyonunu ve şu anda gelinen projeleri, yaşama geçirmek için çalışacağım.'' 
     
     ''PİRİŞTİNA GİBİ İLKELİ'' 
     Uzun yıllar CHP'de politika yaptığını anlatan Kocaoğlu, ''Şu andan itibaren İzmir'de insanlar hangi partiden olursa hangi etnik yapıdan, hangi alt kimlikten olursa olsun, hepsine eşit mesafedeyim. Yasal olmayan hiç bir konuda, hiç bir talebe karşı Piriştina gibi ilkeli olarak karşı duracağım'' dedi. 
     AK Partili Meclis Üyesi Mehmet İlkbahar'ın çocuğunun rahatsızlığı dolayısıyla oylamaya katılamadığı belirtildi. 
     Toplantının ardından Aziz Kocaoğlu başkanlığındaki Büyükşehir Belediye Meclisi üyeleri, Cumhuriyet Alanı'ndaki Atatürk Anıtı'na çelenk koyarak, Saygı Duruşu'nda bulundular. 
     
</TEXT>
</DOC>
