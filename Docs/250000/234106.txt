<DOC>
<DOCNO> 234106 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/23/son/sondun26.html </URL>
<DATE> 2004/04/23/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
İrlandalı yardım görevlisi Kuzey Kore'de 150 ölü var 
</HEADLINE>
<TEXT>

     Kuzey Kore'de dün meydana gelen büyük tren kazasında ölü sayısının 150'ye yükseldiği bildirildi. 
     İrlanda'nın RTE devlet radyosuna konuşan İrlandalı yardım görevlisi Ann O'Mahony, Pyongyang hükümetinin verdiği bilgilere göre, patlamada 150 kişinin öldüğünü söyledi. 
     Pyongyang'daki bir yardım kuruluşunda çalışan İrlandalı görevlisi, ölenler arasında okul çağındaki çocukların da bulunduğunu belirterek, patlamalarda 1000'in üzerinde yaralı olduğunu kaydetti. 
     O'Mahony, yardım kuruluşlarının patlama bölgesini yarın ziyaret edeceklerini bildirdi. 
     Uluslararası Kızılhaç ve Kızılay Dernekleri Federasyonu'nun IFRC Pekin'deki bölgesel heyetinin sözcüsü John Sparrow, dün iki yük treninin çarpıştığı kazada, resmi rakamlara göre ölü sayısının 54, yaralı sayısının 1249 olduğunu bildirmişti. 
     Sparrow, kazanın şiddetiyle meydana gelen patlamalarda 1850 evin tamamen yıkıldığını ve 6350 evin kısmen zarar gördüğünü söylemişti. 
     Sparrow, Kuzey Kore'nin Çin sınırı yakınlarındaki Ryongchon kasabasında bulunan tren istasyonunda meydana gelen kazaya vagonlarda bulunan patlayıcıların infilak etmesinin yol açtığını bildirmiş, ölü sayısının artabileceğini kaydetmişti. 
     
     RUSYA VE ALMANYA 
     Bu arada, Avustralya, Çin ve Güney Kore'den sonra Rusya ve Almanya da Kuzey Kore'ye yardım önerdi. 
     Rus Ria Novosti ajansına göre, Rusya Dışişleri Bakanı Sergey Lavrov, tren kazasından sonra yaptığı açıklamada, tam olarak neler olup bittiğini bilmediğini, ancak talep gelmesi halinde Kuzey Kore'ye yardım elini uzatacaklarını söyledi. 
     Almanya Dışişleri Bakanlığı sözcüsü de, ''Kuzey Kore ile irtibat halindeyiz ve yardım önerdik. AB ve BM'nin insani kuruluşlarıyla koordinasyon içinde acil yardım gönderme olanaklarını inceliyoruz'' dedi. 
     Bu arada, Alman gıda yardım kuruluşu Welthungerhilfe de, Pyongyang'dan tren kazasının olduğu bölgeye yardım gönderme izni aldıklarını açıkladı. 
     Merkezi Bonn'da bulunan ve 1997'den bu yana Kuzey Kore'de de faaliyette bulunan kuruluşun yetkililerinden olan Ralph Gust-Frenger, ''Şaşırtıcı bir hızla Kuzey Kore makamlarından izin aldık'' diye konuştu. 
     Alman Kızılhaçı da yardıma hazır olduğu açıklamasında bulundu. 
     
</TEXT>
</DOC>
