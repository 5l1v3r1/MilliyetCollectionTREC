<DOC>
<DOCNO> 246016 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/07/son/sonspo09.html </URL>
<DATE> 2004/06/07/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Trabzonspor, Thijs için 3 gün daha bekleyecek... 
</HEADLINE>
<TEXT>

     Trabzonspor'un, prensipte anlaştığı Bernd Thijs'in bonservisi konusunda Racing Genk Kulübü'nü 3 gün daha bekleyeceği bildirildi. 
     Daha önce futbolcunun transferi için Belçika'ya giden kulüp genel sekreteri Yusuf Ziya Yılmaz, AA muhabirine yaptığı açıklamada, Bernd Thijs ile her konuda anlaştıklarını hatırlattı. 
     Racing Genk Kulübü'nün futbolcu için bordo-mavili kulüpten yüksek bonservis bedeli talep ettiğini belirten Yılmaz, ''Biz Genk kulübüne vereceğimiz rakamları ilettik. Bunun üzerinde fiyat veremeyiz'' dedi. 
     Kulübün ekonomik menfaatleri doğrultusunda, futbolcu için fahiş bir fiyat veremeyeceklerini dile getiren Yılmaz, ''Genk Kulübü, teklifimize evet derse transfer gerçekleşir. Biz verdiğimiz rakamda kararlıyız. Thijs için 3 gün daha bekleyeceğiz. Olmaması halinde de transferinden vazgeçeceğiz'' diye konuştu. 

     
</TEXT>
</DOC>
