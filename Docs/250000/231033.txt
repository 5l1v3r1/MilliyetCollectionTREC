<DOC>
<DOCNO> 231033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/son/sonspo21.html </URL>
<DATE> 2004/04/13/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Denizlispor'da Galatasaray maçı hazırlıkları... 
</HEADLINE>
<TEXT>

     Denizlispor Profesyonel Futbol Şubesi Başkanı Turgut Dalaman, puan sıralamasında bulundukları 4. sıra avantajını korumak için İstanbul'da Galatasaray önüne galibiyet amacıyla çıkacaklarını bildirdi. 
     Dalaman, düzenlediği basın toplantısında, Galatasaray maçı ile ilgili açıklamalarda bulundu. 
     İstanbul'da oynanacak maçın hazırlıklarına dünden itibaren başladıklarını kaydeden Dalaman, 4. sıra için yakaladıkları avantajı korumak istediklerini, dolayısıyla Galatasaray karşısına galibiyet için çıkacaklarını söyledi. 
     
     ÇAĞDAŞ'IN TRANSFERİ 
     Futbolculara gelen transfer önerilerine de değinen Turgut Dalaman, ''18 haftadır 4. sırada olan takımın futbolcularına elbette transfer teklifleri yapılacaktır. Çağdaş da bunlardan biri. Galatasaray'dan resmi teklif geldi ve bir yöneticiyle başkanımız Zafer Katrancı görüştü. Ancak transfer sezon bitiminde netlik kazanacak'' dedi. 
     Büyük kulüplere gitmek isteyen futbolcuların önünü açacaklarını ifade eden Dalaman, ''İlk 5'te kalıcı olmak için nokta transferler yapılacak. Bu arada hiçbir futbolcumuzun takımdan ayrılmasından yana değiliz. Ama büyük kulüplere gitmek isteyenlere de daha önce olduğu gibi hayır demeyiz'' diye konuştu. 
     
     GAZİANTEPSPORLU YUSUF'UN DURUMU 
     Gaziantepspor maçı sonrası Denizli'de kalarak takımla birlikte antrenmana çıkan Yusuf ile ilgili bir soruya da Dalaman, ''Yusuf bizim eski futbolcumuz. Denizlispor'u seviyor. Fenerbahçe ile 2 yıl daha sözleşmesi var. Uygun şartlarda anlaşırsak, yeniden Denizlispor formasını neden giymesin'' karşılığını verdi. 
     Dalaman, hafta içinde futbolculara maç başı ve primleriyle birlikte 300 milyar lira dolayında ödeme yapılacağını sözlerine ekledi. 
     Öte yandan, yeşil-siyahlı takımın başarılı file bekçisi Souleymanou, Kamerun Milli Takımı'na çağrıldı. 
     
</TEXT>
</DOC>
