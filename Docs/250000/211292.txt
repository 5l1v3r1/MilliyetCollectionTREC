<DOC>
<DOCNO> 211292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/26/son/sonspo23.html </URL>
<DATE> 2004/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Samsunspor Hakem mükemmel bir maç yönetti... 
</HEADLINE>
<TEXT>

     Samsunspor'un dün Beşiktaş karşısında ortaya koyduğu mücadele ve aldığı sonuç camiada memnuniyet yaratırken, Kulüp Basın Sözcüsü Ercan İnce, ''Gönül isterdi ki centilmence ve süresi içinde bir karşılaşma olsun'' dedi. 
     İnce, dünkü karşılaşmada Beşiktaşlı futbolcuların sert ve agresif tavırlarına bir anlam veremediklerini belirterek, Samsunsporlu futbolcuların aynı tavrı göstermemesinin centilmenlik örneği oluşturduğunu söyledi. 
     İstanbul'a hareket öncesinde Beşiktaş maçından puanla döneceklerine olan inançlarını dile getirdiklerini ve bu inancı hem teknik kadronun, hem de futbolcuların ortaya koyduğunu belirten İnce, ''Sert bir karşılaşmada şık bir oyun sergiledik. Oyuncularımızı ve teknik kadroyu gözlerinden öpüyoruz'' dedi. 
     Karşılaşmanın normal süresi içinde bitmemiş olmasının üzüntü verici olduğunu da kaydeden İnce, ''Gönül isterdi ki centilmence ve süresi içinde bir karşılaşma olsun. Beşiktaş, taraftarı, yöneticisi ve oyuncusu ile oyunu gerginleştirmeseydi, bütün bunlar yaşanmazdı'' diye konuştu. 
     İnce, maçın hakemi Cem Papila'ya karşı bazı çevrelerin takındıkları tavrı anlamakta güçlük çektiklerini de ifade ederek, ''Bize göre hakem mükemmel bir maç yönetti'' dedi. 
     Daha önce oynadıkları karşılaşmalarda bir çok haksızlığa uğramalarına rağmen söz konusu çevrelerin duyarsız kaldığını da belirten İnce, Samsunspor'un ''net'' bir galibiyet aldığını söyledi. 
     
</TEXT>
</DOC>
