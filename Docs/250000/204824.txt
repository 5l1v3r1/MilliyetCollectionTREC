<DOC>
<DOCNO> 204824 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/27/son/sontur19.html </URL>
<DATE> 2003/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk ekipleri Bem kentinde çalışmalarına başladı... 
</HEADLINE>
<TEXT>

     Türk arama, kurtarma ve ilkyardım ekipleri, depremin meydana geldiği İran'ın Bem kentinde çalışmalarına başladı. 
     Türkiye'den gönderilen ekipte yer alan AKUT elamanları, Bem'in bir dış mahallesine giderek enkazlarda çalışmaya başladılar. AKUT ekibine, 5 kişilik İranlı itfaiye ekibi ve gönüllüler eşlik ediyor. 
     Bem'in dış mahalleleri daha çok kerpiç evlerden oluşuyor ve deprem bu mahallelerde büyük hasara yol açtı. 
     AA muhabirinin gözlemlerine göre, deprem bölgesinde çadır, yiyecek ve su sıkıntısı çekiliyor. Bölgeye ulaşan yardım konvoylarının getirdiği yardım malzemeleri, depremzedeler tarafından adeta yağmalanarak kapışılıyor. 
     Mevsimin kış olması nedeniyle de depremzedeler ve yardım ekipleri zorluk yaşıyor. 
     İlk yardım araçları, yoğun trafik nedeniyle güçlükle ilerleyebiliyor. 
     Eşyalarını araçlara yükleyen bazı aileler de kenti terk ediyor. 
     
</TEXT>
</DOC>
