<DOC>
<DOCNO> 207459 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/09/yazar/sazak.html </URL>
<DATE> 2004/01/09/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Aday yoklaması 
</HEADLINE>
<TEXT>

   
   28 Mart seçimleri yaklaştıkça siyasal partilerin aday tespitindeki tercihleri ve olası isimler kulislere yansımaya başladı. 
   Türkiye'de nedense her seçim 'telaşlı bir hazırlığı' içerir. Seçimlerin beş yılda bir yapılacağı öngörülmesine karşın genel seçimler genellikle 'erken'e alınır. Seçim takvimi daraltılır. Genel merkezler aday akınına uğrar. Bu karışıklık en çok Politbüro'ların işine gelir. Lider ve çevresi, milletvekili aday listesini hazırlayıp, seçmenin onayına sunarlar. Yasaların ve parti içi demokrasinin gereği olan 'ön seçim' mekanizması işletilmez. 
   Gücünü 'lider oligarşisi'nden alan Türkiye'ye özgü bu geleneğin giderek yerel seçimlerin de vazgeçilmez kuralı haline geldiği gözleniyor. 
   3 Kasım'da parlamentoyu oluşturan AKP ve CHP'nin 28 Mart adayları, 'merkez yoklaması' sonucu belirlenecek. 
   Parti yönetimleri, 'yerel inisiyatiflere' tercih hakkı tanımak yerine adayları anketler yoluyla saptayıp, genel merkezden atamaya hazırlanıyor. Şu ana kadar kulislere yansıyan isimlere bakıldığında özellikle CHP'de 28 Mart'ta büyük kentleri kazanma telaşıyla 'devşirme' aday isimlerinin öne çıktığı gözleniyor. 
   Örneğin AKP'den teklif bekleyen İstanbul Büyükşehir Belediye Başkanlığı için CHP'nin tercihi de Ali Müfit Gürtuna olabiliyor. 
   Gürtuna'dan sonra üzerinde durulan isim DYP ve ANAP'ta siyaset yapmış İlhan Kesici. 'Demirel'in valisi' olarak tanınan bürokrata Antalya'dan adaylık sözü verilerek CHP rozeti takıldı. 
   Baykal, 3 Kasım öncesi yaptığı 'Anadolu solu' senteziyle partiyi sağa açmayı başardı ama bu değişim CHP'ye iktidar yolunu açmadı. İstanbul'da Gürtuna'nın türbanlı eşine Parti Meclisi'nden destek arayan CHP liderinin eleştiriler üzerine 'CHP'ye gelmek isteyenleri ötekiler diye dışlamak yanlıştır' diye püskürtmesi yerinde görülebilir. Ancak Baykal'ın bu konuda tutarlı olabilmesi için Başbakanlık Müsteşarı Ömer Dinçer'in görüşlerini mesele yapmaktan vazgeçmesi gerekmiyor mu 
   Seçim kazanmak için Gürtuna'ya yeşil ışık yak, meydanlarda Dinçer'i 'siyasal İslamcı' diye topa tut. CHP'nin bu gidişle 28 Mart'ta kazanması olası mı 
   Partiyi sola, 'ön seçim'e kapatan CHP yönetimine karşı gazete ilanları yoluyla demokrasi çağrısı yapılması dikkat çekicidir. İstanbul eski İl Başkanı Ali Özcan, parti tüzüğünün 58'inci maddesini anımsatarak belediye başkan adaylarının ön seçimle belirlenmesini istedi. 
   CHP, 'öteki sol'a kapandıkça SHP çatısı altında güçbirliği girişimleri artıyor. DEHAP - SHP protokolü imzalanmak üzere. YTP ve SHP İstanbul'da Ercan Karakaş, Mersin'de Fikri Sağlar, Ankara'da Murat Karayalçın üzerinde uzlaşma arıyor. DSP'de ise 'derin sessizlik' var. 
   Sol AKP karşısında, 'olmak ya da olmamak' savaşımı verecek 
   
      
   
   
</TEXT>
</DOC>
