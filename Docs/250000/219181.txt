<DOC>
<DOCNO> 219181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/02/son/sondun34.html </URL>
<DATE> 2004/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
AB'ye girecek 10 ülkeden 1 milyon genç göç edecek .. 
</HEADLINE>
<TEXT>

     Avrupa Birliği'ne AB 1 Mayıs 2004 tarihinde katılacak 10 ülkeden bir milyonu aşkın gencin şimdiki 15 AB ülkesine göç etmesi bekleniyor. 
     İspanya'da yayımlanan El Pais gazetesinin AB kaynaklarına dayanarak verdiği habere göre, yeni üye olacak 10 ülkede 15-24 yaş grubundan gençlerin yaklaşık yüzde 3,1'i, eski üye ülkelere yerleşme planları yapıyor. 
     Göç edecek gençlerin üçte birinin yükseköğrenim, diğerlerinin iş bulma amacı taşıdıkları belirtilen haberde, Bulgaristan, Romanya ve Türkiye'nin de AB'ye dahil olması halinde bir AB ülkesinden diğerine göç edecek gençlerin oranının yüzde 4,6'ya çıkmasının beklendiği kaydedildi. 
     Haberde, sadece Bulgaristan'da üniversite çağına gelen gençlerin yüzde 8'inin öğrenimleri sona erdiğinde ülkelerini terk etme eğiliminde olduğu, Doğu Avrupa ülkelerinden göçün özellikle Almanya ve Avusturya yönünde olacağı belirtildi. 
     
</TEXT>
</DOC>
