<DOC>
<DOCNO> 217560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/25/ekonomi/eko02.html </URL>
<DATE> 2004/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzanlar'ın vergisi bile iki yılda hesaplanabilir 
</HEADLINE>
<TEXT>

   Mali polisin her operasyonuyla Uzanlar'ın vergi borcu hesabı da değişiyor. 4 katrilyon lirayı bulacağı tahmin edilen borcun hesabı için 35 müfettiş çalışıyor 
      AHMET ERHAN ÇELİK Ankara 
   
   Uzan ailesine yönelik mali ve polisiye operasyonlarda hemen her gün yeni bir gelişmenin yaşanması, grubun vergi borcunu ve para ilişkilerini tespit etmeye çalışan Maliye denetçilerini de zor durumda bıraktı. Mahkeme ve vergi alacaklarının tahsilinde belirleyici olacak denetim raporlarının ancak bir - iki yıl gecikmeyle tamamlanabileceği belirlendi. Grubun vergi borcu, ilk tespitlere göre 1 katrilyon lirayı aşarken rakamın 4 katrilyon liraya kadar çıkabileceği kaydedildi. 
   Maliye müfettişleri, hesap uzmanları ve gelirler kontrolörlerinin gruba yönelik üç ayrı koldan sürdürdükleri denetim altı ay önce başladı. Ancak mali polisin ya da TMSF'nin her yeni operasyonu ve ulaştığı her yeni bulgu denetim raporlarının tekrar tekrar yazılmasını gerektirdi. 
   Örneğin gelirler kontrolörleri, GP Genel Başkanı Cem Uzan'ın evinde Telsim şirketine ait milyonlarca cep telefonu kontör kartı bulunduğunda daha önce inceledikleri muhasebe defterlerini tekrar elden geçirip cep telefonu hatlarıyla ilişkili vergi zayiatını belirlemeye çalıştı. Uzanlar'a ait Pamukova'daki çiftlikte ateşli silahlar bulunduğunda da ruhsat ve harç masraflarıyla ilgili vergi yükümlülüklerinin de tekrar incelenmesi gerekti. Denetim elemanları, "Tarihimizin en uzun rapor çalışmasını yapıyoruz" dedi. 
   
   Müfettiş ordusu 
   Uzanlar'a yönelik denetim operasyonu, 6 Eylül 2003'te Başbakan Yardımcısı Abdüllatif Şener'in başkanlığında yapılan toplantı sonrasında başladı. Toplantıda denetim birimleri arasında iş bölümü yapıldı. Kontrolörler, Telsim ve Star Medya Grubu'nu incelemeye alırken, Maliye müfettişleri Adabank ve çimento fabrikalarına girdi. Hesap uzmanları da İmar Bankası'yla birlikte, bağlantılı çok sayıda şirkette denetime başladı. 
   Bu sürecin başında Gelirler Kontrolörleri Kurulu 20 denetçiyle, hesap uzmanları kurulu da 15 denetçiyle operasyona katıldı. 
   
   
</TEXT>
</DOC>
