<DOC>
<DOCNO> 219067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/02/dunya/adun.html </URL>
<DATE> 2004/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İran'a kardeş geliyor 
</HEADLINE>
<TEXT>

   Irak Geçici Yönetim Konseyi, üzerinde anlaştığı geçici anayasa taslağında Irak'taki yasaların İslama aykırı olamayacağına karar verdi 
      DIŞ HABERLER SERVİSİ 

   
   İktidarı 30 Haziran'da ABD'den devralmaya hazırlanan 25 üyeli Irak Geçici Yönetim Konseyi, 3 gün süren çetin müzakereden sonra geçici anayasayı onayladı. 
   Aşure Günü ertesinde, yarın imzalanacak olan geçici anayasa, yasaların İslama aykırı olamayacağını öngörüyor. Bu niteliği ile Irak, bir zamanlar savaştığı İran İslam Cumhuriyeti ile bazı ortak özellikler taşıyacak. 
   Dört ana başlıkta özetlenebilecek tartışmalar sonunda 
   1 İslamın Irak'ın resmi dini olduğuna ve yasalara kaynaklık edebileceğine, İslama aykırı hiçbir kanunun kabul edilmeyeceğine, 
   2 Kuzey Irak'ta Kürtlerin mevcut statükosunun korunmasına, nihai kararın seçimlerden sonra oluşacak yeni hükümete bırakılmasına, 
   3 Kadın haklarının yasal garanti altına alınmasına ve seçim kanununun kadınların parlamentoda yüzde 25 oranında temsilini sağlayacak şekilde düzenlenmesine, 
   4 Arapça ve Kürtçenin resmi dil olmasına karar verildi. 
   
   Bremer imzalayacak 
   Geçici anayasa seçimlerin en erken bu yıl sonu, en geç gelecek yıl başlarında yapılmasını öngörüyor. Geçici anayasanın görüşüldüğü toplantılara katılan Amerikalı sivil yönetici Paul Bremer'in, geçerlilik kazanması için anayasa taslağını onaylaması gerekiyor. 
   Resmi adı "Geçici Yönetim Yasası" olan anayasa taslağının ayrıntıları yarın açıklanacak ve gelecek yıl daimi anayasanın hazırlanıp onaylanmasına kadar geçerli olacak. 
   Konsey kaynaklarına göre, yeni Irak anayasası İslamın toplumdaki rolüyle birey hakları ve demokratik ilkeler arasında bir denge oluşturuyor. Anayasada ifade, din ve toplantı özgürlüğü gibi hakların korunmasının yanı sıra yönetimin kimlerden oluşacağı da belirlendi. Buna göre, Irak yönetimi, devlet başkanı, 2 yardımcısı, başbakan ve kabineden oluşacak. 
   
   Türkmenlere azınlık statüsü    Yeni Irak anayasası, Türkmenleri memnun etmedi. AFP muhabirinin görüştüğü Irak Türkmen Cephesi ITC Başkan Yardımcısı Sadettin Muhammed, Geçici Yönetim Konseyi üyelerinin dün üzerinde anlaştığı yeni anayasanın, Türkmenler açısından zafer değil, başarısızlık olduğunu söyledi. Sadettin Muhammed, "Azınlık olarak değerlendirilmek istemiyoruz. Bizler Irak'ın başlıca etnik bileşenlerindeniz. Haklarımızı aramaya devam edeceğiz" dedi. AFP'ye demeç veren Keldani Süryanilerinin geçici yönetim konseyindeki temsilcisi Yusuf Kanna ise, "Memnunuz. İsteklerimizi elde ettik" dedi. 
   
   
   
   
   
</TEXT>
</DOC>
