<DOC>
<DOCNO> 219003 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/01/son/sonspo12.html </URL>
<DATE> 2004/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş 2004'te çöktü... 
</HEADLINE>
<TEXT>

     İstanbulspor'a yenilerek liderlikten olan Beşiktaş, 2004 yılında aldığı başarısız sonuçlarla taraftarlarını hayal kırıklığına uğrattı. 
     100. yılını yaşadığı 2003'te başarıdan başarıya koşan, ligde şampiyon olan, UEFA Kupası'nda tarihinde ilk kez çeyrek final oynayan, sezonun ilk yarısını yenilgisiz lider tamamlayan siyah-beyazlılar, ilk yarının ardından, ligin ikinci yarısına kötü bir başlangıç yaparken, Türkiye Kupası'ndan elendi, UEFA Kupası'nda da deplasmanda Valencia'ya yenilmekten kurtulamadı. 
     
     8 RESMİ MAÇTA 4 YENİLGİ 
     Birinci Süper Lig'de ilk yarıda yenilgi yüzü görmeyen ve en yakın rakibi Fenerbahçe'ye 8 puan fark atan siyah-beyazlılar, ikinci yarıda ise üst üste puan kayıpları ile başarısız bir grafik çizdi. 
     ''Kara kartallar'', 2004 yılında lig, Türkiye ve Avrupa kupalarında toplam 8 maç oynarken, bunların 4'ünü yitirdi. Yaptığı 8 maçta 2 galibiyet, 2 de beraberlik alan siyah-beyazlılar, Gaziantepspor'a 4-1 yenilerek Türkiye Kupası'ndan elenirken, ligde liderliği yitirip, UEFA Kupası'nda ise Valencia'ya 3-2 mağlup olarak tur şansını rövanşa bıraktı. 
     
     17 MAÇTA YEDİĞİ 15 GOLÜ, 8 MAÇA SIĞDIRDI 
     Siyah-beyazlılar, ligin ilk yarısında 17 maçta kalesinde toplam 15 gol görürken, yeni yılda oynadığı 8 resmi maçta yine aynı sayıda gol yedi. 
     2004'de yaptığı 8 maçta 9 gol kaydeden Beşiktaş'ta geçen sezon takımın başına gelen Lucescu, ilk yarı sonuna kadar 1.5 sezonda ligde sadece 1 kez yenilgi tadarken, son 8 maçta 4 kez mağlubiyet üzüntüsü yaşadı. 
     2004'TEKİ RESMİ MAÇLAR 
     Beşiktaş'ın 2004 yılında yaptığı resmi maçlar ve aldığı sonuçlar şöyle 
     
     Lig 
     Beşiktaş - Samsunspor... 0-4 hükmen . 
     Bursaspor - Beşiktaş.... 0-1. 
     Ankaragücü - Beşiktaş... 1-1. 
     Beşiktaş - Denizlispor.. 3-1. 
     Malatyaspor - Beşiktaş.. 0-0. 
     Beşiktaş - İstanbulspor. 1-2. 
     
     Türkiye Kupası 
     Gaziantepspor - Beşiktaş 4-1. 
     
     UEFA Kupası 
     Valencia - Beşiktaş..... 3-2. 
     
     18 HAFTA SONRA LİDERLİK GİTTİ 
     Beşiktaş, ligin 5 haftasında 15 puanla liderlik koltuğuna otururken, 23. haftada liderlikten oldu. 
     Ligde tam 18 hafta lider durumda bulunan siyah-beyazlılar, arda arda gelen başarısız sonuçlar, son olarak da İstanbulspor yenilgisiyle liderliği averajla ezeli rakibi Fenerbahçe'ye kaptırdı. 
     
</TEXT>
</DOC>
