<DOC>
<DOCNO> 210030 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/21/siyaset/siy02.html </URL>
<DATE> 2004/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Talat Tolon Paşa beni kastetmedi 
</HEADLINE>
<TEXT>

   TOBB'nin yemeğine katılan KKTC Başbakanı Mehmet Ali Talat Ege Ordu Komutanı Orgeneral Tolon'un, "Ver kurtulcular var. Hainler var" sözlerinin adresi ben değilim 
      ANKARA Milliyet 

   
   KKTC Başbakanı Mehmet Ali Talat, Ege Ordu Komutanı Orgeneral Hurşit Tolon'un, "Ver kurtulcular var. Hainler var" sözlerinin adresinin kendisi olmadığını söyledi. 
   TOBB'nin düzenlediği akşam yemeğinde gazete ve televizyonların Ankara temsilcileriyle bir araya gelen Talat, "Ben hiçbir zaman ver kurtulcu olmadım. Kendi toprağımızı verip kurtulalım diyemeyeceğimize göre Tolon Paşa'nın kastettiği ben olamam" dedi. 
   Talat, Rumların Kıbrıs'ta çözümü Mayıs 2004 sonrasına erteletmeye çalıştıklarını belirterek, mayıs sonrasında daha fazla ödün almayı planladıklarını ifade etti Türkiye'nin ve KKTC'nin çözümde samimi olduğunu, Türk tarafının bunu kanıtlaması halinde, Rumların zor duruma düşeceğini kaydetti. Mayısa kadar çözüme ulaşılmazsa Rum tarafının AB'ye gireceğini, bu durumda da Türkiye'nin Rum yönetimini tanımak zorunda kalacağını, Ankara'da büyükelçilik açmak isteyeceklerini, KKTC Büyükelçiliği aleyhine girişimde bulunacaklarını belirterek, çözüm için gayret sarf edilmesi gerektiğini vurguladı. 
   Talat, Kıbrıs'ta çözüme ulaşılması halinde Türkiye'nin AB'den tarih alacağına inandığını belirtti. 
   Talat, müzakerelerin başlayıp başlamayacağının Başbakan Recep Tayyip Erdoğan'ın ABD ziyaretinden sonra belli olacağını bildirdi. Talat, bu aşamada önemli olanın Kofi Annan'ın müzakereleri başlatmasını sağlamak olacağına dikkat çekti. Bu amaçla Kofi Annan'ın koşullarının esnetilmesi için gayret gösterileceğini belirtti. 
   
   Kıbrıs'ta istikrarsızlık 
   Çözüme ulaşılmaması halinde KKTC'de huzursuzluk ve istikrarsızlık doğabileceğini belirten Talat, Kıbrıs Türkü'nün sokağa dökülebileceğine işaret etti. 
   Talat, kendisine "Bu hükümeti bırak sokağa çıkalım" diye çok mesaj geldiğini ancak bunu doğru bulmadığını kaydetti. 
   
   
</TEXT>
</DOC>
