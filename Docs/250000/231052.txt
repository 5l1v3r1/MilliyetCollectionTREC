<DOC>
<DOCNO> 231052 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/son/sonspo40.html </URL>
<DATE> 2004/04/13/ </DATE>
<TIME> 18.49 </TIME>
<AUTHOR>  </AUTHOR>
<HEADLINE>
Trabzon Belediyespor Başkanı Aydın, görevinden istifa etti. 
</HEADLINE>
<TEXT>

     Trabzon Belediyespor Kulübü Başkanı Ergin Aydın, görevinden istifa ettiğini açıkladı. 
     Aydın, kulüp binasında yaptığı açıklamada, 5 yıl önce geldiği kulüp başkanlığı görevinden ayrıldığını belirterek, ''Görevde kaldığımız süre içinde başarılı çalışmalara imza attık. Yönetim anlayışımızın ilk hamlesi olarak kulübü amatör kulüp anlayışından kurtararak, profesyonel bir kimlik kazandırdık'' dedi. 
     Trabzon Belediyespor'un, Türkiye'de bir ilke imza attığını vurgulayan Aydın, kulüplerinin 9 branşta faaliyet gösterdiğini ve bünyesinde yaklaşık 500 sporcu barındırdığını söyledi. 
     Ergin Aydın, 5 yıllık dönemde, boksta, Türkiye ve Avrupa şampiyonluğu, dünya ikinciliği ve olimpiyat üçüncülüğü kazandıklarını, güreşte Türkiye şampiyonlukları, gençler de Avrupa ikinciliği, karatede, judoda, tekvandoda ve hentbolde bir çok başarılara imza attıklarını da sözlerine ekledi. 
     
</TEXT>
</DOC>
