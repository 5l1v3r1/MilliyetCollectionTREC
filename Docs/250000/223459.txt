<DOC>
<DOCNO> 223459 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/18/son/soneko30.html </URL>
<DATE> 2004/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayraktar Tarım sektöründe önemli bir israf ve verimsizlik var 
</HEADLINE>
<TEXT>

     Türkiye Ziraat Odaları Birliği TZOB Yönetim Kurulu Başkanı Şemsi Bayraktar, Türkiye'de tarım sektöründe önemli bir israf ve verimsizlik olduğunu söyledi. 
     Milli Prodüktivite Merkezi'nin MPM 43. Olağan Genel Kurulu Merkez'in toplantı salonunda başladı. 
     Toplantıya, TZOB Başkanı Şemsi Bayraktar, Ankara Ticaret Odası ATO Başkanı Sinan Aygün, Türkiye İşveren Sendikaları Konfederasyonu TİSK Başkanı Refik Baydur, Tüketici Hakları Derneği Başkanı Turhan Çakar ve bazı kurum ve kuruluşların temsilcileri katıldı. 
     TZOB Başkanı Bayraktar, toplantıda yaptığı konuşmada, Türkiye'nin kalkınmasını yavaşlatan, potansiyeline uygun bir gelişme göstermesini engelleyen temel sorunların başında israf ve verimsizliğin geldiğini belirtti. 
     2004 yılının ''İsrafı Önleme ve Verimlilik Yılı'' olarak değerlendirilmesini olumlu karşıladıklarını anlatan Bayraktar, Türkiye'de tarım sektöründe önemli bir israf ve verimsizlik olduğunu, bunun önlenemeden ortaya konulan hedeflerin sağlanamayacağını kaydetti. 
     Bayraktar, arazi kullanımı, sulama alanındaki israf, hayvancılık sektöründeki verimsiz yapı, yeterli ve doğru girdi kullanılmaması, çok düşük düzeydeki işgücü verimliliği ve gıda sektöründeki atıl kapasite kayıplarının tarım sektöründeki önemli israf alanları olduğunu bildirdi. 
     Türkiye'de AB ortak tarım politikaların uygun olarak, kaliteli ürün üretmek, rekabetçi tarım yaratmak, sürekli tarım yapabilmek ve israfı önleyebilmenin önemine dikkati çeken Bayraktar, tarım ve destekleme politikalarının mutlaka gözden geçirilmesi gerektiğini vurguladı. 
     Dün akşam yapılan Gençlerbirliği-Fenerbahçe maçından örnek veren Bayraktar, Gençlerbirliği'nin başarısını motivasyona bağladı ve tarım sektöründe de desteğin yanı sıra aynı motivasyonun sağlanması gerektiğini belirtti. 
     IMF politikaları çerçevesinde tarımdaki ödeneklerin yüzde 13 oranında azaldığına işaret eden Bayraktar, ''Biz zenginden fakire verilir diye biliyoruz. Burada fakirden alınıp fakir veriliyor'' diye konuştu. 
     Hazırlanmakta olan Tarım Kanunu'na da değinen Bayraktar, kanunun çıkmasıyla tarımda yapısal dönüşümün sağlanmasının mümkün olabileceğini söyledi. 
     
     BAYDUR ''DENKTAŞ'IN ÇIKIŞI SADECE EKRANA POZ VERMEKTİR'' 
     TİSK Başkanı Refik Baydur da verimliliği bir hayat standartı olarak kabul eden ülkelerin geliştiğine işaret ederek, ''Siyasetten işletmelere kadar herkes verimliliğe el uzatmalıdır'' dedi. 
     Türkiye'de yatırıma dönüşebilecek unsurların statik hale getirilerek verimsizliğe neden olduğunu belirten Baydur, bu unsurların başında terör, Kıbrıs olayı, fertten başlayarak bürokrasiye uzanan israf eğilimi ve nüfus sorunu olduğunu ifade etti. 
     Nüfus artışının işsizliği ve dolayısıyla verimsizliği yanında getirdiğini belirten Baydur, nüfus kontrolünün önemine dikkat çekti. 
     Türkiye'de yaşanan terör olaylarıyla da ülkenin büyük bir kayba uğradığını ifade eden Baydur, Kıbrıs'taki gelişmelerle ilgili olarak şunları söyledi 
     ''Kıbrıs, kardeş bir devlet olsa da kendi ayakları üzerine dikilmemiş, ülkeye hiç bir ekonomik katkı sağlamamıştır. Denktaş, görüşmelerden çekilmeden Bakanlar Kurulu'na bildirmeliydi. Denktaş'ın çıkışı sadece ekrana poz vermektir. Biz memleketin işçi ve yöneticileriyle işbirliği halinde yürüyoruz. Hiçbir zaman arkamızı dönüp gitmedik.'' Türkiye'deki verimliliğin azalmasında kimsenin kişisel olarak günahı bulunmadığını belirten Baydur, ''Bu beraber elele veremememizden kaynaklanıyor'' dedi. 
     Türkiye'ye yapılacak en büyük yatırımın işçi, işveren ve devlet işbirliği olacağını vurgulayan Baydur, ülkede ulusal rekabet ulusal verimlilik ve ulusal istihdam politikaların sağlanması gerektiğinin altını çizdi. 
     
     ''VERİMLİLİKTE KURUMSAL İŞBİRLİĞİ SAĞLANMALI'' 
     MPM Başkanı Bedirhan Çelik de MPM'nin çalışmaları hakkında bilgi verdi ve amaçlarının bilgi toplumu olma yolunda kararlı adımlar atmış olan kamu kuruluşları ile aradaki farkı kapatarak onları izleyen değil, e-kurum olma yolunda diğer kuruluşlara fark atan bir kuruluş olmak olduğunu söyledi. 
     Verimlilik alanındaki bilgi paylaşımı ve işbirliği yapmadaki ihmal edilmiş boşluğun kapatılması gerektiğini ifade eden Çelik, verimlilik bilincinin ve uygulamalarının Türkiye'de yaygınlaşması için özel ve kamu sektörü gözetmeksizin kurumsal işbirliğinin geliştirilmesi gerektiğini vurguladı. 
     MPM tarafından, ''illerde verimliliği arttırma projelerin''nin ilk defa bu faaliyet yılında 10 tane yapılmak üzere planlandığını bildiren Çelik, yabancı sermayenin önemine değindi. 
     MPM Başkanı Çelik, ''200 milyar dolarlık gayri safi milli gelir rakamı üzerinden, yılda toplam verimliliğimizi yüzde 2.5 oranında artırabilirsek, 5 milyar dolar, yüzde 5 oranında verimliliğimizi artırabilirsek 10 milyar dolarlık bir ilave kaynak sağlamış oluruz'' diye konuştu. 
     Türk-iş Genel Sekreteri Mustafa Kumlu da ulusal düzeyde verimlilik artışı sağlanmasının refaha ulaşmanın başlıca yolu olduğunu, bu kapsamda toplumu oluşturan her kesimin katkısının gerektiğini söyledi. 
     
</TEXT>
</DOC>
