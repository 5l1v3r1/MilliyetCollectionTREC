<DOC>
<DOCNO> 237844 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/06/son/sonsiy18.html </URL>
<DATE> 2004/05/06/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Elkatmış "Bush'un özür dilememesi çok büyük bir ayıp" 
</HEADLINE>
<TEXT>

     TBMM İnsan Haklarını İnceleme Komisyonu Başkanı Mehmet Elkatmış, uluslararası kuruluşların Irak'ta tutuklulara kötü muamele konusunda gerekli tepkiyi göstermediğini söyledi. 
     Elkatmış, Irak'ta tutuklulara kötü muameleyi görüşmek üzere toplanan Komisyon'un hazırladığı bildiriyi okuduktan sonra gazetecilerin sorularını yanıtladı. 
     Uluslararası kuruluşlar ve yabancı ülke parlamentolarıyla ilişkiye geçerek konu hakkında gerekli girişimlerde bulunacaklarını belirten Elkatmış, Irak'ta bugün ortaya çıkan olayların sadece bu ülkeyle sınırlı olmadığını, Guantanamo, Afganistan, Filistin ve başka ülkelerde de yaşadığını, bunların da ortaya çıkması ve sorumlularının cezalandırılması gerektiğini savundu. 
     Konu hakkında, ''gerekli işlemler yapılacak'' denmesinin yeterli olmadığını, bu söylemlerin ''yuvarlak laflar'' olduğunu ifade eden Elkatmış, uluslararası kuruluşların denetiminin sağlanması gerektiğini, ayrıca sorumlular hakkında Lahey'deki Uluslararası Ceza Divanı'na suç duyurusunda bulunmasının şart olduğunu vurguladı. Elkatmış, işgalin sonu ermemesi halinde benzeri olayların sürüp gideceğini ileri sürdü. 
     Elkatmış, uluslararası kuruluşların olaylar karşısında gerekli tepkiyi ve ilgiyi göstermediğini belirterek, yapılanların uluslararası sözleşmelerde ''insanlık suçu'' olarak tanımlandığını söyledi. Elkatmış, uluslararası kuruluşları harekete geçirmeye çalışacaklarını, Irak'ta inceleme heyetinin gönderilmesi kararı alınması halinde kendilerinin de bu heyet içinde yer alabileceklerini bildirdi. 
     
     ''TEZKERE KABUL EDİLSEYDİ...'' 
     Bir gazetecinin ''ABD Başkanı Bush'un özür dilememesini nasıl karşılıyorsunuz '' sorusuna Elkatmış, ''Çok büyük bir ayıp. Biz de özür dilediği şeklinde bir duyum aldık ama içeriğini de tam olarak bilmiyoruz. Özür dilemek de meseleyi halletmiyor. Irak'ta ve başka yerlerde neler yapıldığını önemsiyoruz. Hepsi soruşturulmalı ve sorumluları cezalandırılmalı'' dedi. 
     Elkatmış, ''Tezkere kabul edilseydi Türkiye de bu ayıba ortak mı olacaktı '' sorusuna, ''O ayrı bir konu... Belki Türk Ordusu gitmiş olsaydı, bunlar da yaşanmayacaktı. Çünkü Türk Ordusu'nun daha önce gittiği Kore, Somali, Kosova ve halen Bosna-Hersek'te böyle şeyler yaşanmadı'' dedi. 
     Bir gazetecinin, ''Türkiye-AB Dostluk Grubu üyeliğinden istifa etmeyi düşünüyor musunuz '' sorusuna karşılık da Elkatmış, ülkeler ve parlamentolar arasındaki işbirliğinin arttırılması gerektiğini, tüm ilişkileri koparmanın rasyonel olmayacağını söyledi. 
     Elkatmış, TBMM'nin olayı kınaması için girişimde bulunup bulunmayacakları sorusuna, kendilerinin Meclis'i temsil ettiğini, ve Komisyon'un çalışmalarının TBMM'yi de ilgilendirdiğini kaydetti. Elkatmış, ''Bizim bu girişimimiz de TBMM adınadır'' dedi. 
     Öte yandan Irak'taki işkence görüntüleri de www.mehmetelkatmis.com sitesine konuldu. 
     
</TEXT>
</DOC>
