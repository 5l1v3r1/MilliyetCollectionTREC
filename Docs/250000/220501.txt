<DOC>
<DOCNO> 220501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/07/son/soneko05.html </URL>
<DATE> 2004/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul, yatırımcı zirvesine ev sahipliği yapacak... 
</HEADLINE>
<TEXT>

     İstanbul, 15 Mart'ta Çırağan Palace Hotel Kempinski'de yapılacak Yatırımcı Danışma Konseyi Toplantısı ile dünyanın önde gelen şirketlerin yöneticilerine ev sahipliğine hazırlanıyor. 
     Edinilen bilgiye göre toplantının, Devlet Bakanı Ali Babacan koordinatörlüğünde 15 Mart'ta İstanbul Çırağan'da, Türkiye Sanayici ve İşadamları Derneği TÜSİAD , Yabancı Sermaye Derneği YASED , Türkiye Odalar ve Borsalar Birliği TOBB , Türkiye İhracatçılar Meclisi TİM gibi kuruluşlarının da işbirliğiyle gerçekleştirilmesi bekleniyor. 
     
     KATILIMCI KURUM VE ŞİRKETLER... 
     Toplantıya, Dünya Bankası Başkanı James Wolfensohn ile IMF İcra Direktörleri Kurulu Başkanı Horst Köhler'in yerine Köhler'in Almanya Cumhurbaşkanlığı adaylığı için istifa etmesi nedeniyle IMF Birinci Başkan Yardımcısı Anne Krueger'in, uluslararası ekonomi ve finans kuruluşları ile Uzakdoğu'dan, ABD'ye kadar, Fiat, Ford, Siemens, Tesco, Unilever, Lafarge, Nestle, Renault, Hyundai, Pirelli, Nortel, Networks, Arcelor, Citi Group, Metro, Bnp Paribas, Iscar gibi aralarında tanınmış isimlerin de bulunduğu dünyanın önde gelen yaklaşık 20 çok uluslu şirketinin CEO'larının da katılacağı belitriliyor. 
     
     BABACAN BASIN TOPLANTISI... 
     Öte yandan Devlet Bakanı Ali Babacan, 15 Mart 2004 tarihinde İstanbul'da yapılacak Yatırım Danışma Konseyi toplantısı öncesinde yarın, Hazine Müsteşarlığı'nda bir bilgilendirme toplantısı düzenleyecek. 
     
     TOPLANTIDA İŞLENECEK KONULAR... 
     Hükümet yetkilileri ile Türk özel sektör kuruluşlarının, Türkiye'de yatırım ortamına ilişkin gelişmeleri anlatacağı toplantının amacı ise ''Türkiye'nin yabancı sermaye stratejisi konusunda kalan eksikliklerin, bu işin içerisinde olan insanların bakış açısıyla ortaya koymak, onların Türkiye'den beklentilerini dinlemek ve tavsiyelerini almak, bunun sonucunda alınması gerekli ilave tedbirler belirlemek'' olarak gösteriliyor. 
     Toplantıda, Türkiye'deki özelleştirme sürecinin hızlandığı, Yatırım Ortamını İyileştirme Koordinasyon Kurulu toplantılarının gerçekleştirildiği, enflasyon muhasebesi uygulamasının getirildiği, yabancı sermayeyi engelleyici hükümler ile Türkiye'nin uluslararası taahhütleriyle bağdaşmayacak maddelerin kaldırılmaya başlandığı, vergi teşvikleri, serbest bölgeler, azaltılmış bürokratik işlemler gibi unsurların yanı sıra Türkiye'de, ekonomik ve siyasi yönden istikrarlı, dinamik bir pazarın mevcut olduğu vurgulanacak. 
     Toplantıda, enflasyonun tek hanelere doğru gerileme sürecinde olan Türkiye'nin, Çin'le birlikte dünyanın en hızlı büyüyen ülkeleri arasında yer aldığı ve ekonomik büyüme performansı açısından Ekonomik İşbirliği ve Kalkınma Teşkilatı OECD ülkeleri arasında ilk sıraya yerleştiği de kaydedilecek. 
     2003'de yürürlüğe giren ''Doğrudan Yabancı Yatırımlar Kanunu'' ile yatırım ortamının iyileştirilmesine dönük olarak ''reform programı'' kapsamında kurulan birimlerden de bahsedileceği toplantıda, ''Yatırım Promosyon Ajansı''nın kurulmasına yönelik çalışmalara da değinilecek. 
     Kişi başına milli gelirin 1,500 doların altındaki 36 il için Teşvik Yasası çıkarıldığı, bu yasanın yerli ve yabancı sermayeye aynı haklar getirdiğinin de altı çizilecek olan toplantıda, nitelikli ama göreceli olarak ucuz işgücü ve bölgesel bir lojistik terminal olma kapasitesi bulunan Türkiye'nin, eşsiz coğrafi konumu sayesinde yeni ve gelişime açık pazarlara açılmak isteyen yatırımcılara geniş perspektifler sunduğu da vurgulanacak. 
     
</TEXT>
</DOC>
