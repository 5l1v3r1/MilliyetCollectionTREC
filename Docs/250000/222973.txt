<DOC>
<DOCNO> 222973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/17/siyaset/siy02.html </URL>
<DATE> 2004/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
'84 yıllık karanlığa' uyarı 
</HEADLINE>
<TEXT>

   Yargıtay Başsavcılığı, AKP'ye, Niğde İlçe Teşkilatı'nın minibüsündeki "İktidarla el ele 84 yıllık karanlığa son" yazısı için disiplin işlemi yapılıp yapılmadığını sordu 
      ANKARA Milliyet 

   
   Yargıtay Başsavcılığı, AKP'ye bir yazı göndererek, Niğde Ulukışla İlçe Teşkilatı'nın seçim minibüsünde yer alan "İktidarla el ele 84 yıllık karanlığa son" şeklindeki yazı nedeniyle, sorumlular hakkında disiplin işlemi yapılıp yapılmadığını sordu. Başsavcılık, işlem yapılmışsa, akıbeti konusunda hemen "ivedi" bilgi verilmesini istedi. Bunun üzerine AKP yönetimi, parti içi soruşturma açtı. 
   Haberleri ihbar kabul eden başsavcılık, resen başlattığı inceleme kapsamında Ulukışla Başsavcılığı'ndan bilgi aldı. AKP Ulukışla İlçe Örgütü'nün seçim aracı olarak kullandığı 51 KH 132 plakalı minibüsün üzerinde, "İktidarla el ele 84 yıllık karanlığa son" yazısı yer almıştı. CHP'li Orhan Eraslan, yazı nedeniyle savcılığa suç duyurusunda bulunmuştu. Minibüsteki yazının Cumhuriyet rejimine değil, "Ulukışla'nın ilçe olduğu tarihe" atıfta bulunduğunu savunan AKP Genel Başkan Yardımcısı Murat Mercan, dün yaptığı açıklamada, gereken işlemlerin yapılacağını kaydetti. Mercan, 13 Mart 2004'te Niğde İl Başkanlığı'na yazı yazılarak, "Haberlere konu olan araçta böyle bir ibare kullanılıp kullanılmadığının, kullanılmışsa yazıyı yazan ve kullanan kişinin parti üyesi veya yönetim kurulu üyesi olup olmadığının" sorulduğunu kaydetti. Mercan, rapora göre gerekli işlemleri yapacağını bildirdi. AKP Tüzüğü'ne göre Siyasi Partiler Yasası'nın, "millet egemenliğine aykırı eylemlerde bulunanlarla" ilgili maddesine aykırılık gösterenler hakkında "ihraç" işlemi yapılması gerekiyor. İhraç etmemesi halinde, başsavcılığın, AKP'ye ikinci bir yazı göndererek, 30 gün içerisinde gerekli işlemin yapılmasını isteyebileceği belirtildi. 30 gün içinde bu istek yerine getirilmezse başsavcılık, Hazine yardımının kesilmesi istemiyle Anayasa Mahkemesi'ne başvurabilecek. 
   
   
</TEXT>
</DOC>
