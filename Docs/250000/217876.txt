<DOC>
<DOCNO> 217876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/26/siyaset/siy20.html </URL>
<DATE> 2004/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Politika turu 
</HEADLINE>
<TEXT>

   
   Diski kayan Derviş'ten seçim gezilerine mola 
   CHP lideri Deniz Baykal ve milletvekilleri seçim gezilerine başlarken, Genel Başkan Yardımcısı Kemal Derviş'in partide görünmemesi dedikodulara neden oldu. Ancak Derviş'in disk kayması nedeniyle dinlendiği ortaya çıktı. Ankara'da yalnız yaşayan Derviş, sağlık sorunu nedeniyle İstanbul'a, eşi Catherine Derviş'in yanına gitti. Kronik astım rahatsızlığı nedeniyle Ankara'da yaşayamayan Catherine Derviş, eşiyle yakından ilgileniyor. Derviş'in iyileşir iyileşmez, seçim gezilerine katılacağı kaydedildi. 
   
   Yalçınbayır'dan teklif Seçilemeyen dönmesin 
   AKP Bursa Milletvekili Ertuğrul Yalçınbayır, milletvekili ve mahalli idareler genel ve ara seçimlerde aday veya aday adayı olan devlet memurları ve diğer kamu görevlilerinin adaylığı veya seçimi kaybetmeleri halinde eski görevlerine dönmemeleri ya da başka bir kuruma atanmamaları için kanun teklifi verdi. 
   Yalçınbayır, teklifin gerekçesinde, aday olan kişilerin siyasi düşüncelerini açıkça deklare ettiklerini ve seçilememeleri durumunda görevlerine döndüklerinde siyasi mülahazayla hareket edeceklerine dair yaygın kanaat bulunduğunu kaydetti. 
   
   'Sol ittifak'ta 'Diyarbakır' çatlağı 
   SHP, DEHAP, EMEP, ÖDP, Özgür Parti ve SDP'nin seçimlerde ortak hareket etme kararına rağmen, Diyarbakır Büyükşehir Belediye Başkanı Feridun Çelik'in Diyarbakır'dan bağımsız adaylığını koyması, sol ittifakta sıkıntıya neden oldu. DEHAP tabanında yaşanacak bölünme ihtimali, AKP'nin aradan sıyrılarak birinci çıkma endişesi yaratırken, DEHAP Genel Başkanı Tuncer Bakırhan, Çelik'e sert tepki gösterdi. DEHAP Genel Başkanı Tuncer Bakırhan, "Halkımız kişisel rant ve çıkar peşinde koşarak demokratik birliğimizi bozmaya yönelik çaba içinde olanlara gereken yanıtı verecektir" dedi. Sol ittifak, Diyarbakır adayı olarak Osman Baydemir'i aday göstermişti. Çelik'in de adaylığını açıklamasının ardından gözler Diyarbakır'daki çekişmeye çevrildi. 
   
   CHP itirazına ret 
   Yüksek Seçim Kurulu YSK , CHP'nin, Eskişehir büyükşehir belediye başkanlığı, merkez ilçe ve bağlı belde belediye başkanlıklarına ilişkin aday listelerini süresinde teslim edememesiyle başlayan tartışmaya son noktayı koyarak, saat 17.00'den sonra verilen listelerin işleme konulmayacağını kararlaştırdı. Eskişehir İl Seçim Kurulu, CHP'nin dün yaptığı başvuruyu da kabul etmedi. Bunun üzerine CHP'liler, YSK'ya başvurdu. YSK ise dün yaptığı toplantıda oybirliğiyle aldığı kararda, 17.00'den sonra verilen aday listelerinin il ve ilçe seçim kurullarınca işleme konulmayacağını vurguladı. 
   
   ANAP 35 ilde var 
   ANAP yönetimi 'aday azlığı' nedeniyle listeleri kamuoyu ile paylaşamadı. Yetkililer, dün akşam saatlerine kadar sayı konusunda net bilgi vermediler. Genel başkan yardımcılarından Cengiz Altınkaya, aday sayısının 450 olduğunu söylerken, Genel Başkan Yardımcısı Halil İbrahim Özsoy dün, 650 civarında adaylarının bulunduğunu ifade etti. Dün akşam saatlerinde aday çıkan illerin sayısının 35 olduğu görüldü. Kayseri, Samsun gibi büyükşehirlerde başkan adayı bile bulunamadı. Partinin belirleyebildiği adayların sayısı 1999 seçimlerinde kazanılan 768 belediye başkanlığını bile bulmadı. 
   
   Türk El Kaidecilere müebbet hapis istendi 
   İstanbul'da yaklaşık 3 ay önce gerçekleşen dört ayrı bombalı saldırıya ilişkin yakalanan 50'si tutuklu 69 sanık hakkında dava açıldı. DGM Cumhuriyet Başsavcılığı, sanıklardan 5'inin müebbet hapse, 64'ünün de 22.5 yıla kadar ağır hapis cezalarına çarptırılmalarını istedi. El - Kaide'nin Türkiye oluşumunun sorumlularından oldukları belirtilen ve halen yakalanamayan Habip Aktaş, Gürcan Baç ve Azad Ekinci'nin de aralarında bulunduğu 9 sanığın dosyası ise yakalanamadıkları gerekçesiyle ayrıldı. 
   
   Yargıtay'dan baz istasyonuna hayır 
   YargItay, Türk Telekom binasında bulunan baz istasyonlarının kaldırılması kararını onadı. Kararda, Yargıtay'da son 3 - 4 yılda 5 kişinin kanser nedeniyle yaşamını yitirdiğine dikkat çekildi. Kendisi de kanser hastası olan Yargıtay çalışanı Zehra Tolunay'ın, 2 baz istasyonunun kaldırılması için açtığı davada, mahkeme "kaldırılması" kararı verdi. Davalıların temyizi üzerine dosya Yargıtay'a geldi. Yargıtay 4. Hukuk Dairesi de, kararı onadı. Kararda, "Hiçbir hizmet insan yaşamı kadar öncelik ve önem taşımaz" denildi. Kararda, başka bir yerde kurulacak baz istasyonuyla aynı hizmetin sağlanabileceği kaydedildi. 
   
   Sezer, Akbulut'un yerine Güzel'i atadı 
   CumhurbaŞkanI Ahmet Necdet Sezer, Anayasa Mahkemesi yedek üyeliği görevinden yaş haddinden emekliye ayrılan Samia Akbulut'un yerine Yargıtay üyesi Ali Güzel'i seçti. Yapılan açıklamada, Sezer'in Anayasa Mahkemesi yedek üyeliğine, gösterilen 3 aday arasından Güzel'i seçtiği bildirildi. Yargıtay Genel Kurulu'nda yapılan seçimler sonucu 2. Ceza Dairesi üyesi Ali Güzel, 5. Ceza Dairesi Üyesi İsmail Seçer ve 7. Ceza Dairesi Üyesi Muvaffak Tatar aday olarak belirlenmişti. Güzel, İstanbul H kimliği ve Bakırköy Ağır Ceza Mahkemesi Başkanlığı görevlerinde bulunmuştu. 
   
   
   
</TEXT>
</DOC>
