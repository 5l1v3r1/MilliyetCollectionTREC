<DOC>
<DOCNO> 229058 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/06/son/sontur20.html </URL>
<DATE> 2004/04/06/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
TÜBİTAK MAM Başkanı Prof. Görür istifa etti 
</HEADLINE>
<TEXT>

     TÜBİTAK Marmara Araştırma Merkezi MAM Başkanı Prof. Dr. Naci Görür, görevinden istifa etti. 
     Prof. Dr. Görür, yaptığı yazılı açıklamada, MAM'ın yönetim ve işleyiş, üretim bakımından TÜBİTAK'ın en başarılı birimlerinden biri olduğunu belirterek, son 4 yılda kurumun yaptığı atılım, gerçekleştirdiği hedefler, paydaşları ve kamuoyu önünde kazandığı itibarın bunun açık kanıtı olduğunu belirtti. 
     "Kurumun, TÜBİTAK'daki son yönetim değişikliğinden sonra sürekli olarak ihmal edildiği ve geri plana itildiğini" ileri süren Prof. Dr. Görür, açıklamasında şunları kaydetti 
     "Kurumun Dünya Bankası, yeniden yapılanma, eğitim, kurs, yurtdışı alımları, yurtdışı seyahatleri, AB 6. Çerçeve Programı, Teknoloji Serbest Bölgesi, Teknoloji Geliştirme Bölgesi, üniversite ilişkileri, benzeri proje ve faaliyetleri büyük ölçüde aksamış, hatta durma noktasına gelmiştir. Ülkemizde, sivil ve savunma sanayiinde önemli bir yere sahip olan böyle bir kuruluşun bu hale düşürülmesi üzücü, bir o kadar da düşündürücüdür. 
     Bugüne kadar başarı ile yönettiğimi düşündüğüm MAM'ın durumunu içime sindiremediğim ve yapılanların sorumluluğuna ortak olmayı istemediğim için merkez başkanlığı görevimden 6 Nisan 2004 tarihi itibariyle istifa ediyorum." 
     
</TEXT>
</DOC>
