<DOC>
<DOCNO> 223667 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/19/yazar/uras.html </URL>
<DATE> 2004/03/19/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Belediyeler Hazine'ye 11.5 katrilyon borçlu 2.2 milyar dolar da dış borçları var 
</HEADLINE>
<TEXT>

   
   Belediyelerimizin Hazine'ye 11.5 katrilyon lira borçları var. Hazine garantili açık anlatımıyla ödemediklerinde Hazine'nin ödeyeceği dış borçlarının toplamı ise 2.2 milyar dolar. 
   Belediyelerimizin Hazine'ye olan 11.5 katrilyon liralık borçlarının 6 katrilyon liralık bölümü vadesi geldiği halde ödenemeyen borçlar. 
   Levent Akbay'ın Dünya'da yayımlanan yazısında verdiği rakamlara göre, belediyelerimiz yurtdışında Hazine garantisiyle aldıkları döviz kredilerini ödeyemediklerinde, Hazine Türkiye'nin kredi itibarını kurtarmak için bunları tıkır tıkır ödüyor. Bugüne kadar belediyelerin aldığı fakat Hazine'nin ödemek zorunda kaldığı dış kredilerin tutarı 5.1 milyar dolara ulaştı. 
   Gene Levent Akbay'ın verdiği rakamlardan öğrendiğimize göre belediyeler 1997 yılından bu yana borçları için sadece 1.6 katrilyon liralık ödeme yapabildi. Bu da Maliye Bakanlığı ile İller Bankası'nın belediyelere yapacağı ödemelerden kesinti ile gerçekleştirildi. 
   Dış borç yükünde Adana Büyükşehir Belediyesi, 333 milyon dolar ile ilk sırada. Hazine garantili borçta ise ilk sırada İzmit Büyükşehir Belediyesi 3.3 katrilyon lira borç ile yer alıyor. 
   Belediyelerin bu iç ve dış borçları ödeyebilmeleri imk nsız. Sonunda bu borçların tamamı Hazine'nin yani halkın üzerinde kalacak. Bu ise çok büyük bir haksızlığa neden olacak. 
   Ankara'da, İzmir'de, İstanbul'da, Adana'da, Bursa'da belediye başkanlarının döşediği kaldırım taşlarının parası, Van'da, Kars'ta, Şırnak'ta yaşayanların cebinden çıkacak. 
   Bugün bunları neden yazıyorum Çünkü gezip dolaştığım şehirlerde seçime girecek AKP adaylarının hemen hepsi "Arkamızda AKP hükümeti var. AKP adayını belediye başkanı seçerseniz, AKP hükümeti bu belediyeye para akıtacak..." şeklinde vaatte bulunuyor. AKP yöneticileri, "Bizim adayı seçin de şehrinizi abad edelim" diyor... 
   Rakamlar gösteriyor... Belediyeler Hazine'ye bugüne kadar büyük yük getirmiş. Bu yükün taşınması bile imk nsız... AKP, "belediyelere para akıtma konusundaki" vaadini tutar ise Hazine çökecek, "vaadini tutamaz ise" itibarı yok olacak... Ne olacağını zaman gösterecek. 
   
      
   
      
   
</TEXT>
</DOC>
