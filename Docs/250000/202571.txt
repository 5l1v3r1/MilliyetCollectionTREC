<DOC>
<DOCNO> 202571 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/16/son/sontur26.html </URL>
<DATE> 2003/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam için ''adam gibi adam'' demişti... 
</HEADLINE>
<TEXT>

     ANKARA Milliyet 

350 kişilik işadamı heyetiyle geçtiğimiz ocak ayında Irak'a giderek Saddam Hüseyin'le görüşen ve "Saddam Hüseyin adam gibi adam" yorumunu yapan Devlet Bakanı Kürşad Tüzmen, devrik liderin yakalanmasıyla ilgili olarak, "Bunun kararını tarih verecek. Devlet adamlığı ile duyguları karıştırmamak gerek" dedi. 
     Ulaştırma Bakanlığı, Gümrük Müsteşarlığı ve Uluslararası Nakliyeciler Birliği UND arasında "Ulaş-Net-Gümsis" projesi imza törenine katılan Tüzmen, Saddam'ın yapacağı açıklamaların bilgi eksikliğini gidererek belirleyici olacağını söyledi. Tüzmen, Saddam Hüseyin'in perişan halini ve yakalanmasını nasıl değerlendirdiğinin sorulması üzerine, şunları kaydetti 
     "Devlet adamlığı vasfını, duygularınızı ve kendi içinde bulunduğunuz durumu ciddi bir şekilde ayırmanız gerekir. Orada kendi kişisel duygularınız önemli olmaz. Ona göre bakarsınız. Çünkü, dünya siyasetinde o şekilde davranmak zorundasınız. Çok çeşitli yorumlar yapılıyor. Bence yorum yapmak için daha erken. Bu tarihe mal olmuş bir konu. 
     Bunun kararını tarih verecek. Önümüzdeki dönemde açıklamalar yapıldıkça göreceksiniz. Ona göre birtakım değişik yönlendirmeler ve yorumlar olacaktır. Bilgi eksikliği henüz tamamlanmadı. Saddam Hüseyin'in açıklamalarına göre yönlenecektir. Biz de kendi bilgilerimizi bu açıklamalara göre değerlendiririz. Görüntüler ortada. Ben yorum yapmam. Yorumu tarih yapacak." 

     
</TEXT>
</DOC>
