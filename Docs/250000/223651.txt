<DOC>
<DOCNO> 223651 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/19/yazar/altan.html </URL>
<DATE> 2004/03/19/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
"Evrensel değişim" dost mudur, düşman mıdır 
</HEADLINE>
<TEXT>

   
   NEREDEYSE yeryüzünü birtakım politik yanardağların lavları kaplamada... 
   İspanya'da, iktidarı değiştiren kanlı patlamalar Bağdat'ta gitgide kreşendo çeken bombalı, füzeli korkunç yangınlar Suriye'de ölümcül Kürt - Arap çatışmaları Gürcistan'da Acaristan'la tanklı toplu sınırsal gerilimler Kosova'da Arnavut - Sırp toslaşmalarının yakmalı yıkmalı ölüm bilançoları... 
   İsrail - Filistin ortak tenceresinin ise, fokur fokur kaynayıp durması, sürüp gitmede... 
   
   Ölen, öldüren, yanan, yakılan, yakan lav ırmakları politik yanardağların... 
   Biraz tuhaf ama her zaman da böyle oldu. Akıl almaz cehennemler yarata yarata değişiyor çağlar... 
   Dünkü Milliyet'te Doğan Heper'in, yazısına attığı "28 Mart'tan sonra tufan" başlığı, değişik çağrışımlar yaptı bendenizde... 
   Sanki 18. yüzyıldan bir panjur açıldı tarihsel bir geçmişe... 
   Sanki karşımda, tahtında 60 yıl süreyle oturmuş olan Fransa Kralı 15. Louis vardı ve burnuma doğru parmağını kaldırmış 
   - Benden sonra tufan, diyordu. 
   
   15. Louis'nin saltanat dönemi, bizde 4 padişahınkini birden kapsar 3. Ahmet'inkini, I. Mahmut'unkini, 3. Osman'ınkini, 3. Mustafa'nınkini... 
   Neden acaba 15. Louis 
   - Benden sonra tufan, diyordu ki 
   
   Aynı dönemde Montesquieu, "Yasaların Ruhu"nu, "Roma İmparatorluğu'nun ihtişamı ve çöküşü üstünde düşünceler"i yazarsa Jean - Jacques Rousseau, "İnsanlar arasındaki eşitsizliğin kökeni ve temeli"ni, "Toplumsal antlaşma"yı yazarsa Voltaire de, mevcut düzendeki mahkemelerde haksız suçlanmış insanları savunmaya başlarsa artık bir şeylerin değişmekte olduğunu sezmez ve belki de biraz omuz silkerek 
   - Benden sonra tufan, demez misiniz 
   
   Acaba o sıralarda Türkiye'de neler oluyordu 
   Merak edenler inceleyebilirler. Böylece "onlar - biz" ayrımının, ne kadar sakat bir ayırım olduğunu ve değişim tayfunlarının "onlar - biz" ayrımına, hiç mi hiç kulak asmadığını da görürler... 
   
   1789 yılında Montgolfier kardeşler, ısıtılmış havayla uçan ilk balonu icat ederek, uçtuklarında 16. Louis şöyle demişti 
   - İstikbal göklerdedir. 
   Bitmeyen bir değişimler filmi olan "gelecek", sade gökleri değil aynı zamanda Fransız İhtilali'yle, 16. Louis'nin de kafasını gövdesinden ayıracak olan, giyotini içeriyordu. 
   
   Evet, acaba aynı dönemlerde Türkiye'de neler oluyordu Evrensel değişimler hiç mi etkilemiyordu İstanbul'u 
   Etkilemez olur mu 
   Sadece o dönemin akıldaneleri, evrensel değişimin dinamiklerinden habersiz değişimlerle ortaya çıkan yeni yönetim ve yaşam modellerini, - üretimdeki değişimlerle hiç ilgilenmeden - taklit etmeye özeniyorlardı. 
   Değişmekte olan dünyaya, parasal açılardan da bakmak, akıllarının ucundan bile geçmiyordu. 
   Ve çalkantılar iyice sallamaya başlıyordu İstanbul'u da... 
   
   Bugün de, hızı büsbütün artan değişimlerin cehennemleriyle lavları çıkmakta ön plana... 
   Son 3 yüz yıldaki evrensel değişimlerin, Türkiye'yi de içine alan kıyaslamalı bir tablosu ne henüz siyasal partilerimizde bir merak uyandırıyor, ne de "sivil - asker" bürokrat kadrolarımızda... 
   
   Sultan Abdülaziz dönemlerinde "milli" olmak, "hain" olmakla eşdeğer gibiydi. 
   Bugün de "milli" olmak yerine, küresel değişimlere "evrensel pencerelerden" bakmak evrensel değişimlere ayak uydurmayı önermek, yine az çok suçlanmada... 
   Sanki eski dönemlerdeki "önemliler"in körlüğü, bugünün "statükocu"larına da bulaşmış durumda... 
   Belki de içlerinden 
   - Ben bugünkü keyfime bakarım, benden sonra tufan olsa da, bana ne, demekteler... 
   
   Bir geminin alt katlarındaki bir kamara lombozundan dışarı bakıldığında, sürekli hep aynı deniz görünüyormuş gibi gelir insana. Oysa görünen deniz, aynı deniz değildir. Gemi, hızla okyanusu geçmektedir. 
   
   Neden tarihsel bir saydamlıktan bu kadar korkuluyor anlamak zor. 
   Örneğin Çanakkale Zaferi'nin 89. yıldönümü kutlanırken ne Çanakkale savaşlarının başkomutanı olan Liman von Sanders'den söz ediliyor ne Mustafa Kemal'in o savaşlara yarbay rütbesiyle 3 ay katılıp, albay rütbesine terfi ettiğinden... 
   
   Saydamlıktan korkmak da siyasal propagandaları, bilimsel gerçeklere karşı yeğlemek de Çanakkale savaşlarından sonra imzalanan "Mondros Mütarekesi" benzeri, çağa karşı bir yenilgi göstergesidir. 
   Ve bu tür saklanan yenilgilerin en büyük kanıtı da, "Türklerin yaşam kalitesi" açısından, Portekiz'in 71 basamak altında kalmış olmasıdır. 
   
   Enseyi karartmayın. "Evrensel değişim" düşman değil, dosttur. İnsanlık kötüye gitmez. Türkiye de gitmez. Patlayan politik volkanlar ve lavlar, değişimlere ayak uydurmasını beceremeyenleri yakar... 
   
      
   
</TEXT>
</DOC>
