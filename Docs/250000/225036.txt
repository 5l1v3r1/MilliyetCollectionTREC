<DOC>
<DOCNO> 225036 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/24/spor/spo07.html </URL>
<DATE> 2004/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
'Milli bir davamız var' 
</HEADLINE>
<TEXT>

   Yanal, milli takım için yapılan dedikoduları pas geçti, şu an zaten bir davanın peşinde koştuklarını, bugün için milli takımın Gençlerbirliği olduğunu söyledi 
      CEMAL ERSEN 

   
   Tura uçtular 
   ŞENOL Güneş'in bırakmasının ardından adı Milli Takım Teknik Direktörlüğü için geçen Gençlerbirliği'nin teknik patronu Ersun Yanal, "Şu an zaten milli bir davanın peşindeyiz. Bugün için milli takım Gençlerbirliği. Çünkü Türkiye'yi temsil ediyoruz" diyerek, Valencia maçı öncesinde dedikodulara son vermek istedi. Tek düşüncelerinin İspanya'da turu geçmek olduğunu vurgulayan Yanal, yeni bir zafer için yola çıktıklarını ifade etti. THY personelinin Esenboğa Havalimanı'ndaki kokteyli de Kırmızı - Siyahlılar'a moral verdi. 
   
   Cavcav'dan eleştiri 
   GENÇLERBİRLİĞİ Başkanı İlhan Cavcav da Yanal'ın milli takım adayları arasında bulunmasına tepki gösterdi, "Şu an bu mümkün değil. Ancak sezon sonunda düşünebiliriz" dedi. Şu an böyle bir durumun gündeme getirilmesinin takımına yapılan en büyük kötülük olduğunu vurgulayan Cavcav, Şenol Güneş'in gönderilme tarzını da eleştirdi, şunları söyledi "Tarihteki en büyük başarıyı yaşatan bir teknik adamın görevinden bu şekilde ayrılması son derece düşündürücü" 
   
   Hakem Temmink    UEFA Kupası 4. tur rövanşında Gençlerbirliği'nin, İspanya'nın Valencia takımıyla rakip sahada yarın oynayacağı maçı Hollandalı Rene Temmink yönetecek. 2.03'lük boyuyla adeta bir basketbolcuyu andıran 44 yaşındaki Temmink, daha önce Galatasaray'ın 2000 yılında Strum Graz'a 3 - 0 ve 2001'de Barcelona'ya 1 - 0 yenildiği maçlarda da düdük çaldı. Hollandalı hakemin yardımcılıklarını ise Jaap Pool ile Eugene Theelen yapacak. 
   
   Mektuplu motivasyon    KIRMIZI - Siyahlılar, Valencia maçına "Kamuran ana"nın duygu dolu mektubuyla motive oluyor. 55 yaşında Alanyalı Kamuran Bebek'in Parma maçından sonra yazdığı, "Sizlere kurban olayım. Maçınızı izlerken dualar okudum. Allahım, Allahım ne olur güç ver diyerek sonuna kadar yüreğim ayaklarınızın altında gezindi inanın" satırlarını futbolculara dağıtan yöneticiler, bunun oyuncular için en iyi konsantrasyon olacağını ifade etti. 
   
   
   
</TEXT>
</DOC>
