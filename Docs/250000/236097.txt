<DOC>
<DOCNO> 236097 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/30/spor/ysenay.html </URL>
<DATE> 2004/04/30/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
Fil sürüleri 
</HEADLINE>
<TEXT>



Beşiktaş'taki olaylar bitmek bilmiyor... Genç adamlardan oluşmuş yönetici kadroyu "çekemeyenler" kırk türlü entrikaya girip, sonunda istifa noktasına getirdiler Kartal için canla başla çalışan gepegenç insanları... 
Biz Türkler niçin böyleyiz Tanrım Kıskançlık ve egoizm iliklerimize işlemiş sanki... Siyasetçisinden iş çevrelerine, hatta mahalledeki komşuluklar dahi bir kıskanma kazanı içinde fokurduyor adeta... Beşiktaş geçen yıl çok görkemli bir 100. yıl yaşayıp, peri masalı gibi günler, haftalar, aylar yaşamış kimin umrunda... Bu yıl ilk yarının en iyi yarışan ve gece gündüz oynadığı futbol konuşulan ekip Beşiktaş değil mi yahu Eee, sonra ne oldu... Devre arası aradaki puan farkının tatlı rüyalarına kapılan Lucescu efendi, kısa dinlenme sonrası kesif bir çalışma devresine girip, ikinci yarıda tarihi bir puan farkı yaratmaya soyunacağına, Bükreş'te uzun süre yan geldi yattı... Teknik yönetim de ilk yarı rehaveti içinde uyuklayıp, Lucescu'ya "ne oluyor arkadaş" diye çıkışamadı... Sonrası bilinen Samsun maçı rezaleti ve alt üst olan soyunma odası dengelerinin bir türlü toparlanamaması... 
Peki anladık, bunlar hiç hoş değil Kara Kartal gelenekleri açısından... Ama bu teknik bunalımın direkt muhatabı asla Serdar Bilgili, Hüsnü Güreli ve kıymetli yönetici arkadaşlar değil ki... Öyleyse o küfürler niye, o tahammülü imkansız hakaretler ne için Senin sahana misafir gelmiş bir takımın başkanı ve çevresi dahil, hepsine yapılan ayıptan öte çirkinlikler hiç yakıştı mı Beşiktaş'ın yarım asırdır izlediğimiz saygın geleneklerine Bay küfürbazlar, hem ne oldu yahu, tam bir asırdır birbirleriyle yarışıp, kimisinde kazanan, kimisinde kaybeden "ebedi dostlar" dan Fenerbahçe'ye yenilmek bu kadar mı ağır geldi sizlere yani Daha geçen sezon Fenerbahçe'yi Kadıköy'de devirip, karşı sahile alkışlarla uğurlanan sizler değil misiniz Ne oldu şimdi Züccaciye mağazasına dalıp, içerisini tarumar eden fil sürüleri gibi dağıttınız Beşiktaş'ın manevi değerlerini... 
Şimdilerde "timsahın gözyaşları" filmini ekrana getirircesine, "yönetim kalsın" sloganları atıyorsunuz... Onurları tamir edilmezcesine kırılmış, aileleri incinmiş bu insanlar o nefret duygularından arınıp, geriye dönerler mi hiç Şimdi yapılacak iş, yine saygın bir ekibe Kartal'ı hemen teslim edip, yönetim ve soyunma odasını yeniden düzenlemektir... Lucescu için tek laf etmem ben... Çünkü o, faşist Çavuşesku ile Türkiye'deki demokrasiyi birbirine karıştırdığı günden beri uçup gitti zaten benim kalbimden... Alın Samet Aybaba gibi bir Beşiktaş sevdalısını, teslim edin ona soyunma odası anahtarlarını, bakın Kartal'ın yaraları ne kadar da çabuk sarıp, sarmalanacak ve hiç şüphesiz mutlu günler yeniden doğacaktır. 


</TEXT>
</DOC>
