<DOC>
<DOCNO> 232996 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/guncel/gun02.html </URL>
<DATE> 2004/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Şili Savunma Bakanı Bachelet Milliyet'e konuştu 
</HEADLINE>
<TEXT>
   'Darbe dönemiyle hesaplaşacağız' 
   General babası, 1973'te Pinochet tarafından işkenceyle öldürülen Şili'nin kadın Savunma Bakanı Bachelet, kendisinin de mağdur olduğu darbe döneminin tamamıyla günışığına çıkarılması için yasa hazırlığı içinde... 
      UTKU ÇAKIRÖZER Ankara 
   
   General olan babası Alberto Bachelet, Şili'de 1973 askeri darbesinde Pinochet tarafından işkenceyle öldürülen Şili'nin kadın Savunma Bakanı Michelle Bachelet, kendisinin de mağdur olduğu 30 yıl önceki dönemin tamamıyla günışığına çıkarılması ve kurbanların aileleriyle, işkence görenlere tazminat ödenmesini sağlayacak bir yasa hazırlığı içinde olduklarını açıkladı. Bachelet, "Dünsüz yarın olamaz. İyi bir gelecek için geçmişimizle tüm sorunlarımızı çözmeliyiz" dedi. Askeri darbeleriyle ünlü Latin Amerika'nın ve Şili'nin ilk ve tek kadın Savunma Bakanı olan Bachelet, iki günlük resmi ziyaret için geldiği Ankara'da, Milliyet'e konuştu. 
   Bachelet, şu değerlendirmede bulundu 
   DARBE YILLARI Babam hava kuvvetlerinde generaldi ve Pinochet'nin darbesine karşı çıktığı için yapılan işkencelere dayanamayıp hapiste öldü. 30 yıl önce sorsaydınız, 'Savunma bakanı olacağım' diyemezdim. Çok acı çektim. Ufak bir şehirde doktor olacaktım. Ama sonra birinci motivasyonum, aynı trajediyi bir daha yaşamamak oldu. 
   MAĞDURLARA TAZMİNAT Askeri dönemde insan haklarını savunan bir dernekte doktorluk yaptım. Ben de bir kurban yakınıyım. Şimdi de Savunma Bakanı olarak o dönemi sorgulayan hareketleri destekliyorum. Parlamentoya 'Dünsüz yarın olmaz' sloganıyla bir tasarı sunduk. Darbe döneminin kapsamlı olarak gün yüzüne çıkarılıp incelenmesini, ölenlerin, kayıpların yakınlarına ve işkence görenlere tazminat ödenmesini sağlayacağız. 
   ANA OKULUNDA DEMOKRASİ Bir daha aynı şeyleri yaşamamak için siyasi, ekonomik ve sosyal bir mutabakat oluşturmak gerekli. Ana okulundan başlayarak demokrasi eğitimi vereceğiz. 
   
   Darbe sırasında üniversiteliydi 
   Şili'nin sosyalist hükümetinin Savunma Bakanlığı'nı iki yıldır sürdüren Bachelet, 1973'te General Pinochet'nin iktidarı ele geçirdiği darbe sırasında üniversite öğrencisiydi. Hava kuvvetleri generali olan babası Alberto Bachelet, hapse atılıp gördüğü işkenceler sonunda hayatını kaybederken, Bachelet de annesiyle birlikte işkence gördü. 5 yıllık sürgünden sonra ülkesine dönen Bachelet, 2000'de Sağlık Bakanı, iki yıl sonra da ülkesinin ve Latin Amerika'nın ilk kadın Savunma Bakanı unvanıyla bugünkü koltuğuna oturdu. Şili'nin en sevilen politikacıları arasında yer alan Bachelet, bakan olur olmaz verdiği ilk röportajda, "Babam yaşasaydı, benimle gurur duyardı" dedi. 
   
   
   
</TEXT>
</DOC>
