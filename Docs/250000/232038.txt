<DOC>
<DOCNO> 232038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/16/son/sonsiy03.html </URL>
<DATE> 2004/04/16/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
CHP'de parti dışı muhalefetten Derviş'e destek... 
</HEADLINE>
<TEXT>

     CHP'de parti dışından muhalefeti sürdüren "Anadolu Hareketi"nin yeni sözcüsü Adıyaman eski Milletvekili Celal Topkan, Kemal Derviş ile aynı düşüncede olduklarını bildirdi. 
     CHP'de parti dışından muhalefeti sürdüren "Anadolu Hareketi"nin sözcülüğü, Edirne Milletvekili Erdal Kalkan'dan, eski Adıyaman Milletvekili Celal Topkan'a geçti. Topkan, ANKA'ya yaptığı açıklamada, hareket içinde dörder aylık sürelerle görevlendirme yaptıklarını, kendisinin ikinci dönemde sözcülük görevini devraldığını söyledi. 
     CHP MYK'sının aldığı Anadolu'yu dolaşma kararını değerlendiren Topkan, "Gönül isterdi ki bu çalışma seçimlerden önce halka gidilsin ve seçim başarısızlığı alınmasın" dedi. CHP yönetimi ile halk arasında bir güven bunulımı yaşandığını belirten Topkan, seçim sonuçlarının bunu gösterdiğini kaydetti. Topkan, "Bir milyon kişinin açlık, yüzde 33'ünün yoksulluk sınırında yaşadığı bir ülkede sosyal demokrat bir partiye ihtiyaç var. Bunu her CHP'li oturup düşünmek ve güven bunalımını aşmak zorundadır" dedi. 
     Kendilerinin, parti yönetimine bu sıkıntıları göstermek ve partinin iyi yönetilmediğini anlatmak istediğini dile getiren Topkan, CHP Genel Başkanlık Yardımcılığı ve MYK'daki görevinden istifa eden Kemal Derviş'e destek verdi. Topkan şöyle dedi 
     "Kemal Derviş, Türkiye'nin yetiştirdiği nitelikli insanlardan bir tanesi. İyi yetişmiş bir insan. Türkiye'ye geldiğinden beri Türkiye'nin gündemini belirliyor. Derviş'i CHP'nin güçlenmesine katkı sağlasın diye sayın Genel Başkan büyük bir mücadeleyle partiye getirdi. Her nedense çok kısa bir sürede Derviş'le aralarında sorunlar yaşanmaya başlandı. Genel Başkan'ın bu tür ilişkilerle partiye yeni insanlar katarken, partinin düşünce derinliğini, omurgasını ve iskeletini çok fazla gözönüne almadığını gösteriyor." Derviş'e çok fazla haksızlık yapmamak gerektiğini belirten Topkan, Derviş'in "değişim ve dönüşümler" önerdiğini kaydetti. 
     "Derviş, CHP'de kurulların çalışmadığını, özgür tartışma ortamının olmadığını, bundan dolayı yeni politikalar üretilmediğini söylüyor" diyen Topkan, şöyle devam etti 
     "Bunları biz de söylüyoruz. Biz de diyoruz ki Partimizde parti içi hukuk işlemiyor. Demokratik kanallar, kapalı partiliniin seçme ve seçilme hakkı elinden alınmış durumda. Kararlar parti grubu meclis grubu, MYK dışlanarak veriliyor. Böyle olunca da parti toplumla ve örgütleriyle olan ilişkide sıkıntılar yaşıyor." CHP'ye ağır eleştiriler yönelten İstanbul Milletvekili Yaşar Nuri Öztürk'ün ne CHP'li ne de sosyal demokrat olduğunu belirtirken, "Onun milletvekili olmasını sağlayan genel başkan. Onun sorununu genel başkanın çözmesi gerekir" dedi. 
     
     PARTİ TOPLUMLA BARIŞMALI 
     CHP'nin toplumla ve örgütle "yeniden barışması"nın önemini anlatan Topkan, geçtiğimiz hafta sonlarında yaptıkları eylemlerin aksine tabanda örgütlenme çalışmaları ile bölge toplantılarına hız verdiklerini bildirdi. 
     
</TEXT>
</DOC>
