<DOC>
<DOCNO> 206558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/05/son/soneko06.html </URL>
<DATE> 2004/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Tonlarca domates çöpe gidiyor... 
</HEADLINE>
<TEXT>

     Büyük kentlerdeki manav tezgahlarını milyonluk rakamlarla süsleyen domates, Türkiye'nin yaş sebze ve meyve ambarı olarak bilinen Mersin'in Anamur ilçesinde, maliyetinin altında dahi satılamayınca çöpe gidiyor. 
     Haftada yaklaşık 250 ton domatesin girdiği Anamur Toptancı Sebze Hali'nde, alıcı bulunmaması nedeniyle ürünlerin büyük bir bölümü çürüyünce çöpe atılıyor. Dar gelirlilerin, sağlam olanları ayıklamaya çalıştığı hal çöplüğündeki manzara, üreticileri de komisyoncuları da üzüyor. 
     Anamur Komisyoncular Derneği Başkanı Şeref Gümüş, AA muhabirine yaptığı açıklamada, serada yetiştirilen bir kilo domatesi 350 bin liraya mal etmelerine rağmen yarı fiyatına alıcı bulamadıklarını söyledi. 
     
     ÜRETİCİ DOMATESTEN KAÇACAK 

     Gümüş, halde kilosu 170 bin lira ile 260 bin lira arasında müşteriye sunulan domatesin bu yıl üreticisini perişan ettiğini belirterek, ''Sorunun ana kaynağı ihracattaki sıkıntı oldu. Bu sezon ihracatçılar domatese sıcak bakmadı. Böyle devam ederse gelecek yıllarda üretici domatesten kaçacak'' dedi. 
     Anamur Ziraat Odası Başkanı Levent Tufan ise tarımsal faaliyetleri muz ve çilek yetiştiriciliğine dayalı olan ilçede son yıllarda domates seracılığının da ilgi gördüğünü, ancak yaşanan sıkıntıların üreticiyi zor durumda bıraktığını bildirdi. 
     Tufan, cam, plastik ve eğme tünel sistemiyle serada gerçekleştirilen domates üretiminden bu sezon 22 bin tonu aşkın rekolte elde edildiğini belirterek, ''Geçtiğimiz günlerde yörede yaşanan fırtına nedeniyle yaklaşık 1,5 trilyon liralık zarar meydana geldi. Üretici bunu telafi etme sıkıntısı yaşarken domateste yaşanan hüsran sorunu ağırlaştırdı'' diye konuştu. 
     
     ÇÖZÜM ÖNERİSİ 

     Tufan, domatesin geçen yılın aynı döneminde 500-600 bin liradan satılmasına rağmen, bu yıl bunun yarı fiyatına bile müşteri bulunamamasının yanı sıra girdi fiyatlarının da anormal yükseliş gösterdiğini vurgulayarak, şunları kaydetti 
     ''Domates tohumunun yanı sıra gübreye son bir ay içinde yüzde 35 zam geldi. Sera giderleri, işçilik maliyeti ve diğer masraflar da dikkate alındığında üretici domatesi maliyetine bile satsa bayram yapacak durumda. Ancak, maliyetin altındaki satışın yanında çöpe giden tonlarca domates hem milli servet kaybına neden oluyor, hem de üreticiyi sıkıntıya düşürüyor.'' Tufan, sorunun çözümü için seracılığın KOBİ kapsamına alınması gerektiğini vurgulayarak, ''Bu sağlanırsa üretici ucuz kredi imkanına kavuşur. Hiç olmazsa zararının bir bölümünü telafi eder. Başka ürünler ekebilmek için sermaye bulur. Aksi takdirde gelecek yıllarda üreticinin mağduriyeti artacak'' görüşünü dile getirdi. 
     
</TEXT>
</DOC>
