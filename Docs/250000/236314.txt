<DOC>
<DOCNO> 236314 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/30/son/sonyas17.html </URL>
<DATE> 2004/04/30/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Otomobillerde yakıt tüketimini neler artırır 
</HEADLINE>
<TEXT>

     Osmangazi Üniversitesi OGÜ Teknoloji Araştırma Merkezi TEKAM Müdürü Prof. Dr. Muammer Kaya, fren, ateşleme, karbüratör, yağlama ve termostat sistemleri bakımsız araçların yakıt tüketiminin yüzde 20 artığını söyledi. 
     Kaya, gereğinden fazla boşta çalıştırılan motorun fazla yakıt tükettiğini, motorun ısınması için 30 saniyenin yeterli olduğunu, otomobili hareket ettirdikten sonra motor ısınmasının daha sağlıklı ve ekonomik hale geldiğini ifade etti. 
     Ani hızlanma ve frenlemenin motoru yıprattığını ve yakıt tüketimini artırdığını anlatan Kaya, şöyle konuştu 
     ''Otomobili kötü kullanma, araçtaki çeşitli sistemlere zarar verir. Ekonomik araç kullanımı için düzenli bakım çok önemlidir. Fren, ateşleme, karbüratör, yağlama ve termostat sistemleri bakımsız araçların yakıt tüketimi yüzde 20 artar. Sadece hava filtresinin tıkalı olması bile yakıt tüketiminin yüzde 10 artmasına yol açar. Araç kullanım kılavuzundaki periyodik bakımlara uyulmalı, olağan dışı ses, koku ve sarsıntı tespit edildiğinde araç mutlaka yetkili servisine bakıma götürülmelidir.'' Kaya, araçların içinde ve bagajlarında taşınan gereksiz yüklerin de yakıt tüketiminin artmasına yol açtığını bildirdi. 
     
     KLİMALAR YAKIT TÜKETİMİNİ ARTIRIYOR 

     Otomobillerdeki klimaların motorun gücünden yararlanarak çalıştığını hatırlatan Kaya, ''Gereksiz klima kullanımı, elektrikli donanımlar, açık camlar'' gibi etkenlerin de yakıt tüketimini artırdığını belirtti. 
     Sık sık kısa seyahatlere çıkmak yerine yolculukların birleştirilip program dahilinde yapılmasının yakıt tasarrufuna direk etki ettiğini bildiren Kaya, uzun süreli duruşlarda kontak kapatmanın, trafiğin yoğun olmadığı saatlerde ve yollarda araç kullanmanın daha ekonomik olacağını ifade etti. 
     
     UYGUN YAKIT VE LASTİK SEÇİMİ.. 

     Araca ve motora uygun yakıt seçilmesinin tasarruf elde edilmesine katkı sağladığını belirten Kaya, ''daha kaliteli yakıt, ekonomik ve iyi yakıttır'' düşüncesinin yanlış olduğunu kaydetti. Yakıtın güvenilir akaryakıt istasyonlarından alınmasının önemine de işaret eden Kaya, şöyle devam etti 
     ''Araçların kullanma kılavuzlarında belirtilen yakıt kullanılmalıdır. Ayrıca, aracın türüne, ağırlığına ve yapısına uygun lastikler seçilerek daha ekonomik sürüş sağlanabilir. Lastiklerin havası düzenli olarak kontrol edilmeli, ne az ne de fazla şişirilmiş lastikler kullanılmalıdır. Az şişirilmiş lastikler aşırı ısınmaya ve deformasyona neden olduğu gibi yakıt tüketimini de yüzde 1 artırır.'' Otomobillerin lastiklerinin ayda en az bir defa kontrol ettirilmesi gerektiğini belirten Kaya, lastik havalarının araç kullanma kılavuzundaki basınç değerlerine göre şişirilmesi gerektiğini de sözlerine ekledi. 
     
</TEXT>
</DOC>
