<DOC>
<DOCNO> 221610 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/11/son/sontur28.html </URL>
<DATE> 2004/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Çağdaş hırsızlar, fakir halkın alınterini çaldılar 
</HEADLINE>
<TEXT>

     Bilal Yakınbaş bildiriyor 

AK Parti Genel Başkanı ve Başbakan Recep Tayyip Erdoğan, çağdaş hırsız diye nitelendirdiği hortumcuların, yıllarca fakir halkın alınterini sömürdüğünü, çaldığını, çırptığını ifade ederek, ''O devran kapandı, o devir bitmiştir'' dedi. 
     Erdoğan, Bingöl PTT Kavşağı'nda yoğun yağmur altında halka hitap etti. 
     Başbakan Erdoğan, geçen yıl meydana gelen depremin ardından Bingöl'e önemli yatırımlar yapıldığını ifade ederek, AK Parti'nin yerel yönetim anlayışıyla 28 Mart'ta yapılacak seçimden sonra Bingöl'ün çehresinin değişeceğini söyledi. 3 Kasım'dan önce bir gecede yüzde 8500 faizlerin ödendiğini, iç borçlanma faizinin de yüzde 69 olduğunu anlatan Erdoğan, bugün iktidarın iç borçlanma faiz oranını yüzde 24'e indirdiğini belirtti. Erdoğan, aradaki farkın vatandaşın cebine girmeye başladığını dile getirdi. Vatandaşa, ''Bu yüzde 45'lik fark nereye gidiyordu '' diye soran ve ''hortumcuya'' yanıtını alan Erdoğan, ''İşte ben bu hortumculara 'modern hırsızlar' diyorum, 'çağdaş hırsızlar' diyorum. Bunlar fakir halkın alınterini sömürdüler, çaldılar, çırptılar. O devran kapandı, o devir bitmiştir'' diye konuştu. 
     Bu hortumcuların o devran kapandığı için rahatsızlık duyduğunu belirten Erdoğan, hortumların kesilmesiyle 1.5 milyon aileye yapılan kömür yardımının yanı sıra yeni ilköğretim yılının başında da ücretsiz kitap dağıtıldığını anlattı. 
     Başbakan Erdoğan, üniversite öğrencilerine de verilen kredinin 90 milyon liraya çıkarıldığını anımsatarak, bu paranın yetersiz olduğunu, ancak artırılması için çalışmaların sürdürüldüğünü kaydetti. 
     AK Parti Genel Başkanı Erdoğan, Bingöl'e yapılacak yatırımlar konusunda da vatandaşa bilgi verirken, 3-4 ay içinde Et ve Balık Kurumu'nun tesislerinin hizmete gireceğini söyledi. Erdoğan, kendisinin ''gökten zembille inmiş bir başbakan olmadığını'', 4.5 yıl belediye başkanlığı yaptığını anımsattığı konuşmasında, ''milletin efendi, devletin hizmetkar'' olduğunu söyledi. Erdoğan, AK Parti'nin bu anlayışla yürüdüğünü dile getirerek, seçimlerde partisine oy istedi. 
     Erdoğan, daha sonra Ankara Büyükşehir Belediyesi tarafından yaptırılan Ankara Büyükşehir Belediyesi İlköğretim Okulu'nu hizmete açtı. 
     Derslikleri gezen Erdoğan, kara tahtaya, ''Oku, düşün, uygula, neticelendir. Recep Tayyip Erdoğan, Başbakan'' diye yazdı. 
     
</TEXT>
</DOC>
