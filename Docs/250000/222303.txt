<DOC>
<DOCNO> 222303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/15/ekonomi/aeko.html </URL>
<DATE> 2004/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
'Çin hepimizi farklı ve iyiye zorluyor' 
</HEADLINE>
<TEXT>

   Cem Boyner, ticarette Çin tehdidine farklı bir açıdan bakıyor. Ona göre 'Çin, kendi dışındaki üreticileri daha iyi ve ucuz üretmeye zorluyor'. Çin'le mücadelenin yolu ise fasonculuktan kurtulmak 
      Eylem Türk 
   
   Pek çok konuya olduğu gibi 'ticarette Çin tehdidi var' söylemlerine de farklı yaklaşıyor. Çin mallarının halkın alım gücünü artırdığını söyleyen Boyner Holding Murahhas Azası Cem Boyner'den bahsediyoruz. "Daha iyi bir ürünü ucuza sattığınız taktirde, Türk insanını 2-3 misli zenginleştiriyorsunuz aslında. Alım gücünü artırıyorsunuz. Bir hükümetin istediği de bütün vatandaşlarının mutlu olması değil mi " diyor. 2003 enflasyon rakamlarına bakıldığında sektörlerinde yüzde 13 fiyat düşüşü yaşadıklarını kaydeden Boyner, "Deflasyon yaşadığımıza inanıyorum. Bunun en önemli faktörlerinden birisi Çin. 2015'e kadar dünyada her yıl tekstil ürünleri fiyatlarının yüzde 2 düşmesi bekleniyor. Bu durum bir çok dengeyi değiştirecek, sektörü verimli çalışmaya ve büyümeye zorlayacak" diyor. 
   
   2005'e çok az bir süre kaldı ve Çin'in önümüzdeki yıldan itibaren dünya pazarlarında etkinliğini artırması bekleniyor. Size göre Türkiye, Çin konusunda nasıl bir politika izlemeli    Çin'i hep tehdit olarak gördük bu yöndeki tartışmalar devam ediyor. Ancak hükümetler, bu tip problemlere miyopça bakmayı tercih ederler. 70 milyon tüketici var. Geçen sene Çin'den terlik almak istedik. Satış fiyatı 9 milyon lira olacaktı. 
   Aynı terlik Türkiye'de de üretilmiş. 25 milyon liraya satılıyor. 25 milyon liraya satılan bir ürünün daha iyisini 9 milyona sattığınız taktirde Türk insanını 2-3 misli zenginleştiriyorsunuz aslında. Alım gücünü artırıyorsunuz. Bir hükümetin istediği de bütün vatandaşlarının mutlu olması değil mi Aynı şekilde hipermarketler de öyle. Ucuza satarak insanların alım gücünü artırıyorlar. Bir hipermarketi şehir dışına atarken onun milyonlarca müşterisine 'git daha pahalı al, ben enflasyonu bu kadar hızlı indirmek istemiyorum' diyorsun aslında. Hükümetin 70 milyonun yararını dikkate alması lazım. Siyasi ve zorlama tedbirlerle engellenebileceğini düşünmüyorum. 
   
   Ne yapılması gerekiyor peki    Yüksek katma değerli mal üretmek, markalaşmak gerekiyor. Biz T-Box'ı markalaştırmayıp, paketlenmiş konfeksiyon üretimi yapsaydık, en fazla altı ay üretebilirdik. Bu üretim bir süre sonra Çin'e kayar, bizim de işimiz biterdi. Ama biz T-Box'ı markalaştırdık. Rusya'dan Avustralya'ya Kanada'dan İtalya'ya ürün satıyoruz. Markalaştığınız sürece ister Çin'de, ister Malezya'da, isterseniz de Türkiye'de üretebilirsiniz. Çin'le mücadelenin yolu Türkiye'yi fasonculuktan kurtarmak. 
   
   Yerli üretimin desteklenmesi gerekmiyor mu    Tabii ki üretimin desteklenmesi lazım ama bunu yaparken 70 milyonun cezalandırılmaması lazım. 70 milyona ucuz ürün verebilirsiniz ya da üreticinizi koruyacaksınız diye Çin mallarını sınırda durdurursunuz. 
   Çin hepimizi daha farklı ve daha iyiyi yapmaya zorluyor. Ekonomideki problemleri yasak ve duvarlarla çözmek çok güç. Çin'e karşı çok ciddi direnç göstermek yerine rüzg rını arkamıza almak gerekiyor. Türkiye'de aslında ithalatçıların değil perakendecilerin yanyana gelerek Çin malına karşı yürütülen kampanyaya bir antitez hazırlamalarının zamanı geldi diye düşünüyorum. Bazı açılardan antipatik görülebilir. Türkiye'deki üreticilerin kendi markalarıyla ürünlerini Çin'de üretmelerini engelleyen bir durum yok. Ayrıca bizim için önemli fırsatlar da taşıyor bu durum. 
   
   Ne tür fırsatlar bunlar    Çin nedeniyle ABD ve Avrupa'da fabrikalar kapanıyor. Bu fabrikalarda çalışan parlak beyinler de Çin'den teklif alıyor ve gidiyor. 
   Çünkü üretim orada. Çin iki kez güçlenmiş oluyor. Böyle bir beyin göçünde Türkiye, ortaya çıkıp Çin'den ötürü işini kaybeden uzmanları, beyinleri ülkemize çağırabilir.Uzmanlar için İtalya'dan, Fransa'dan Türkiye'ye gelmek, herhalde Çin'e gitmekten çok daha cazip olsa gerek. Muazzam bir ağ kurabiliriz. Gelen takılır ve biz Türkiye'yi beş yıl içinde dünyanın en yenilikçi, rekabetçi ülkesi haline getiririz. Ar-Ge açısından patlayan bir Türkiye görürüz. 
   
   Altı sıfır atılınca kartlı alışveriş azalacak    Yıl sonunda paradan altı sıfır atılacak. Sizce bu değişim harcamaları nasıl etkileyecek    Şirketler fiyatları yukarıya doğru yuvarlamadıkları taktirde, -ki Avrupa'da euro'ya geçişte bu yaşandı, hiç sorun çıkmaz. 2005'ten sonra hükümetin kerdi kartı harcamalarını teşvik etmesi gerektiğini düşünüyorum. Çünkü Türkiye'de kredi kartı kullanımının bir nedeni de Türk Lirası'nın cepte taşınmasının fiziksel olarak imkansız olması. Koca koca paraları taşıma şansınız zaten yoktu. Paralar birden bire küçülünce, nakitle yapılan alışverişler artacak, kredi kartı kullanımı ise azalacak. Biz şimdiden Çarşı'da iki etiketi birden kullanıyoruz. 
   
   Satışlar yüzde 15 arttı    Geçen yıla göre tüketici harcamaları ne durumda    Geçen yıl bu dönemde savaş vardı. Buna rağmen Boyner Grubu'nun satışları geçen yıl mart ayına göre, özellikle 'yaz ürünlerinde' yüzde 15 arttı. Bu da İlkbahar - Yaz sezonunun çok iyi geçeceğine işaret ediyor. Bazı ürünlerde ek siparişler verilmeye bile başlandı. Bunu da 'halkın morali yüksek, seçimler tedirgin etmiyor ve güzel mallar yaptık' şeklinde yorumlayabiliriz. Durum devam ederse 2004'de ciromuz 500 milyon dolar olacak. 
   
   Başbakan Tayyip Erdoğan doğuştan şanslı    Hükümetin bugüne kadar yaptığı icraatlar sizce tatmin edici mi    Karşılaştırmalı hayatta evet. Renkler de kokular da öyle. Hükümetin başarıları da öyle. Özal'ın ilk döneminden bu yana Türkiye'nin en iyi idare edildiği dönem. Neyle karşılatırınca Geçtiğimiz neredeyse 20 yılın berbat hükümetleriyle karşılaştırıldığında. Bugünkü AKP hükümeti pozitif fark atıyor. Beğendiğim kısmı, icraatını tatlı tatlı uygulamayı tercih etmesi. 
   
   Hangi icraatlar    Demokratikleşme, reformlar, askerin siyaset dışına çekilmesi ve Kıbrıs gibi konuları 40 yıllık bir siyaset tecrübesi olan bir ekip nezaketiyle yapıyorlar. Tuttuğu yolun çok doğru olduğu kanaatindeyim. Şanslı bir iktidar olduğunu düşünüyorum. Başbakan Recep Tayyip Erdoğan hayatının her döneminde çok şanslıymış. İstanbul Belediye Başkanlığı döneminde de öyle. 
   Şansın şimdi de Erdoğan'ın başkanlığındaki hükümetin yanında olduğunu düşünüyorum. Mesela çok beceriksiz bir Irak tezkere yönetimi yaşadı Türkiye. Ama sonucu Türkiye için bundan daha hayırlı olamazdı. Türkiye'nin şu sırada en büyük tehdidi muhalefet diye düşünüyorum. AKP giderek güçleniyor. Bana göre Türkiye'nin önündeki en ciddi sorun ikinci parti olmaması. 
   
   
</TEXT>
</DOC>
