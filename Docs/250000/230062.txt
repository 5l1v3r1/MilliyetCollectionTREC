<DOC>
<DOCNO> 230062 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/10/ekonomi/eko07.html </URL>
<DATE> 2004/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
'İhlas Finans batmasaydı 10 milyar dolardık' 
</HEADLINE>
<TEXT>

   İhlas'ın sektörü olumsuz etkilediğini anlatan Anadolu Finans Genel Müdürü, 'Fonlar 10 milyar dolar olurdu' dedi 
   KADİFE ŞAHİN 
   
   Toplam fon büyüklükleri 3 milyar dolar olan beş özel finans kurumunun ÖFK faizsiz bankacılık alanında büyüme gösterdiğini söyleyen Anadolu Finans Kurumu Genel Müdürü Yunus Nacar, İslami bankacılığa yurtdışından ilgi gösteren kurumlar olduğunu söyledi. İşbirliği için Amerika ve Körfez ülkelerinden şirketlerle görüşmeler yaptıklarını söyleyen Nacar, 4389 sayılı yasa ile Bankalar Kanunu'na tabi olan ÖFK'ların fon büyüklüğüne ilişkin değerlendirmede bulunurken 2001 yılında İhlas Finans'ın batmasından olumsuz etkilendiklerini söyledi. 
   
   'Dersimizi aldık' 
   Faizsiz bankacılık alanında faaliyet gösteren kurumların bir birliği ve güvence fonu olduğunu vurgulayan Nacar, İhlas Finans'ın batmaması halinde toplam fon büyüklüğünün 10 milyar dolar olacağını söyledi. Türkiye'de yaşanan krizlerden tüm kurum ve bireylerin gereken dersleri çıkardığını söyleyen Nacar, basınla yaptığı sohbet toplantısında kurumların risklere karşı tedbir aldıklarını belirterek 'Güvence Fonu'nu çok fazla önemsemiyorum. Ben tedbirimi alıyorum" dedi. 
   Anadolu Finans'ın topladığı fonların, 2003'te önceki yıla göre yüzde 53 artarak 383 milyon dolara ulaştığını söyleyen Nacar, faizsiz bankacılıkta paylarının yüzde 13 olduğunu belirtti. 2003'te 15.4 trilyon lira k r elde edildiğini açıklayan Nacar, bu yıl ise 580 milyon dolar fon toplamayı hedeflediklerini söyledi. 
   
   
</TEXT>
</DOC>
