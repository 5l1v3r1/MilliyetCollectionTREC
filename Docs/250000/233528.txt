<DOC>
<DOCNO> 233528 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/son/sonsiy12.html </URL>
<DATE> 2004/04/21/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Gül Plana karşı çıkanlar geçmişte yaşıyor 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Annan Planını reddedenlerin "değişimden korktuklarını, geçmişte yaşadıklarını" söyledi. Gül, New York Times gazetesinde yayınlanan açıklamalarında, plana karşı çıkanların, "dünyanın çok değiştiğini, Avrupa'nın çok değiştiğini ve Türkiye'nin çok değiştiğini" henüz anlamayan eski nesil olduğunu belirtti. 
     New York Times gazetesi, Ankara kaynaklı "Gözü Avrupa'da Olan Türkiye, Kıbrıs'ı Birleştirme Çabasını Destekliyor" başlıklı haberinde AB nezdinde puan kazanmayı amaçlayan Türkiye'nin, kamuoyundaki yaygın eleştirilere rağmen Annan Planına tam destek verdiğini yazdı. 
     Türk hükümetinin Annan Planı'na verdiği desteğin ABD ve AB yetkililerinden övgü aldığını kaydeden gazete, buna karşın Türkiye'nin verdiği desteğin birleşmenin garantisi olmadığını yazdı. 
     Kıbrıs'ta gerçekleştirilen kamuoyu yoklamalarının planın Kuzey'de dar bir desteği olduğunu, güneyde ise, güçlü bir mühalefetle karşılandığını gösterdiği öne sürülen haberde referandumların sonuçları ne olursa olsun Rum Kesiminin 1 Mayıs'ta AB'ye girecek olmasının oylamayı karmaşıklaştırdığı, AB'nin dışında kalacak olan Türk tarafı için etkilerin ne olacağı net olmadığı ifade edildi. 
     Buna karşın Türk hükümetinin "kredibilite savaşını" kazandığını düşündüğünü belirten gazete, TBMM Başkanı Bülent Arınç'ın "Hükümet, adada bir çözüm bulmak için riskleri aldı çünkü Kuzey Kıbrıs'ta ve Türkiye'de plana karşı çok güçlü bir kamuoyu var. Bizim cesur yaklaşımız nedeniyle başarısızlık olsa bile Türkiye için olumsuz yansımalar olmayacak" değerlendirmesinE yer verdi. 
     NYT, Türkiye'nin Kıbrıslı Türkleri desteklemek için yılda 400 milyon dolara yakın bir harcama yaptığını, dolaylı maliyetlerin ise, yılda 1 milyar dolar olarak tahmin edildiğini öne sürdü. 
     
     GEÇMİŞTE YAŞIYORLAR 
     Bu arada, Dışişleri Bakanı Abdullah Gül, NYT ile yaptığı söyleşide, çözümün olması halinde bölgenin her tür işbirliğinin kaynağı olabileceğini belirtti. Birleşmeye karşı çıkanların değişimden kortuklarını, "geçmişte yaşadıkları"nı kaydeden Gül, "Kötü günler geçirdiler, bu nedenle onları suçlamamalıyız. Bu, dünyanın çok değiştiğini, Avrupa'nın çok değiştiğini ve Türkiye'nin çok değiştiğini henüz anlamayan eski nesildir" dedi. 
     Batılı diplomatların Türk hükümetinin parlamentoda konsensüs sağlamada ve askerlerin "ılımlı" onayını alma konusunda iyi bir performans gösterdiği yolundaki görüşlerini yansıtan gazete, ancak Annan Planının reddedilmesinin Türkiye'de tehlikeli bir tepki yaratabileceğini, bazı parlamento üyelerinin Rumların birleşmeyi kabul etmemesi halinde Türkiye'nin hemen KKTC'nın tanınması talebinde bulunmasını isteyeceklerini söylediklerini kaydetti. 
     NYT, haberini, Batılı bir diplomatın "Türk tarafının tepkisi çok sert olmaması büyük önem taşıyor. Eğer abartırlarsa, Türklerin, elde edilen kayda değer siyasi sermaye ve iyi niyeti kaybedebilir" değerlendirmesiyle noktaladı. 
     
</TEXT>
</DOC>
