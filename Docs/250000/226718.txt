<DOC>
<DOCNO> 226718 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/30/siyaset/siy01.html </URL>
<DATE> 2004/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Mesaj geldi, bitiyorlar 
</HEADLINE>
<TEXT>

   Seçim sonuçlarıyla vatandaşın bazı liderlere mesaj verdiğini belirten Başbakan Erdoğan, "Türkiye'ye zaman kaybettirenler artık bitiyor" dedi 
      ABDULLAH KARAKUŞ Ankara 

   
   Başbakan Recep Tayyip Erdoğan, seçimlerin ardından yakın çevresine yaptığı değerlendirmede, vatandaşın kısır döngü içindeki siyasetçilere artık prim vermediğini belirterek, "Türkiye'ye zaman kaybettirenler artık bitiyor" dedi. 
   Erdoğan, seçim gecesi kurmaylarıyla sonuçları değerlendirdi. AKP'nin oy oranının 3 Kasım'a göre artması nedeniyle keyiflenen Erdoğan, vatandaşın hükümetin icraatlarını onayladığını ve "güvenoyunun tazelendiğini" söyledi. Erdoğan, isim vermeden eski lideri Necmettin Erbakan, DSP lideri Bülent Ecevit, CHP lideri Deniz Baykal ve GP lideri Cem Uzan'a taş attı. Vatandaşın bazı liderlere yine mesaj verdiğini belirten Erdoğan, "Vatandaş bunlara prim vermiyor" diye konuştu. Sonuçlar karşısında AKP'nin de rehavete kapılmamasını isteyen Erdoğan, "Kimse yatmasın. Şimdi daha çok çalışma zamanı. Gözüm başkanların üzerinde olacak" şeklinde konuştu. 
   Konya'nın Erbakan'dan, Gaziantep'in de CHP'den alınmasına sevinen Erdoğan, Trabzon ve Ordu'nun kaybedilmesine ise üzüldü. 
   
   Erdoğan Hedefimize ulaştık 
   BBC'nin sorularını da yanıtlayan Erdoğan, yerel seçimlerde hedeflerine ulaştıklarını söyledi. AKP'nin elde ettiği sonucun siyasete nasıl yansıyacağı sorusunu ise, "Bu bir belediye seçimi. Genel siyasete yansıyan yanı yok. Yüzde 34.4 aldığımız zaman, yüzde 65 karşınızda diyenlere, halkımız şimdi cevap verdi" diye yanıtladı. 
   
   
   
</TEXT>
</DOC>
