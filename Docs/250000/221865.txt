<DOC>
<DOCNO> 221865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/12/son/sontur20.html </URL>
<DATE> 2004/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Şahin Kıbrıs'ta masadan kaçan Türk tarafı olmasın istedik 
</HEADLINE>
<TEXT>

     Dilek Akın bildiriyor 

Devlet Bakanı ve Başbakan Yardımcısı Mehmet Ali Şahin, ''Kıbrıs'ta birleşik bir devlet kurulacak ve her iki devletin de egemenliği korunacaksa, masadan kaçan Türk tarafı olmasın istedik'' dedi. 
     Şahin, Osmaniye'nin Kadirli AK Parti İlçe Örgütü'nce Andırın Caddesi'nde düzenlenen mitingde, 16 aylık hükümetleri döneminde yaptıkları çalışmaları anlattı. 
     Türkiye'nin dış politikada istikrarlı ve kararlı bir tutum sergilediğini belirten Şahin, ancak bazı muhalefet parti temsilcilerinin KKTC konusunda halkı yanlış bilgilendirdiğini söyledi. 
     Şahin, KKTC'nin bugüne kadar Türkiye'den giden paralarla mevcudiyetini devam ettirdiğini ve Türkiye Cumhuriyeti'nin her zaman yavru vatanın yanında olduğunu ifade ederek, şöyle devam etti 
     ''Bugüne kadar Kıbrıs konusunda Türkiye hep masadan kaçmakla suçlandı. KKTC'nin egemenliğini devam ettirmesinden yanayız. Ancak Kıbrıs'ta birleşik bir devlet kurulacak ve her iki devletin de egemenliği korunacaksa, masadan kaçan Türk tarafı olmasın istedik. Bunun için de müzakereleri başlatma kararı aldık. Bu konuyu hiç kimsenin yanlış değerlendirmeye hakkı yoktur. Kıbrıs'ı satacaklar diyerek iftira atıyorlar.'' 
     
     BAĞ-KUR BORÇLARI 
     Başbakan Yardımcısı Şahin, iktidara geldikten sonra ilk iş olarak Başbakanlık binası ile vatandaş arasındaki duvarları ve demirleri söküp attıklarını, siyasi yasaklara son verdiklerini, düşünce ve vicdan özgürlüğünü getirdiklerini kaydetti. Şahin, şöyle devam etti 
     ''Art arda yaşanan krizler nedeniyle zorda olan esnafa elimizi uzattık, çiftçinin borçlarını erteledik, düşük faizli kredi vererek sıkıntılarını çözmeye çalıştık. Vergi barışını getirdik. Kısacası devlet vatandaşıyla barıştı. 
     Bağ-Kur prim borçlarının ertelenmesi konusundaki düzenlememizde bazı eksikliklerimiz olduğunu söylediler. Biz de bunu makul karşıladık ve yeniden gündemimize aldık. Prim borçlarıyla ilgili yeni düzenleme, halkın beklentisine cevap verecek nitelikte olacak.'' Bakan Şahin, 3 Kasım seçimlerinde halkın kendilerine duyduğu güveni ifade ettiğini belirterek, ''28 Mart'taki yerel seçimlerde koalisyon özlemi çekenleri cesaretlendirmeyin. Bu seçim, siyasi istikrarın devamı açısından çok önemli'' dedi. 
     Mehmet Ali Şahin, Kadirli Belediye Başkan adayı Mustafa Türkmenoğlu'nu vatandaşlara tanıtarak oy istedi. 
     Şahin, Osmaniye İl Başkanlığı'ndaki törende de partilerine katılanlara rozet taktı. 
     
</TEXT>
</DOC>
