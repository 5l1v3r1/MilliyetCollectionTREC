<DOC>
<DOCNO> 224801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/23/son/soneko20.html </URL>
<DATE> 2004/03/23/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Giyimde ''son fırsat'' günleri... İndirimler 80'e dayandı 
</HEADLINE>
<TEXT>

     Konfeksiyonda kış sezonunu kapatan ünlü markalar, ''son fırsat'' indirimleri ile fiyatlarını yüzde 80'e varan oranlarda düşürdüler. 
     Yurt genelinde soğuk kış mevsiminin yerini sıcak havalara bırakmasıyla, vitrinleri yazlık giysilerle süsleyen mağazalar, birkaç aydan beri yaptıkları sezon sonu indirimlerini ''son fırsat'' indirimine dönüştürdü. 
     Gelecek kış sezonunda ''marka'' giyinmek isteyenleri indirimlerle ''hedef müşteri'' olarak gören konfeksiyon firmaları, stoklarındaki malları yüzde 80'lere varan indirimlerle elden çıkarıyor. Bazı firmalar ise tek rakam ile pazarı canlandırıyor. 
     Müşterilerin kışlık sezondaki son indirime büyük ilgi gösterdiğini belirten firma temsilcileri, 10 gün içinde kış sezonuna ait tüm ürünleri satmayı hedeflediklerini belirttiler. 
     Kiğılı mağazaları 550 ila 750 milyon lira arasındaki takım elbise fiyatlarını 195-260 milyon liraya, 109 milyon lira olan gömlekleri, 39 milyon liraya düşürürken, 450 milyon liradan satılan ceketi son indirimle 175 milyon liraya kadar indirdi. 
     Park Bravo da bluzlar 99-149 milyon liradan, 19-29 milyon liraya, etekler 129-299 milyon liradan, 19-49 milyon liraya kadar düşürüldü. 
     Network, takım elbise, gömlek, pantolon fiyatlarında yüzde 50 indirim uygulanıyor. Collezion'da erkek kazak 23 milyon liradan, 9 milyon liraya, montlar 39 milyon liradan, 14 milyon liraya, jeanlar 34 milyon liradan, 9 milyon liraya, etekler 24 milyon liradan, 9 milyon liraya kadar varan indirimli fiyatlarla satılıyor. 
     İpekyol mağazalarında ise ''ne alırsan 15 milyon lira'' fırsatı sunuluyor. 
     
</TEXT>
</DOC>
