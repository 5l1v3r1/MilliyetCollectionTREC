<DOC>
<DOCNO> 227611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/son/soneko46.html </URL>
<DATE> 2004/04/01/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Babacan Adeta pranga olan sorunlar tek tek çözülüyor 
</HEADLINE>
<TEXT>

     Devlet Bakanı Ali Babacan, ekonomide siyasette ve toplumsal yaşamda yıllardır özlenen gelişmelerin ard arda yaşandığını belirterek, ''Türkiye'nin 10 yıllardır başını ağrıtan, ayağına adeta pranga olan sorunlar tek tek çözüme kavuşturuluyor'' dedi. 
     Babacan, Karaköy Rotary Kulübü ve Beşiktaş Rotary Kulübü'nün Pera Palas'ta düzenlediği yemeğin ardından yaptığı konuşmada, özgürce konuşan, özgürce tartışan ve özgürce eleştiren bir Türkiye'nin oluşmasının hükümet olarak en temel hedeflerinden birisi olduğunu, bu bağlamda sivil toplum örgütlerinin yaptığı bu tarz toplantıları önemsediklerini belirtti. 
     Türkiye'nin çok hızlı bir değişim sürecinden geçtiğini, ekonomide, siyasette ve toplumsal yaşamda yıllardır özlenen gelişmelerin ard arda yaşandığını kaydeden Babacan ''Türkiye'nin 10 yıllardır başını ağrıtan, ayağına adeta pranga olan sorunlar tek tek çözüme kavuşturuluyor'' diye konuştu. 
     Enflasyonun tek haneli rakamları gördüğünü, faizlerin hızla düşmesi karşısında reel ve finans sektörü kuruluşlarının strateji değişikliği yaptığını, ihracatın rekorlar kırdığını, büyümede çok güzel sonuçlar alındığını anlatan Babacan ''Üretim, istihdam ve yatırım yeniden canlanıyor. Kuşkusuz bu iyileşmeler rakamlardan ya da sadece ekonomik olmaktan ibaret kalmıyor'' dedi. 
     Demokratikleşme ve insan hakları konusunda yıllardır ihmal edilen adeta tabulaşmış konularda yeni düzenlemelerin büyük bir kararlılıkla gerçekleştirildiğini kaydeden Babacan, AB üyeliği konusunda da son derece somut ve yıllardır bir türlü atılamayan adımların ardı arkasına atıldığına işaret etti. 
     Babacan, şöyle devam etti 
     ''Sağlıktan tarıma, ulaşımdan kültüre ve eğitime kadar hemen her alanda çok önemli değişiklikler arka arkaya gerçekleştiriliyor. Tüm bu iyileştirmelerin gelip geçici olmadığı da artık çok daha belirgin şekilde farkediliyor. Hükümetimiz bunları yaparken herhangi bir seçim kaygısından koltuk sevdasına ya da siyasi hırsa kesinlikle odaklanmıyor. Tam tersine kimi zaman bazı adımların zarar vereceğini bile bile karar almaktan ve uygulamaktan çekinmiyor.'' 
     
     ''BOŞ VAATLERDE BULUNMUYORUZ'' 
     Devlet Bakanı Babacan, halk ile de çok güzel bir diyalog, iletişim frekansı oluşturulduğunu belirtti. 
     Babacan, şunları kaydetti 
     ''Bütün samimiyetimizle halkımıza yaptıklarımızı, yapacaklarımızı ve yapamayacaklarımızı anlatıyoruz. Asla boş vaatlerde bulunmuyoruz. Türkiye'nin yeni hayal kırıklıkları yaşamaması için azami çaba gösteriyoruz. Onlar da bu şeffaflığın ve dürüstlüğün karşılığını güven olarak ya da son seçimlerde gördüğünüz gibi seçim sandığında destek olarak bize gösteriyorlar. 
     Bu güven ve destek, ülkemizin siyasi tarihinde çok az sayıda siyasi partiye nasip olmuştur ancak bu siyasi partilerin de bir şekilde yok olduğunu, halkın gözünden düştüğünü ve silinip gittiğini de gördük. Bu acı tecrübeler bizim için aynı zamanda iyi okunması gereken derslerdir. Üst üste kazandığımız başarılar bizleri asla rehavete sevketmeyecektir. Tam tersine sorumluluğumuzu daha da artıracaktır.'' Amaçlarının en iyi, eşit, adil hizmeti vatandaşlara ulaştırmak olduğunu vurgulayan Babacan, ''Biz Türkiye'nin, Türk halkının kazançlı çıkması için gecemizi gündüzümüze katıyoruz'' diye konuştu. 
     
     ''KOMPLEKSLERİMİZ YOK'' 
     Gerçek demokrasinin halkın yönetimde gerçekten söz sahibi olmasıyla hayata geçirilebileceğini ifade eden Babacan, ''Biz demokrasiyi meclisteki siyasal çoğunluktan ibaret görmüyoruz'' dedi. 
     İlgili tüm kesimler ve kuruluşlar ile yakın temas içinde bulunarak attıkları her önemli adımdan ve aldıkları karardan önce mutlaka istişare yapmak ve bir konsensus oluşturmaya çalışmanın demokrasi anlayışlarını oluşturduğunu belirten Babacan, bunu önemli ölçüde gerçekleştirdiklerini düşündüğünü söyledi. 
     Devlet Bakanı Ali Babacan, şunları kaydetti 
     ''Geçmişte ülkemizde siyasi partiler ve iktidarlar güçlerini asla paylaşmak istememişlerdir, güç paylaşımını rantı da paylaşım olarak algılamışlardır. Bu hatadan dolayı maalesef Türkiye çok vakit kaybetmiştir. Biz ise demokrasiyi tüm kurumların, tarafların katılımı ve bütün kurulları ile tesis etmek istiyoruz, dolayısıyla komplekslerimiz yok.'' 
     
     ''REFORMLARI GERÇEKLEŞTİRMEYE KARARLIYIZ'' 
     Hükümet olarak sağlıklı, güçlü katılımcı bir demokrasiyi tesis etmek için riskleri bile göze alarak gerekli reformları gerçekleştirmeye kararlı olduklarını vurgulayan Babacan, ''Daha az devlet daha çok toplum ideali de ancak bu kararlılığın sonucunda ortaya çıkabilecektir'' dedi. 
     Yatırımın, istihdamın, üretim ve ihracatın artmasının ancak karlı bir şekilde ve tam işleyen bir demokrasiyle mümkün olacağına dikkat çeken Babacan, yabancı yatırımcıların beklentileri arasında ilk sırayı da istikrar ve iyi işleyen bir demokrasinin aldığını belirtti. 
     Ali Babacan, hükümetin yatırımın önündeki engellerin kaldırılması için yoğun çaba göstermeye devam ettiğini ifade etti. 
     
</TEXT>
</DOC>
