<DOC>
<DOCNO> 214732 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/12/son/soneko12.html </URL>
<DATE> 2004/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Tek haneli enflasyon ortamı nasıl yönetilecek 
</HEADLINE>
<TEXT>

     Türkiye'de çeyrek asırı geçen bir süre sonra yeniden tek haneli rakamlara doğru düşüş gösteren enflasyonun nasıl yönetileceği sorusu önemi kazanıyor. 
     Türkiye Sınai ve Kalkınma Bankası Genel Müdürü Halil Eroğlu, 1976 yılından bu yana Türkiye'de enflasyonun tek haneli olmadığına işaret ederek, ''Dolayısıyla şu andaki yönetimde bulunan banka, şirket, küçük işletme sahipleri, politikacılar devlet adamları hiç kimsenin tek hanede nasıl bir yönetim gösterilmesi konusunda herhangi bir tecrübesi yok'' dedi. 
     Bu tecrübenin ancak yaşanarak edinilebileceğini vurgulayan Eroğlu, ''Bu olmadığı için tek haneli enflasyonda ayakta kalma, sağlıklı büyüme ve büyümenin sürdürülebilirliği konusunda epey ders çalışmamız lazım'' diye konuştu. 
     Şirketlerin kar edebilmesi için, ya gelirlerini artırması ya da gelirlerini kısmaları gerektiğini belirten Eroğlu, giderlerin ancak bir yere kadar kısılabileceğine işaret etti. 
     
     ELEMELER YAŞANACAK 
     Geliri artırmanın yolunun ise işlerini büyütmekten geçtiğini vurgulayan Eroğlu, büyütülen işlerin gerçekte karlı olup olmadığının düşük enflasyon ortamında hesabı, kitabı iyi yapılmadığı takdirde, bir süre sonra zarar ettiğinin ortaya çıkacağına dikkat çekti. 
     Halil Eroğlu, şöyle devam etti 
     ''Zarar ettiğiniz ortaya çıkarsa 2 yol var. Zarar ettiğinizi bile bile 5-10 sene daha idare etmek için daha büyük riskler alarak işe devam etmek -ki bunun sonu felakettir- ya da bu durumu farkedip doğrudan doğruya ileriye gitmeden şimdiden kayıt dışına yönelerek, görünmeyenden geliri elde edip hayatını devam ettirmek. Bunun sonu da felakettir. Sonuçta mutlaka birtakım yerlerden, sektörlerden, işlerden birilerinin elenmesi, çıkması demektir. Ekonomik lafla, konsolidasyonlar, birleşmeler ortaya çıkmak zorundadır. 
     Yani, bir müddet sonra oyuncuların bir kısmı sağ kalacak, bir kısım elenecek. Bu bankacılık sektöründe de şirketlerde, küçük işletmelerde de olacak. Aile bireylerinde de olacak.'' TSKB Genel Müdürü Eroğlu, bu süreçte 8-10 bin dolar ödeyerek öğrenci okutabilen aile kısmının da çok azalacağını belirterek, ''Burada herkesin kendine yeni baştan çekidüzen vermesi lazım'' dedi. 
     Türkiye'nin tek haneli enflasyonu bir aksilik olmazsa yılın ilk aylarında görebileceğini, yıl sonuna doğru enflasyonun yüzde 12-13'lere çıkabileceğini ifade eden Halil Eroğlu, ''Gerçek tek haneli yıllık enflasyonu 2005'te görürüz, 2006'dan itibaren bu dönemde yaşamaya başlarız. 2007'de öğrenerek devam ederiz. Elemeler 2006-2007'de başlayabilir'' görüşünü dile getirdi. 
     
     AİLELER DE GİDERLERİ KISMALI 
     Eroğlu, önerisini de şöyle açıkladı 
     ''Ekonomik olarak önerim, gerçek kar zararı şirket yönetimi iyi hesap etmeli. Öncelikle giderleri sonuna kadar kısmak lazım. Kısıldıktan sonra ikinci hamle, varolan gelir ile kısılan gelirden sonra gerçek karın olup olmadığını analiz edilip, ona göre ileriye doğru hareket etmeli.'' Eroğlu, ailelere de giderlerini kısması ve gelirleri artırmalarını tavsiye etti. 
     Halil Eroğlu, ''Düşük enflasyonda sürdürülebilir büyümeyi yakalamak esastır. Sürdürülebilir büyümeyi yakalamak da ancak ve ancak transformasyona ayak uydurmakla mümkündür'' dedi. 
     Eroğlu, bu dönemde yurtdışından kredi ya da doğrudan yatırım olarak gelecek kaynaklara ihtiyaç duyulacağını vurguladı. 
     TSKB olarak giderlerini yeterince kıstıklarını bildiren Eroğlu, Sınai Yatırım Bankası ile 2002 yılında birleştikten sonra eski personel sayısının altına indiklerini, bilançolarının ise 3 misli, karlılıklarının da anormal büyüdüğünü söyledi. 
     Halil Eroğlu, ''Biz enflasyonsuz ortama her şeyimizle hazırız. Çünkü bilançomuzun yüzde 90'ı dövizle fonlanıyor, yüzde 90'ı dövizle plasman yapılıyor. Aradaki marjı biliyoruz. Bizim gelirimiz o marj üzerinden. Ayrıca komisyon gelirlerimiz var'' değerlendirmesinde bulundu. 
     
</TEXT>
</DOC>
