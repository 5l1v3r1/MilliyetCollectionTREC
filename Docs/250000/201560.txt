<DOC>
<DOCNO> 201560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/12/son/sondun20.html </URL>
<DATE> 2003/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Beckstein "Kaplan'ın bugüne kadar sınır dışı edilememesi üzücü" 
</HEADLINE>
<TEXT>

     Almanya'nın Bavyera Eyaleti İçişleri Bakanı Günther Beckstein, suç işleyen ve terör zanlısı yabancıların sınır dışı edilmelerinin kolaylaştırılmasını istedi. 
     Beckstein, Almanya'da yasaklanan İslami Cemiyet ve Cemaatleri Birliği'nin İCCB yöneticisi Metin Kaplan'ın yandaşlarına yönelik yapılan geniş çaplı operasyonla ilgili olarak Berliner Zeitung gazetesine yaptığı açıklamada, ''Suça eğilimli yabancıların suç işlemelerini beklemek saçmalık. Kaplan'ın da bugüne kadar sınır dışı edilememesi çok üzücü'' dedi. 
     Birlik partilerinin CDU CSU federal meclis grubu başkan yardımcısı Wolfgang Bosbach da, aynı gazeteye yaptığı açıklamada, terörle mücadele yasalarının daha da sıkılaştırılması gerektiğini belirterek, Kaplan yandaşlarına düzenlenen operasyonun uygulamadaki sorunları gösterdiğini, polislerin bu grupların içine sızmayı başaramadığını söyledi. 
     Federal hükümeti de, terör zanlısı yabancılara karşı yeterli derecede mücadele etmemekle suçlayan Bosbach, ''Yabancı terör zanlılarının Almanya'ya girmelerini önlememiz lazım'' dedi. 
     Alman basını, dün 13 eyalette Kaplan yandaşlarına yönelik düzenlenen operasyonlara geniş yer verdi. 
     Bild, Frankfurter Allgemeine, Süddeutsche Zeitung gibi büyük gazetelerin yanı sıra, B.Z, Berliner Kurier, Heilbronner Stimme, Aachener Zeitung, Mindener Tageblatt, Hannoversche Allgemeine Zeitung, Volksstimme, Westdeutsche Zeitung ve Saechsische Zeitung gibi yerel gazeteler de, Kaplan'ın, Alman devleti ile ''oyun oynamasına'' izin verilmemesi gerektiği görüşüne yer verdiler. 
     Berliner Morgenpost gazetesi, Berlin'in, Türklerin yoğun olarak yaşadığı Wedding, Neukölln ve Kreuzberg semtlerinde yapılan aramalarda yaklaşık 80 şüphelinin sorgulandığını belirtirken, Die Welt gazetesi, sadece Kuzey Ren Vestfalya eyaletinde 82 şehirdeki 337 binada arama yapıldığını ve yaklaşık 800 kişinin kontrol edildiğini yazdı. 
     
</TEXT>
</DOC>
