<DOC>
<DOCNO> 216800 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/21/son/sontur17.html </URL>
<DATE> 2004/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
''Havuzda 3 milyon 897 bin Telsim kontör kartı bulundu'' 
</HEADLINE>
<TEXT>

     İstanbul Emniyet Müdür Yardımcısı Halil Yılmaz, Genç Parti GP Genel Başkanı Cem Uzan'ın kullandığı Çubuklu'daki villanın gizli deposunda önceki gün 3 milyon 897 bin tane kullanıma hazır Telsim kontör kartı bulunduğunu bildirdi. 
     Yılmaz, Emniyet Müdürlüğü'nün Vatan Caddesi'ndeki yerleşkesinde yaptığı basın açıklamasında, ''İmar Bankası soruşturması kapsamında, ilişkili şirketlerin para kaçırma faaliyetlerine devam ettiklerinden dolayı Tasarruf Mevduatı Sigorta Fonu TMSF tarafından 219 şirketin yönetim kurullarına yeni atamalar yapıldığı ve tüm bu şirketlerin yönetim ve denetimlerinin yeni atanan yönetim kuruluna geçtiği, bu nedenle atanan yönetim kurulu üyelerinin görevlerini yapabilmesinin temininin, 13 Şubat 2004 tarihinde Emniyet Genel Müdürlüğü'nden alınan bir yazıya istendiğini'' kaydetti. 
     ''Söz konusu şirketlerin yeni yönetim kurulu üyelerinin, anılan gruba ait medya, telefon ve çimento gruplarında yönetimleri devir alarak çalışmalarına başladıklarını, İstanbul Emniyet Müdürlüğü'nden de yazılı taleple suç unsuru olması muhtemel bir kısım araç ve dokümanın incelenmesini istediklerini'' belirten Yılmaz, şöyle dedi 
     ''Çubuklu Sazak Villaları A 2 sayılı villada, 19 Şubat 2004 günü Beykoz Sulh Ceza Mahkemesi'nde alınan 2004 42 sayılı arama kararına istinaden yapılan aramada Villanın en alt katında bulunan yüzme havuzunun üzerinin çelik konstrüksiyonla desteklenip çelik saçlarla kapatıldığı, çelik saçların üzerinin MDF malzemesi ve bunun üzerinin de ahşap malzeme ile kaplandığı ve dikkat çekmemesi için tamamen halıyla kapatılarak gizli bir depoya dönüştürüldüğü tespit edilmiş, bu gizli mekan içerisinde toplam 1130 koli içerisinde 3 milyon 897 bin adet tanımlanmış ve kullanıma hazır vaziyette 100'lük ve 250'lik Telsim GSM kontör kartları bulunmuş ve zapt edilerek TMSF görevlilerine teslim edilmiştir.'' 
     
     GİZLENMİŞ ŞARAPLAR HACZEDİLDİ 

     Yılmaz, Yeniköy'deki villanın zemin katında özel olarak yapılmış ve girişi gizlenmiş mahzende bulunan 3 bin 348 adet şarap ve şampanyanın dün haczedildiğini bildirdi. 
     Yılmaz, Emniyet Müdürlüğü'nün Vatan Caddesi'ndeki yerleşkesinde yaptığı basın açıklamasında, Uzan grubu şirketlerin yönetimine el konulmasının ardından gerçekleştirdikleri inceleme ve araştırmalar sırasında, ''grup şirketlerine ait birtakım mal, araç, gerek ve dokümanın yeni yönetimden kaçırılarak saklandığı yönünde harici bilgiler ve muhtemelen şirket içi çalışanlardan geldiği düşünülen telefon ihbarlarıyla karşılaşıldığını, bu ihbarlar üzerine de gerek mahkemelerin arama kararları, gerekse TMSF avukatları ve haciz memurlarının davetleri üzerine birçok mekanda arama ve araştırmalarda bulunulduğunu'' belirtti. 
     Büyükdere Caddesi Gazeteciler Sitesi 143 numarada bulunan Telsim'e ait depoda çok sayıda oto yedekparçasını alarak gizleyen şirket çalışanı 4 kişinin 18 Şubat 2004 günü yakalandığını, bulunan malzemenin depoya teslim edildiğini ve bu kişiler hakkında yasal işlem yapıldığını ifade eden Yılmaz, şunları kaydetti 
     ''Kirazlıbağlar Sokak No 20 Yeniköy Sarıyer adresinde bulunan başka bir haciz noktasında, 20 Şubat 2004 tarihinde yapılan haciz işlemleri sırasında villanın zemin katında özel olarak yapılmış ve girişi gizlenmiş bir şarap mahzeni görülmüş, bu mahzende değerli olduğu ifade edilen 3 bin 348 adet şarap ve şampanya bulunarak TMSF avukatları tarafından haczedilmiştir. 
     Çubuklu Sazak Villaları Beyaz Köşk Beykoz adresinde önceki gün yapılan aramada, 15 adet tablo ele geçirilerek zapt edilmiş ve TMSF görevlilerine teslim edilmiştir.'' Ayrıca, Çubuklu'daki A 2 sayılı villanın kalorifer dairesindeki havalandırma boşluğunda yabancı uyruklu 2 kadının saklandıklarının görüldüğünü, bunlardan birinin evde hizmetçi, diğerinin gruba ait şirketlerden Star TV'de tercüman olarak çalıştığının belirlendiğini anlatan Yılmaz, vize ihlali yaptıkları ve çalışma izinleri de olmadığının tespit edilmesi üzerine yakalanan kadınlar hakkında gerekli yasal işlemlere başlandığını bildirdi. 
     
     ''ÇOK SAYIDA İHBARLAR GELMEYE DEVAM ETMEKTEDİR'' 

     Emniyet Müdür Yardımcısı Halil Yılmaz, açıklamasını şöyle tamamladı 
     ''TMSF'nin alacağını tahsil etmesini engelleyecek biçimde hileli ve kanun dışı yollarla mal kaçırma fiilini gerçekleştirdiğinden dolayı şirket yönetimlerine el koyduğu Türkiye İmar Bankası T.A.Ş ile ilişkili 219 şirket, bu şirketlere ait mallar ve bu şirketlerde çalışan sorumlu düzeydeki eski yöneticiler hakkında, Emniyet Müdürlüğümüze çok sayıda ihbarlar gelmeye devam etmektedir. 
     Bu ihbarlar üzerine yapılan çalışmalar sonucunda ciddi görülenler hakkında, ilgili makamlardan alınan kararlar doğrultusunda gerekli araştırmalar sürdürülmektedir.'' 
     
</TEXT>
</DOC>
