<DOC>
<DOCNO> 211090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/25/son/sontur23.html </URL>
<DATE> 2004/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalya'da kar yağışı sürüyor... 
</HEADLINE>
<TEXT>

     Antalya'nın merkezine, kar ve karla karışık yağmur yağdı. Bazı ilçelerde süren yoğun kar yağışı nedeniyle ulaşımda yer yer güçlük çekiliyor. 
     Meteoroloji Bölge Müdürlüğü yetkilileri, Antalya'nın merkeze bağlı Kepez bölgesine kar ve karla karışık yağmur yağdığını, bazı mahalle ve semtlerinde ise karla karışık yağmur ve dolu yağışı görüldüğünü söyledi. 
     Kar ve karla karışık yağmurun öğle saatlerine kadar etkili olacağını belirten meteoroloji yetkilileri, yağışların öğleden sonra sağanak şekline dönüşeceğini bildirdiler. 
     Yetkililer, 3 derece olan hava sıcaklığının, öğleden sonra çıkacak lodos ve yağışların sağanağa dönüşecek olması nedeniyle 10-12 dereceye kadar yükseleceğini, gece de 7-8 derece civarında olacağını söylediler. 
     
     ULAŞIMDA YER YER GÜÇLÜK ÇEKİLİYOR 
     Antalya'nın Elmalı, Korkuteli, Akseki, İbradı ilçeleri ile Saklıkent Kayak Merkezi ve Çubukbeli mevkiinde yoğun kar yağışı yaşandığını da belirten yetkililer, bu bölgelerde araç sürücülerinin dikkatli olmasını istedi. 
     Yetkililer, Burdur, Karamanlı, Keçiborlu, Sandıklı ile Isparta'nın Yalvaç, Eğirdir, Keçiborlu, Sütçüler İlçeleri ve Sütçüler'e bağlı ve Ayvalıpınar Beldesi'nde de yoğun kar yağışı yaşandığını belirttiler. 
     Yoğun kar yağışı ve olumsuz hava koşulları nedeniyle Hadim-Taşkent, Antalya-Korkuteli, Korkuteli-Fethiye ve Manavgat-Akseki yolunda ulaşımın tek şeritten sağlandığını dile getiren yetkililer, Çubukbeli'nde yığılma olduğu ve ulaşımın güçlükle sağlandığını belirttiler. 
     Bölgede tuzlama çalışmalarının yanı sıra kardan dolayı kayan araçları kurtarma çalışmaları yapıldığını ifade eden yetkililer, araçların mutlaka zincir, takoz ve çekme halatı bulundurması gerektiğini, bulundurmayan araçlara geçiş izni verilmeyeceğini kaydettiler. 
     
</TEXT>
</DOC>
