<DOC>
<DOCNO> 204428 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/25/son/sontur12.html </URL>
<DATE> 2003/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Konya'da yakalanan örgüt üyeleri de komşu çıktı... 
</HEADLINE>
<TEXT>

     Konya'daki operasyonda yakalanan 8 kişiden biri olan Şükrü Hakan Yiğit'in, aynı operasyonda yakalanan Halil Gökçe ile 3 ay önce aynı binadan karşılıklı daire tuttukları öğrenildi. 
     A.A muhabirinin edindiği bilgiye göre, bombalı saldırıların sorumlusu olarak görülen El Kaide örgütüne yönelik yapılan istihbarat çalışmaları sonucunda Konya'nın merkez Meram İlçesi'nde 2 ayrı yere operasyon düzenlenmiş ve aralarında örgütün üst düzey sorumluları olduğu ileri sürülen Şükrü Hakan Yiğit, Harun İlhan ve Ali Yaman ile toplam 8 kişi yakalanmıştı. 
     İstanbul'da sorguları süren 5 kişiden olan Şükrü Hakan Yiğit'in Konya'da Büyükkovanağzı Mahallesi Suruç Sokak'taki evinde yer göstermesi sırasında, gizli bölmelere yerleştirilmiş 5 Kalaşnikof silah ve bin adet mermi ile çok sayıda şarjör ele geçirilmişti. 
     Komşuları ve mahalle esnafının verdiği bilgiye göre, Yiğit, halen ailesinin oturduğu binada, aynı operasyonda yakalanan arkadaşı Halil Gökçe ile 3 ay önce karşılıklı daire tuttu. 
     Komşularına kendilerini ''ortak madeni eşya üretimi yapan kişiler'' olarak tanıtan Yiğit ve Gökçe'nin, eski model bir minibüsle her gün sabah saatlerinde evden ayrılıp, akşama doğru yine birlikte döndükleri öğrenildi. 
     Komşuları, Yiğit ve Gökçe'nin bu tip olaylara karışabileceğini hiç düşünmediklerini, polisin her iki evde de birkaç kez arama yaptığını söylediler. Mahalle esnafı ise 2 kişiyi iyi tanımadıklarını, ancak yaptıkları alışverişlerden, iyi para kazandıklarını bildiklerini belirttiler. 
     Yiğit'in eşi ve 3 çocuğu, Gökçe'nin ise eşi ve 1 çocuğu olduğu öğrenilirken, evde bulunan kadın ve çocuklar, gazetecilerin olayla ilgili görüşme isteklerini reddederek kapıyı açmadı. 
     
</TEXT>
</DOC>
