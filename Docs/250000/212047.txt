<DOC>
<DOCNO> 212047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/30/dunya/dun01.html </URL>
<DATE> 2004/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Baş ağrıtacak karar 
</HEADLINE>
<TEXT>

   Bir Amerikan sigorta şirketi 1915-19 yılları arasında Anadolu'da öldürülen, hayat sigortası poliçesine sahip Ermenilerin mirasçılarına 20 milyon dolar ödemeyi kabul etti 
   DIŞ HABERLER SERVİSİ 

   
   ABD'de sigorta şirketi New York Life Insurance, 1915 - 1919 yıllarında Anadolu'da öldürüldüğü ileri sürülen 1.5 milyon Ermeni'nin hayatta olan mirasçılarına ödenmemiş hayat sigortası poliçeleri karşılığında 20 milyon dolar yaklaşık 27 trilyon lira ödemeyi kabul etti. 
   20 milyon doların en az 3 milyonu, Ermeni cemaatinin çıkarları için çalışan yardım kuruluşlarına verilecek. 
   Ermenilerin yoğun olarak yaşadığı Güney Kaliforniya'da 4 yıl önce açılan ve yaklaşık 2400 poliçeyi kapsayan davayı arabuluculuk yaparak önceki gün anlaşmayla sonuçlandıran eyalet sigorta komiseri John Garamandi, sonucun "Nisan 1915'te başlayan kasıtlı, sistematik ve yönetim kontrolünde yürütülen soykırım" sırasında öldürülenlerin yakınları açısından adaletin tecelli etmesine yardımcı olacağını söyledi. 
   
   'Soykırım'ın tanınması 
   Davacıların Ermeni kökenli avukatı Brian Kabateck de, davanın "ABD'nin Ermeni soykırımını tanımasını sağlamada bir adım olduğunu" kaydetti. Kabateck, "Kuşkusuz Ermeni soykırımı Yahudi soykırımı ve 20. yüzyılın diğer trajedileri kadar tanınmayı hak ediyor" dedi. 
   New York Life Yönetim ve İcra Kurulu Başkanı Seymour Sternberg, poliçe sahibi Ermenilerin çoğunun 1915'teki trajik olaylarda öldüğü ortaya çıkınca, şirketinin ölenlerin mirasçılarına yardım etmek için bir Ermeni avukat tuttuğunu söyledi. 
   Amerikan sigorta şirketi, poliçe sahiplerinin mirasçılarından yerleri tespit edilebilen yaklaşık üçte birine ödeme yapacak. 
   Davacılarla varılan anlaşmanın, ABD Bölge H kimi Christina Snyder tarafından onaylanması gerekiyor. Bununla ilgili duruşma ise 15 Şubat'ta yapılacak. Kaliforniya Valisi, 1915 -1919 olaylarının kurbanları ile mirasçılarının, 1875 - 1923 yılları arasında Avrupa ve Asya ülkelerinde poliçe satan sigorta şirketlerini dava ederek tazminat almalarına imk n veren yasa tasarısını 2000 yılında onaylamıştı. 
   
   
   
   
</TEXT>
</DOC>
