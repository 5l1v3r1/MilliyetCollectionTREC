<DOC>
<DOCNO> 221781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/12/son/soneko15.html </URL>
<DATE> 2004/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Yatırım Danışma Konseyi, devleri buluşturacak... 
</HEADLINE>
<TEXT>

     İstanbul'da 15 Mart Pazartesi günü toplanacak Türkiye Yatırım Danışma Konseyi, devleri buluşturacak. 
     Konsey toplantıları yılda 1 veya 2 kez gerçekleştirilecek, Konsey üyeliğinin süresi 2 yıl olarak tespit edilirken, bu süre sonunda kuruluş temsilcileri yeniden belirlenecek. 
     Uluslararası firmaların sınırlı sayıdaki CEO ve başkanlarının katılımı ile yapılacak Konsey toplantısına, Başbakan Recep Tayyip Erdoğan'ın başkanlık etmesi bekleniyor. 
     Konsey toplantısı, hükümetin Türkiye'nin yatırım ortamını iyileştirme ve dünya ekonomisindeki rekabet gücünü artırmaya yönelik önlemlerine, uluslararası yatırımcıların dikkatini çekmek açısından büyük önem taşıyor. 
     YDK'nın iş dünyası ile hükümet arasındaki diyalogun geliştirilmesi, değişim için önceliklerin belirlenmesi ve yatırımcının tecrübesine dayalı çözümler önerilmesi ile pozitif bir görüş alışveriş platformu yaratmak suretiyle güvenilir bir ortam oluşturulmasında önemli rol oynaması bekleniyor. 
     
     YATIRIM DANIŞMA KONSEYİ'NİN YAPISI 
     Sınırlı sayıda 15-20 kişi çokuluslu şirketin en üst düzey yöneticilerinden oluşan Danışma Gurubu, başbakan ve ekonomi bakanının başkanlığında ve seçilmiş hükümet temsilcilerinin katılımıyla toplanacak. 
     Toplantılar, yılda bir ya da iki kez yapılacak ve ve bir gün sürecek. 
     Küresel ekonomi içinde Türkiye'nin fırsatlarını değerlendirecek platformun çalışma prensibi, sınırlı sayıda konuya odaklı, eylemlere dönük tavsiyelerde bulunmak olarak niteleniyor. 
     YDK'nın konsey üyeliği 2 yıl olarak öngörülürken, bu sürenin sonunda kuruluş temsilcileri yeniden belirlenecek. 
     
     YOİKK TEKNİK KOMİTELERİNDEN FAYDALANILACAK 
     Bu arada YDK için birbiriyle paralel ve mükerrer çalışma gurubu yapısı oluşturmaktansa, Yatırım Ortamının İyileştirilmesi Koordinasyon Kurulu YOİKK teknik komitelerinden faydanılması tercih edildi. 
     Hükümetin yatırım promosyon çabasından daha farklı bir amaç olarak oluşturulan YDK'nın üyeleri, Türkiye'nin yatırım ortamıyla ilgili stratejik konularda tavsiyelerde bulunacak. 
     Daha da önemlisi hükümet, uzlaşılan konularda eyleme geçileceği konusunda kararlılığını ortaya koyacak. 
     
     HANGİ FAYDALAR BEKLENİYOR 
     YDK'dan, yatırım ortamının iyileştirilmesi için Türkiye'nin gerçekleştirdiği ilerlemeler konusunda uluslararası dikkatin artırılması, Türkiye'nin uluslararası sermaye ve yerli yatırımcılar için cazibesini artırmaya dönük alınması gerekli görülen somut önlemlere yönelik tavsiyeler oluşturulması bekleniyor. 
     YOİKK'e gönderilen ve YOİKK'den alınan raporlarla, tavsiyelerin izlenmesinin sağlanması, Türkiye'nin orta vadede yatırımlarla ilgili hedef ve politikalarının belirlenmesi de hedefleniyor. 
     
     AÇILIŞ TOPLANTISI 
     YDK Açılış Toplantısı'nın gündemi iki konuya odaklanacak. Bunlardan ilki Türkiye'nin dünya ekonomisi içindeki rekabet üstünlüğü nasıl değerlendirildiği ve yatırımları artıracak iş ortamının oluşturulabilmesi için atılacak adımların tespiti olarak belirlendi. 
     İkinci olarak ise adres gösterilecek özel uygulamalara ve yatırım ortamı reformuna ilişkin öncelikler masaya yatırılacak. 
     
     NELER KONUŞULACAK 
     Genel görüşmeler esnasında, her katılımcı Türkiye değerlendirmesi yapacak ve uygun gördükleri tavsiyelerde bulunacak. Bununla birlikte, konular firmalar açısından bireysel olarak kişisel öncelikler değil daha genel çaplı olarak yatırımcı açısından ele alınacak. 
     Şeffaflığı sağlamak için, toplantının sonunda YDK katılımcıları bir sonraki toplantıdan önce yapılması önerilen araştırmalar ve eylemler ile görüşmeler sonunda uzlaşılan konuları da içeren ortak bir basın açıklaması yapacak. 
     Basın açıklaması Başbakan liderliğinde, YDK katılımcıları ile birlikte bir ya da iki sözcüyle gerçekleştirilecek. 
     
</TEXT>
</DOC>
