<DOC>
<DOCNO> 204301 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/25/siyaset/siy10.html </URL>
<DATE> 2003/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Alevilik gelecek yıl ders kitaplarında 
</HEADLINE>
<TEXT>

   Milli Eğitim Bakanı Çelik, Din Kültürü ve Ahlak Bilgisi derslerinde gelecek yıl Aleviliğin de olacağını açıkladı 
   BAHAR ATAKAN Ankara 

   
   Milli Eğitim Bakanı Hüseyin Çelik, gelecek yıldan itibaren Din Kültürü ve Ahlak Bilgisi derslerinde Aleviliğin de yer alacağını açıkladı. Hıristiyanlık ve Musevilik gibi Aleviliğin de derste işleneceğini belirten Çelik, "Derste Aleviliğin fotoğrafı çekilecek. 'Kim haklı, kim haksız ' tartışmalarına girilmeyecek" dedi. 
   Talim ve Terbiye Kurulu Başkanlığı'nın çalışmaları sürdürdüğünü söyleyen Çelik, derste öğrencilere din olgusu hakkında bilgi verildiğini kaydetti. Çelik, "Orada Hıristiyanlık, Musevilik, Brahman dini de anlatılıyor. Kaldı ki, Alevilik İslam içinde. Hanefilik, Şafiilik neyse, Alevilik onun gibi bir şey. Türkiye'de Alevilerle ilgili olarak geçmiş yıllarda çok yanlış ve spekülasyona yol açabilecek bilgilere yer verildi" diye konuştu. Türkiye'de de azımsanmayacak derecede Alevi nüfusu olduğunu ifade eden Çelik, "Bilgilendirmeye yönelik bölüm koyacağız" dedi. 
   Aleviliğin ayrı bir konu başlığında ya da İslamiyet içinde işlenip işlenmeyeceğine bilim adamları grubu karar verecek. Devlet Bakanı Prof. Dr. Mehmet Aydın'ın konuya yakın ilgi gösterdiği ve MEB ile ortak çalışan bilim adamları grubunda yer aldığı ifade edildi. Cem Vakfı Başkanı İzzettin Doğan, "Alevilik, İslamın alt başlığı olarak kitapta yer almalı ve işlenmeli" diye konuştu. 
   
   
   
</TEXT>
</DOC>
