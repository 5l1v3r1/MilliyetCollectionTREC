<DOC>
<DOCNO> 218621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/29/dunya/dun02.html </URL>
<DATE> 2004/02/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İşgal yönetimine Türkmen öfkesi 
</HEADLINE>
<TEXT>

   Bağdat'taki koalisyon merkezi önünde kendilerini zincirleyen Türkmenler, anayasada ülkedeki 3. azınlık olarak tanınmayı istedi 
      DIŞ HABERLER SERVİSİ 

   
   Türkmenler Irak'ın başkenti Bağdat'ta, geçici anayasada Irak'taki azınlıklardan biri olarak tanınmaları için gösteri yaptı. 
   Amerikan işgal yönetiminin Koalisyon Geçici Yönetimi merkezi önünde yapılan protesto gösterisinde 30 kadar Türkmen kendilerini zincire vurdu ve koli bantlarıyla bağladı. Türkmenler, hazırlanan geçici anayasada bir ulusal azınlık olarak resmen tanınmayı istediklerini dile getirdi. 
   
   Müdahale ettiler 
   Gösteri sırasında yolu açmaya çalışan Amerikan askerleriyle Türkmenler arasında kısa süreli didişme oldu. Askerler, bazı zincirleri kesti ve göstericileri yoldan dışarı çıkardı. İtişme sırasında yaralanan ya da tutuklanan olmadı. Protestocular tarafından dağıtılan bir bildiride, Türkmenlerin yıkılan Saddam Hüseyin rejimi döneminde ırkçı baskılardan çok çektiği belirtilerek, Irak nüfusunun yüzde 13'ünü oluşturan 3 milyon Türkmenin resmen tanınmasının, ülkenin istikrarı açısından önemli olduğu vurgulandı. 
   
   Görmezden gelinemez 
   Bildiride, Irak nüfusunun ana parçalarından birinin haklarını görmezden gelmenin Irak'a ve Iraklılara istikrar ve barış getirmeyeceği, aksine kaos, terörizm ve düşmanlık yaratacağı dile getirildi. Türkmenler, hak ve özgürlükleri için mücadele edeceklerini, hak ve özgürlüklerden mahrum olarak yaşamaktansa ölmeyi tercih edeceklerini ifade ettiler. 
   
   Kerkük'te genel grev 
   Bu arada Irak'ın kuzeyindeki Kerkük kentinde, daha fazla siyasi hak isteyen Türkmenler genel grev başlattı. Ulusal Türkmen Hareketi tarafından dağıtılan bildiride, "Vatandaşları, haklarımızın tanınması için Bağdat'ta yapılan gösterilerin desteklenmesi amacıyla genel grev yapmaya çağırıyoruz" denildi. 
   Çağrıya uyan Kerküklü Türkmenler, dükkan ve lokantalarını kapattı. Kentteki polis gücünün yüzde 20'sini oluşturan Türkmen polisler de iş bıraktı. 
   
   
   
</TEXT>
</DOC>
