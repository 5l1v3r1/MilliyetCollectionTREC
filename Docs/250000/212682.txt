<DOC>
<DOCNO> 212682 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/02/yazar/congar.html </URL>
<DATE> 2004/02/02/ </DATE>
<TIME>  </TIME>
<AUTHOR> Yasemin CONGAR  </AUTHOR>
<HEADLINE>
Erdoğan'ın ABD ziyareti ve Kıbrıs 
</HEADLINE>
<TEXT>

   Yıldızlar, çizgiler ve ötesi 
   
   Başbakan Recep Tayyip Erdoğan'ın Washington ziyareti birçok açıdan başarılıydı. Ankara - Washington ilişkilerinde, 1 Mart tezkeresinin reddiyle damgalanan ancak 2003 boyunca, Irak konusundaki derin görüş ayrılıklarının yüzeye çıktığı her vesilede kendisini hissettiren gerilim, büyük ölçüde aşıldı ilişkilerde yeni bir dönem başladı. 
   Başkan George W. Bush'un haziranda NATO zirvesi için İstanbul'a gelirken Ankara'ya da resmi ziyaret yapma kararı ve bu konuda Türk tarafına verilen yazılı metinde "stratejik ortaklık" teriminin kullanılması, bu yeni dönemi teyit ediyor. 
   
   Kısa bir bilanço 
   İlişkilerin, Soğuk Savaş'ta ve ikinci Irak savaşı öncesindeki gibi askeri bir ana eksende yürütülmeyeceği, İncirlik üssünün, Türkiye'nin Washington gözündeki öneminin bir numaralı nedeni olmayacağı bir dönem bu. Siyasi ve iktisadi işbirliği, bundan böyle çok daha ön planda olacak Erdoğan'ın Washington temasları da özellikle siyasi bazda iki başkentin dayanışmasını artıracak kararlar bakımından 'artılar'la doluydu. 
   Bu kararların başında, ABD Dışişleri Bakanı Colin Powell'ın Kıbrıs'ta çözüm sürecinde kişisel düzeyde devreye girmesi geliyor. Bu, Ankara'nın kafasındaki 'arabulucuk formülü' kadar 'sembolik' bir etki taşımasa da, önemi azımsanamayacak bir angajman. 
   Öte yandan, Erdoğan'ın Kuzey Irak'ta PKK ile mücadele için Washington'dan aldığı sözler de önemli. Irak'ın doğal kaynaklarının Bağdat'ın denetiminde olması gereği konusunda ABD'nin Ankara ile paralel görüşlerini bu ziyaret esnasında dünyaya açıklamış olması da öyle. 
   Ayrıca ABD, İstanbul'daki NATO zirvesini başarılı kılma ve Türkiye için iyi bir vitrin olarak değerlendirme kararlılığında. 
   Ziyaretin iktisadi cephesiyse, daha az başarılı oldu. 8.5 milyar dolarlık kredinin Ankara tarafından kullanımını kolaylaştıracak bir metinde uzlaşılamaması, tekstilin Nitelikli Sanayi Bölgesi projesine dahil edilmemesi bu alanda iki 'eksi' puan. 
   Erdoğan'ın Washington ziyaretinin, iç siyasetimize ilişkin sonucu ise AKP iktidarının ABD'den ilk kez değil, öncekilerden çok daha somut bir destek almasıdır. Bush'un Ankara'yı ziyaret kararı, AKP'nin politikalarının Washington'da büyük ölçüde benimsenmesiyle bire bir bağlantılı. 
   Dahası Washington, Emine Erdoğan ve beraberindeki bakan eşlerine gösterdiği konukseverliği, Başkan Bush'un First Lady'nin hanımlar için verdiği çay davetine kısa sürede katılmasıyla yeni bir boyuta taşımıştır. Bush'un hanımlara yaptığı gelenek dışı sürpriz, "Başınızın örtülü olması, Türkiye'nin seçilmiş liderlerinin eşleri olan sizlerin başımızın üstünde yeri olmasını neden engellesinki" demektir ve bu jestle Beyaz Saray, Cumhuriyet Bayramı davetini 'eşsiz' yapma gafletini gösterebilmiş Çankaya köşküne olabilecek en net mesajı göndermiştir. 
   
   Kıbrıs'ta görev bitmedi 
   Erdoğan'ın ABD ziyaretini asıl başarılı kılan, Washington'da Birleşmiş Milletler'de, ve hatta Avrupa Birliği'nde Kıbrıs konusunda esen havayı bir anda Türk tarafı lehine değiştiren girişimlerdir. Bir ABD'li diplomatın deyişiyle, "AKP'nin siyasi liderliğiyle KKTC halkının iradesi yolu açmış, Dışişleri Müsteşarı Büyükelçi Uğur Ziyal bu konuda çok önemli liderlik göstermiş ve Türkiye ilk kez, Kıbrıs'ta 1 Mayıs'a kadar çözümü mümkün kılabilecek bir pozisyonla ortaya çıkmıştır." 
   Ancak şimdi "Üzerimize düşeni yaptık, bizden günah gitti" demenin fazla bir anlamı yok. Kıbrıs'ta üzerimize düşen 1 Mayıs'a kadar çözüm için her yolu zorlamaktır. Çözüm isteyen taraf gibi görünmek değil çözümü elde etmek önemli. Türkiye'nin ve KKTC halkının çıkarı bunu gerektiriyor. "Rumlar ne yaparsa biz bir adım önünde olacağız" sözü her ne kadar Ankara'daki zihniyet değişikliğini yansıtması bakımından önemliyse de kendi içinde yeterince aktif bir yaklaşım değil. 
   Unutmayalım ki, 1 Mayıs'ta Kıbrıs AB üyesi olduğunda artık Ankara Avrupa ile ilişkileri üzerinde veto hakkına sahip bir Lefkoşa ile karşı karşıya olacak. Türkiye, resmen tanımadığı bir devletin zorunlu muhatabı olmakla kalmayacak, dışilişkilerinin en önemli alanlarından birini de bu devletin vetosuna tabi kılacak. Kıbrıs çözülmedikçe, Ankara'ya AB yolu açılmayacak. 
   
   Powell - Annan görüşmesi 
   Powell, BM Genel Sekreteri Kofi Annan ile cuma günü görüştü ve Kıbrıs müzakerelerinin bir an önce başlatılmasını istedi. Annan da aynı niyeti taşıyor, ancak bunu yapabilmesi geçen hafta yeterince kararlı görmediği Rum lider Tasos Papadopulos'tan 'evet' yanıtı almasına bağlı. Annan Powell'a, Papadopulos'la bugün yeniden görüşeceğini ve çağrıyı bu görüşme ardından yapmayı umduğunu söylemiş. 
   AB ve Atina'nın Papadopulos'a baskı yapması Washington'u umutlandırdı. Ancak taraflar, en erken 9 Şubat'ta masaya otursalar bile mayıstan önce anlaşma ve referandum gereğinin dayattığı takvimi hayata geçirmek kolay değil. 
   Bunun sağlanabilmesi için KKTC lideri Rauf Denktaş'ın da Papadopulos'un da samimiyeti şart sürece taş koydukları takdirde ise bu durumun dünyaya teşhir edilmesi ve Türk tarafının mecbur kalırsa müzakereci değiştirmeye hazır olması gerek. 
   Dışişleri'nin Annan planı temelinde hazırladığı öneri, Türk tarafının neleri kabul edebileceğini, nerelerde taviz veremeyeceğini belirleyen bir pozisyon belgesi. Belgeden haberli kaynaklı, "Bu parametrelerde Türk tarafı için elzem olan iki kesimlilik ve garantörlük haklarının bir süre daha devamı esasında çözüm mümkün" diyorlar. Umalım ki çözüm istemeyenlerin Bizans genleri baskın çıkmasın. 
   
      
   
   
</TEXT>
</DOC>
