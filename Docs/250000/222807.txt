<DOC>
<DOCNO> 222807 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/16/son/sonsiy04.html </URL>
<DATE> 2004/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Ürdün Kralı Abdullah Ankara'da... 
</HEADLINE>
<TEXT>

     Ürdün Kralı Abdullah temaslarda bulunmak üzere Ankara'ya geldi. 
     Kral Abdullah'ı Esenboğa Havaalanı'nda Devlet Bakanı Mehmet Aydın, Ankara Valisi Yahya Gür ve çok sayıda Ankara'da görev yapan Arap büyükelçi karşıladı. 
     Ankara'ya eşi Kraliçe Raina ile birlikte gelen Kral Abdullah'ın heyetinde ayrıca, Ürdün Başbakanı Faisal al-Fayez, Dışişleri Bakanı Mervan Muaşir ve Planlama Bakanı Basem Avadullah bulunuyor. 
     Cumhurbaşkanı Ahmet Necdet Sezer, Ürdün Kralı Abdullah'ı Çankaya Köşkü'nde resmi törenle karşıladı. 
     Sezer ve Kral Abdullah, milli marşların dinlenmesinin ardından tören kıtasını denetledi. 
     Sezer, Türkiye ve Ürdün'ün Ortadoğu'da istikrarı ve modernleşmeyi temsil ettiğini belirterek, iki ülke işbirliğinin bölgede barış ve istikrarın sağlanmasına katkıda bulunacağını söyledi. 
     Sezer, Ürdün Kralı Abdullah için Çankaya Köşkü'nde düzenlenen resmi tören sonrasında yaptığı konuşmada, Ürdün'ün, Türk halkının kendisini çok yakın hissettiği bir ülke olduğunu belirterek, ziyaretin, uluslararası alanda iki ülke politikalarının daha da yakınlaşması yönünde yararlı bir fırsat olacağını kaydetti. 
     Cumhurbaşkanı Sezer, üç yıl aradan sonra yapılan bu ziyaretin, iki ülke arasında saygı, anlayış ve diyalog temelinde var olan yakın ilişkilerin en üst düzeyde göstergesi olduğunu ifade etti. 
     Görüşmelerinde, Türkiye-Ürdün ilişkilerini tüm boyutlarıyla ele alacaklarını ve bunların daha da güçlendirilmesi üzerinde duracaklarını söyleyen Sezer, ayrıca İsrail-Filistin uyuşmazlığı, Ortadoğu barış arayışları ve Irak konuları başta olmak üzere, bölgesel ve uluslararası konuları ele alacaklarını belirtti. 
     Ziyaretin, Ortadoğu coğrafyasının son derece duyarlı bir dönemine rastladığına işaret eden Sezer, ''Türkiye ve Ürdün, Ortadoğu'da istikrarı ve modernleşmeyi temsil etmektedir. Diğer ülkeler için örnek bir nitelik taşıyan işbirliğimiz, bölgede barış ve istikrarın sağlanmasına da önemli katkıda bulunmaktadır'' diye konuştu. 
     -KRAL ABDULLAH'IN KONUŞMASI- Kral Abdullah da yaptığı konuşmada, iki ülke arasındaki ilişkilerin mükemmel olduğunu belirterek, ziyareti sırasında siyasi ve ekonomik alanlarda işbirliğini geliştirme fırsatlarını ele alacaklarını söyledi. 
     Temaslarında bölgesel konuları da ele alacaklarını belirten Abdullah, Ürdün açısından Filistin sorununun önemli olduğunu, konunun Arap-İsrail uzlaşmazlığının temelinde yattığı görüşünü taşıdıklarını kaydetti. 
     Bölgede devam eden şiddet olaylarının sona ermesi gerektiğini ifade eden Kral, ''Bölgenin barış yolunda ilerlemesi için elimizden gelen her şeyi yapmalıyız'' dedi. 
     Bölgenin uzun zamandır sıkıntı çektiğini, ''adalet, istikrar ve güven'' ihtiyacı ve özlemi içinde olduğunu kaydeden Kral Abdullah, bölge halkının geleceğe dönük planlar yapması için kendilerini güvende hissetmesinin önemli olduğunu söyledi. 
     Görüşmelerde Irak konusunun da gündeme geleceğini belirten Abdullah, ''Irak halkının özgür ve onurlu bir şekilde geleceğini garanti altına alabilmesi için ne şekilde yardımcı olabileceğimizi görüşeceğiz'' diye konuştu. Kral, Türkiye ve Ürdün'ün Irak'ın komşuları olduğunu, bu nedenle bölgedeki gelişmelerden etkilendiklerini kaydetti. 
     Kral Abdullah, Türkiye'nin barışın sağlanması konusunda oynadığı rolü her zaman takdir ettiklerini sözlerine ekledi. 
     Heyetler arası görüşmelerin ardından Cumhurbaşkanı Sezer, Kral Abdullah onuruna öğle yemeği verdi. 
     
</TEXT>
</DOC>
