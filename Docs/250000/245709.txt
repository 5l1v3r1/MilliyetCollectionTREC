<DOC>
<DOCNO> 245709 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/06/spor/spo01.html </URL>
<DATE> 2004/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa çıkarması 
</HEADLINE>
<TEXT>


Matthaeus ile görüşüp, transfer rotasını belirleyen Beşiktaş Başkanı Yıldırım Demirören ile Futbol Şube Sorumlusu Kıvanç Oktay dün Paris'e geçti. İkili, Anelka ve Wiltord ile görüşecek 

BİLAL MEŞE - ORHAN YILDIRIM 


Kasetler götürüldü 
TEKNİK Direktör Matthaeus ile görüşmek için Almanya'ya giden Beşiktaş Başkanı Yıldırım Demirören ile Futbol Şube Sorumlusu Kıvanç Oktay, takımın video kasetlerini Alman hocaya teslim etti. Bugün oynanacak Fransa - Ukrayna maçını izlemek için dün Paris'e geçen ikilinin, özellikle Anelka ve Wiltord ile buluşarak forvet sorununu çözmek istedikleri öğrenildi. 

İviç, Pancu'ya bağlı 
RONALDO, Ahmed Hassan, Cordoba ile devam etme kararı alan yönetim Pancu konusunda Shakthar Donetsk ile pazarlığı sürdürüyor. Fransa'da Lucescu ile de buluşacak olan Siyah-Beyazlılar ayrıca Rumen hocanın tavsiye ettiği iki futbolcuyu gözlem altına alacak. Kartal, Pancu'nun gitmesi durumunda İviç ile sözleşme yapacak, aksi takdirde transferi yatacak. Kartal'ın Lyon'dan Gomez ile de prensipte anlaştığı öğrenildi. 

Antep'e yeni öneri 
BEŞİKTAŞ Yönetimi'yle Okan Buruk konusunda ön anlaşma yapan Menajer Ahmet Bulut'un da Siyah - Beyazlılar adına Monaco'ya gittiği ve Rothen için temasta bulunduğu ifade edildi. Lucescu ile Fenerbahçe'nin peşinde koştuğu Antepli İbrahim Toraman için yeni teklif yapıldı. Siyah-Beyazlılar, Antep'e Ramazan, Sinan ve Gökhan'ı kiralık ve 500 bin dolar da para önerdi. 

Hamit el yaktı 
HAMİT Altıntop için Schalke'nin kapısını çalan Siyah - Beyazlılar'ın ise eli yandı Bu futbolcunun bonservisi için önce 7.5 milyon Euro isteyen Alman kulübünün önce gün bu parayı 5 milyon Euro'ya indirdiği, bunun bile Beşiktaş için çok yüksek olduğu ifade edildi. Bundan dolayı Kartal, Hamit'in transferini şimdilik askıya aldı. 

Yönetimde yaz sezonu 

BEŞİKTAŞ Yönetimi, Yıldırım Demirören'in göreve gelmesiyle birlikte yaz uygulamasına geçti. Daha önce pazartesi günleri yapılan yönetim toplantılarının, bundan böyle çarşamba günü gerçekleştirileceği açıklandı. Buna gerekçe olarak, yöneticilerin hafta sonu tatillerinden geç gelmeleri gösterildi. 

İnönü'ye 4 trilyon 
SİYAH - Beyazlılar, Beşiktaş İnönü Stadı'nın revizyonuna 4 trilyon lira harcayacak. Eylül ayına yetişebilmesi için hemen çalışmalara başlanan stat için yapılan harcamayla tribünlerin kapasitesi 10 bin artırılacak, giriş ve çıkış kapılarının da sayısı fazlalaşacak. Yöneticiler, "Stadı UEFA maçlarımıza yetiştireceğiz. Bu konuda her türlü önlemi aldık" diye konuştu. 

Sergen'de damping 
Yeni yönetim, maç başına 45 bin dolar alan futbolcudan indirim isteyecek 

BİLAL MEŞE 

Dengeler ön planda 
SERDAR Bilgili yönetiminin gözdesi Sergen Yalçın, Yıldırım Demirören'in gelişiyle gözden düştü. Lucescu'nun en güvendiği isimlerin başında yer alan ve maç başına 45 bin dolara oynayan yıldız futbolcunun aldığı paranın, futbolcular arasında dengeyi bozduğunu belirten yöneticiler, bu futbolcudan indirim isteyeceklerini belirtti. 

'Uçurum ortadan kalkacak' 
MATTHAEUS'UN raporu doğrultusunda yerli futbolcuların paralarını gözden geçirecek olan yönetim, parasal konularda eşitliği ön plana çıkarmayı hedefliyor. Siyah - Beyazlı idareciler, "Çifte standardın olduğu yerde başarıyı yakalamak zordur. İlk etapta futbolcular arasındaki parasal uçurumu ortadan kaldıracağız" diye konuştu. 


Berkant'tan Kartal sözü 

ERHAN TELLİ 
'İmzaya geliyorum' 
GALATASARAY ile sözleşmesi sona eren Berkant Göktan, tatilinin ardından Beşiktaş formasıyla kucaklaşacağını müjdeledi, Siyah - Beyazlı taraftara umut dolu mesajlar verdi. İki hafta sonra İstanbul'a gelip, imza atacağını söyleyen Berkant, "Hertha Berlin'den ciddi teklif aldım. Ancak Beşiktaş'ı tercih ettim. İnönü Stadı'nda Siyah - Beyazlı formayı giyeceğim günü sabırsızlıkla bekliyorum" dedi. 

'Matthaeus beni tanır' 
MÜNİH'TE ailesinin yanında tatil yapan Berkant, yeni hocası Matthaeus'u Bayern Münih'ten tanıdığını ifade etti. Başarılı futbolcu şöyle devam etti "O da beni iyi tanıyor. Onun Beşiktaş'a teknik direktör olması beni çok sevindirdi. Bu sezon benim için dönüm noktası olacak. Herkes Berkant'ın nasıl bir futbolcu olduğunu çok yakında görecek. Milli formayı hedefliyorum." 


</TEXT>
</DOC>
