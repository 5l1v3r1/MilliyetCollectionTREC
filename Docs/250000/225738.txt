<DOC>
<DOCNO> 225738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/26/yazar/pulur.html </URL>
<DATE> 2004/03/26/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
"Zaman"ın kaçı, kaç para 
</HEADLINE>
<TEXT>

   
   ÇAĞDAŞ toplumlarda "zaman" çok değerli bir kavramdır. 
   Oysa, geri kalmış, ya da geri bırakılmış ülkelerde "zaman" çok ucuzdur, kimse "zaman"ı düşünmez, kolunda, cebinde saati olmayanlar, zamanı "gün doğumu, gün ortası, gün batımı" gibi aralıklarla paylaşırlar, ya da namaza göre ayarlarlar, sabah namazından, yatsı namazına kadar, "sabah namazından sonraydı, öğleye yakındı, ikindiyi yeni kılmıştık, akşama doğru, yatsıya yakın" gibi... 
   Köylünün, yer soran adama "bi sıgara içimlik " diye beş saat yol yürüttüğü bilinmez mi 
   
   GEÇENLERDE, bir işçi emeklisinin aylığından yapılan kesintiyi yazmıştık, Ekrem Necdet Uzunhasanoğlu'nun aylığına haciz gelmişti, çünkü son çalıştığı firmanın sorumlusu olarak görünüyor, firmanın SSK'ya olan 77 milyar lira borcu onun maaşından kesiliyordu. 
   Oysa oradan ayrılıp, emekli olalı şu kadar zaman geçmiş, firmanın borcu da, onun ayrılmasından sonra başlamıştı. 
   Bu durumda yapılacak olan neydi 
   
   HEMEN haczin durdurulması ve haksız kesilen paranın, emekliye ödenmesi değil mi 
   Hayır, en azından 10 yazışma... Sonunda yarım bir anlaşma 
   "Aylığına konan haczi kaldırırız ama, kesilenleri ödeyemeyiz." 
   Niye 
   Öyle 
   Parmağını kaptırdın mı, kolun da gider. 
   Sonunda olaya biz karıştık, yazı yazdık, olacak iş mi bu dedik... 
   
   ANLADIĞIMIZ kadar, duruma Bakan Murat Başesgioğlu el koyuyor, haksızlığı giderin diyor, yazımız 19 Mart'ta yayımlanıyor, üç gün sonra 22 Mart 2004 tarihinde "fuzuli kesilen meblağın iadesi" talimatı veriliyor. 
   Bu zaman kaybı değil de nedir 
   Madem yanlışlık olduğunu, haksız yere haciz konduğunu, aylıktan kesildiğini kabul ediyorsunuz, niye "fuzuli" kesilen parayı zamanında iade etmiyorsunuz 
   Bu yazışmalar, bu çizişmeler "kaç zamana patladı" biliyor musunuz 
   Bilmeye ne gerek var, zamanın kaçı, kaç para 
   
   ALIN bir zaman kaybı daha... 
   Tevfik Karataş, Türkiye Trafik Kazalarını Önleme Derneği Denizli Şubesi sekreteri... 
   Tutuyor, ilgili bakanlık ve kuruluşlara bir teklif yapıyor 
   "Trafik Güvenliği 2004 diye bir çalışma düzenlenmeli başarılı görülenler ödüllendirilmeli, kazananlara 50 milyar lira verilmeli." 
   Bu önerisini internette de yayımlıyor, fakat yazış şeklinden bunu öneri değil, sanki gerçek bir yarışma açılmış gibi çıkaranlar oluyor. 
   Tevfik Karataş, her ne kadar "yanlış anladınız, öyle demek istemedim " diye özür dilese de, hakkında "vatandaşları yanlış yönlendirdiği, görevlileri gereksiz yere meşgul ettiği" iddiasıyla soruşturma açılıyor, savcılığa sevk ediliyor. 
   Şimdi, ifadeler, tanıklar, bilirkişiler, duruşmalar, bir sürü evrak... 
   
   ADAM madem "Yanlış anladınız, ya da ben anlatamadım " diyor, "Bir daha böyle bir şey yapma " dersiniz, o da düzeltir, "Ben yarışma düzenlenmesini teklif ettim, demek anlatamamışım " der olur biter... 
   Bunca yazışmaya, soruşturmaya, mahkemeye ne gerek var 
   Gerek yok ama, zaman çok 
   
      
   
   
</TEXT>
</DOC>
