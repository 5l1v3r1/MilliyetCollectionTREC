<DOC>
<DOCNO> 230169 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/10/son/sondun27.html </URL>
<DATE> 2004/04/10/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Bush yönetiminde 11 Eylül komisyonu sıkıntısı... 
</HEADLINE>
<TEXT>

     ABD Başkanı George Bush'un, 11 Eylül saldırıları hakkında önceki ay aldığı bir brifingde, El Kaide terör örgütünün ABD içinde patlayıcılarla saldırı düzenlemeye çalıştığı yönünde bilgilendirildiği haberleri, yönetimde sıkıntı yarattı. 
     Amerikan basınındaki haberlere göre, Bush yönetiminin 11 Eylül saldırılarında ihmalini araştıran kongre komisyonunun bir numaralı konusu haline gelen bir belgede, Bush'un, El Kaide'nin ABD içinde saldırı planlarından haberdar olduğunu ortaya koyuyor. 
     Bush'a 2001 Ağustos'unda, terör tehditleri konusunda verilen detaylı brifingin metninden oluşan söz konusu belge, 11 Eylül komisyonunun isteği üzerine, komisyonun ilgili kişilerinin incelemesine açıldı. Belgeyi görenlerden bazılarının basına sızdırdığına göre, Bush yönetimi, El Kaide'nin ABD içinde vurma hazırlığından haberliydi. Belge, ''Bin Ladin ABD içinde vurmaya kararlı'' başlığını taşıyor. 
     ABD Başkanı'nın bu brifingi aldığı sıralarda Amerikan istihbarat yetkililerinin de, teröristlerin uçakları kullanarak bir eylem düzenleyebileceği yönünde iki ayrı istihbarat elde ettiği ancak yeterince inanılır bulunmadığı, şimdiki Amerikan hükümeti yetkililerince belirtiliyor. 
     Bu hafta 11 Eylül komisyonu önünde, ABD kamuoyunun en çok ilgisini çeken ifadelerinden birini veren Ulusal Güvenlik Danışmanı Condoleezza Rice ise tartışma yaratan belgede, El Kaide'nin geçmişte oluşturduğu tehdide ilişkin bilgi verildiğini ancak o sırada mevcut tehditten bahsedilmediğini savunmuştu. 
     Belgeyi görenlere göreyse Bush'a verilen brifingde, El Kaide'nin radikal İslamcıların serbest bırakılması gibi amaçlarla uçak kaçırabileceği, örgütün ABD içinde bir ''destek sistemine'' sahip olabileceği benzeri unsurların bulunduğunu ifade ediyor. Belgede ayrıca, FBI'ın, El Kaide'nin bazı faaliyetlerinin uçak kaçırma hazırlığına işaret edebileceği yönündeki analizlerinin de bulunduğu, FBI'ın, ABD topraklarında gerçekleşebilecek terörist bir saldırıya ilişkin 70 ayrı davayı o sırada incelemekte olduğu belirtiliyor. 
     ABD kongresinin, her iki parti temsilcilerinden oluşan 11 Eylül komisyonu, kapalı oturumda, ABD Başkanı George Bush ve Başkan Yardımcısı Dick Cheney'yi de dinleyecek. 
     
</TEXT>
</DOC>
