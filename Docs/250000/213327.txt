<DOC>
<DOCNO> 213327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/05/son/soneko40.html </URL>
<DATE> 2004/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Unakıtan IMF çalışmalarında bizi seçim etkilemiyor 
</HEADLINE>
<TEXT>

     Maliye Bakanı Kemal Unakıtan, Uluslararası Para Fonu IMF çalışmalarında seçimlerin kendilerini etkilemediğini bildirdi. 
     Gazetecilerin sorularını yanıtlayan Unakıtan, 7. gözden geçirmenin seçim sonrasına kalma ihtimali olup olmadığının sorulması üzerine, ''Seçimden sonraya kalmak veya öne çekmek bizim hükümetimizi etkilemiyor. Biz çalışmalarımızı yapıyoruz. Şu anda da zaten çalışmalar yapılıyor. Maliye, DPT ve Hazine boyutunda çalışmalar devam ediyor. Bu çalışmalara bu hafta ve önümüzdeki hafta devam edilecek'' diye konuştu. 
     ''7. gözden geçirme çalışmaları seçimden sonraya kalmaz diyebiliyor musunuz '' sorusuna karşılık Unakıtan, öncelikle Hazine ile konuşması gerektiğini belirterek, ''Ben seçim sonrasına kalmayacağını tahmin ediyorum'' dedi. 
     Unakıtan, Maliye Bakanlığı'nda gözden geçirmeyle ilgili çalışmalara bugünden itibaren başladıklarını bildirdi. 
     
     ÖZELLEŞTİRME PROGRAMI 
     Bakan Unakıtan, 2004 yılı özelleştirme programının haftaya açıklanabileceğini de bildirdi. 
     Petkim'de yeniden değerlendirme çalışmalarına başlandığını ifade eden Maliye Bakanı, alıcı olmadan sürekli ihaleye çıkmanın mantıklı olmadığını vurguladı. Yeniden yapılacak değerlendirmenin ardından Petkim ihalesinin 2004 yılı içinde gerçekleştirileceğini kaydetti. 
     
     ''TÜPRAŞ'TA ÖYK KARARI HAFTAYA KALABİLİR'' 
     TÜPRAŞ'ın satışına ilişkin ÖYK kararının imzaya açılması konusundaki soruları da cevaplayan Unakıtan, Başbakan dışındaki imzaların tamamlanmasının hafta başına kalabileceğini, gelecek hafta ise Başbakan'ın Güney Kore'de olması nedeniyle ÖYK kararında imzaların tamamlanmasının daha sonraki haftaya kalabileceğini bildirdi. 
     
     ''ECO KALKINMA BANKASI İSTANBUL'A KURULUYOR'' 
     Unakıtan, Pakistan'daki ECO toplantıları sırasında daha önceden kurulması kararı alınan ECO Kalkınma Bankası'nın yerinin İstanbul olmasına karar verildiğini kaydetti. 
     Bununla ilgili bir fizibilite çalışması yapılacağını ve Nisan ayının son günlerinde ECO ülkesi maliye bakanlarının Washington'da toplanacağını da anlatan Unakıtan, burada son fizibilite çalışmasının gözden geçirilip, bankanın sermayesi ve kuruluş yapısının tespit edilerek, çalışmalara başlanılacağını sözlerine ekledi. 
     
</TEXT>
</DOC>
