<DOC>
<DOCNO> 204934 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/28/son/sondun31.html </URL>
<DATE> 2003/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Sırbistan seçimlerinde aşırı milliyetçi parti birinci... 
</HEADLINE>
<TEXT>

     Sırbistan'da bugün yapılan genel seçimin sonuçlarına ilişkin olarak sandık çıkışı anketlerine göre yapılan ilk tahminlere göre, aşırı milliyetçi ''Sırbistan Radikal Partisi'' yüzde 27,5 ile önde gidiyor. 
     ''Büyük Sırbistan'' fikrinin savunucusu bu partinin lideri Voyislav Seselj, Lahey'deki eski Yugoslavya ile ilgili savaş suçluları mahkemesinde tutuklu bulunuyor. Partinin başkan vekilliğini Tomislav Nikoliç yürütüyor. 
     Bu parti, yine Lahey'de yargılanmakta olan eski Yugoslavya Devlet Başkanı Slobodan Miloseviç'in lideri olduğu Sosyalist Parti'nin de müttefiki. Miloseviç'in partisinin de yüzde 7.6 alacağı hesaplanıyor. 
     Demokrasi yanlısı üç partinin ise oyların toplam yüzde 41,5'ini alacağı hesaplanıyor. Bu sonuç, demokrasi yanlılarının, aşırı milliyetçilerin iktidara gelmelerinin önünü kesebileceklerini gösteriyor. Bu partiler arasında bulunan Sırbistan Demokratik Partisi'nin yüzde 17 ile Radikal Parti'yi izleyeceği tahmin ediliyor. Yine demokrasi yanlısı Demokratik Parti için yapılan tahmin ise yüzde 13. Bu partinin üçüncü çıkması bekleniyor. 2000 yılında Miloseviç'i deviren bu partilerin aralarında büyük görüş ayrılıkları çıkmaması halinde bir koalisyon hükümeti kurabilecekleri belirtiliyor. 
     Bu tahminler, Serbest Seçimler ve Demokrasi Merkezi adlı bağımsız gözlemci kuruluş tarafından yapıldı. 
     
</TEXT>
</DOC>
