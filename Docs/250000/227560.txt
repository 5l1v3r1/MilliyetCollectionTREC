<DOC>
<DOCNO> 227560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/son/sondun64.html </URL>
<DATE> 2004/04/01/ </DATE>
<TIME> 19.42 </TIME>
<AUTHOR>  </AUTHOR>
<HEADLINE>
BM çevreleri "Kıbrıs müzakeresinde Türk tarafı tutumu memnuniyet verici" 
</HEADLINE>
<TEXT>

     Türkiye ve KKTC'nin İsviçre'deki Kıbrıs görüşmelerinde izlediği tutum BM çevrelerinde memnuniyet yarattı. 
     BM diplomatik kaynakları, Türk ve KKTC hükümetlerinin İsviçre'deki müzakerelerde izlediği yapıcı ve olumlu tutumun memnuniyet verici olduğunu belirtirken, Yunan ve Rum tarafı için aynı şeyin söylenemeyeceğini kaydettiler. 
     Görüşmelerin ardından Yunan ve Rum tarafı üzerinde uzlaşmayı kabul etmeleri yönünde uluslararası baskıların oluşabileceğini ifade eden diplomatik kaynaklar, önemli olanın bundan sonra tarafların referandumdan önce nasıl kampanya yürütecekleri olduğunu belirttiler. 
     Diplomatik kaynaklar, Ada'da yapılacak referandumlarla son sözü halkların söyleceğini anımsattılar. 
     
     De Soto konsey'i bilgilendirecek 
     Bu arada, BM Genel Sekreteri Kofi Annan'ın Kıbrıs Özel Temsilcisi Alvaro de Soto, yarın BM Güvenlik Konseyi'ni İsviçre'deki görüşmelerle ilgili bilgilendirecek. 
     Konsey üyeleriyle yapılacak görüşmeye, Genel Sekreter'in yardımcısı Kieran Prendergast'ın da katılması bekleniyor. 
     
     Türk tarafı çoşkulu 
     Öte yandan, New York Times gazetesinde, Kıbrıs görüşmeleriyle ilgili bir haber yorumda, İsviçre'deki müzakerelerin resmi bir anlaşmaya varılmaksızın sona erdiği belirtilirken, son sözü halkların referandumda söyleyecekleri kaydedildi. 
     İsviçre'deki müzakerelerin ardından Türklerin coşkulu, Yunan tarafınınsa böyle görünmediği yorumunu yapan gazete, Başbakan Recep Tayyip Erdoğan'ın Yunan ve Rum halkına ''Gelin burada başlayan barış yolunda birlikte yürüyelim'' mesajına dikkat çekti. 
     New York Times, Yunan Başbakanı Kostas Karamanlis'in ''bir anlaşmaya varamadıkları'' şeklindeki açıklamasına karşın, BM Genel Sekreteri Kofi Annan'ın ''seçimin çözümle çözümsüzlük arasında olacağı'' biçimindeki uyarısına işaret etti. 
     
</TEXT>
</DOC>
