<DOC>
<DOCNO> 222484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/15/son/soneko43.html </URL>
<DATE> 2004/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
TEDAŞ "Kaçak elektrik kullanımının maliyeti 1.5 milyar dolar.." 
</HEADLINE>
<TEXT>

     TEDAŞ Yönetim Kurulu Başkanı ve Genel Müdür Haşim Keklik, Türkiye genelinde kaçak elektrik kullanımının maliyetinin, şebekeye verdiği zararla birlikte 1.5 milyar dolar olduğunu söyledi. 
     Keklik, BEDAŞ Genel Müdürlüğü'nde düzenlediği basın toplantısında, kayıp kaçak oranları ve kaçak elektrik kullanımıyla mücadele çalışmaları hakkında bilgi verdi. 
     Türkiye genelinde toplam 25 milyon abone içinde 100 bin abonenin elektriğin yüzde 44'ünü kullandığını, kaçak elektrik kullananların da bu aboneler arasında yer aldığını anlatan Keklik, ''Yıllardır büyük bir sorun haline gelerek ülke ekonomisini olumsuz etkileyen kaçak elektrik kullanımının maliyeti, şebekeye verdiği zararla birlikte 1.5 milyar dolar civarında. Yani ülkemizde 2 Keban Barajı üretimi kadar kaçak elektrik kullanılmaktadır'' dedi. 
     Keklik, en büyük kaçak elektrik kullanımının Boğaziçi Elektrik Dağıtım A.Ş'nin bulunduğu Avrupa Yakası'nda olduğunu, bu bölgenin 3 milyon 300 bin abonesi ile Türkiye'deki toplam elektriğin yüzde 20'sini tükettiğini kaydetti. 
     
     2003'DE 88 MİLYON DOLAR KAZANIM'' 
     Bu bölgedeki kayıp kaçak oranının 2000 yılında yüzde 25 olduğunu ve bunun BEDAŞ'a maliyetinin 200 milyon dolar olduğunu belirten Keklik, ''2003 yılında yürütülen yoğun mücadele ile bu oran yüzde 20'ye düşürüldü ve 88 milyon dolarlık bir kazanım elde edildi'' dedi. 
     Keklik, kayıp kaçak ile mücadelenin daha yoğun ve etkin bir şekilde sürdürülmesi için güvenlik kuvvetleri ve jandarma ile bu yıl da işbirliği yapılarak sonuca ulaşılmaya çalışıldığını söyledi. 
     Özellikle Sefaköy ve Bayrampaşa bölgelerinde yapılan kontroller sonucunda mühürler üzerindeki oynamaların azaldığını, eksik okumaların ortadan kalktığını ve bunun sonucunda Sefaköy İşletme Müdürlüğü'nde 6 trilyon liralık bir kazanç sağlandığını anlatan Keklik, bu tür çalışmaların BEDAŞ'ın tüm işletmelerinde yapılması halinde 150 trilyon lira kazanç sağlanacağını kaydetti. 
     Keklik, kaçak elektrik ile mücadele çalışmalarına vatandaşların da duyarlılık göstermelerini ve bu tür kaçak kullananları BEDAŞ'a bildirmelerini istedi. 
     
</TEXT>
</DOC>
