<DOC>
<DOCNO> 249448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/20/son/sonspo04.html </URL>
<DATE> 2004/06/20/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Beşiktaş yeni sezonu yarın açıyor... 
</HEADLINE>
<TEXT>

     Birinci Süper Futbol Ligi'nde yeni sezonda şampiyonluk iddiasında bulunan ve teknik heyetini tamamıyla değiştiren Beşiktaş, yeni sezon hazırlıklarına yarın başlayacak. 
     Siyah-beyazlılarda, yarın sabah BJK Nevzat Demir Tesisleri'nde futbolcular birbirleriyle ve teknik heyetle tanışacaklar. Beşiktaş, akşam saatlerinde de ilk çalışmasını yeni teknik direktörü Vicente Del Bosque yönetiminde gerçekleştirecek. 
     Yeni sezon çalışmalarına Ronaldo'nun dışında yerli ve yabancı futbolcuların tamamının katılacağı, Brezilyalı oyuncunun ise çalışmalara birkaç gün geç geleceği öğrenildi. 
     Yeni transferlerle kadrosunu güçlendiren Beşiktaş, 14 gün İstanbul'da çalıştıktan sonra 5 Temmuz'da kamp çalışmaları için Avusturya'nın Salzburg kentine gidecek. 17 Temmuz'a dek burada kamp yapacak olan ''Kara kartallar'', 7, 9, 14 ve 16 Temmuz tarihlerinde 4 hazırlık maçı yapacak. 
     Kampı 17-23 Temmuz tarihleri arasında Sonnhof Bad Worishofen bölgesinde sürdürecek olan Beşiktaş, 20 ve 22 Temmuz'da da 2 hazırlık maçı daha yapacak. 
     Siyah-beyazlılar, 23 Temmuz'da İstanbul'a dönüp, burada yeni sezon hazırlıklarını sürdürecek. 
     
     10 YENİ OYUNCU 
     Yeni sezona şampiyonluk parolasıyla girecek olan Beşiktaş, şu ana dek 10 yerli oyuncu transfer etti. 
     İspanyol teknik adam Del Bosque'nin görüşleri doğrultusunda transfer çalışmaları yapan siyah-beyazlı takım Çağdaş Atan, Veysel Cihan, Okan Buruk, İbrahim Toraman, İbrahim Akın, Berkant Göktan, Ali Güneş, Fatih Sonkaya, Murat Şahin ve Mustafa Doğan'ı kadrosuna dahil etti. 
     Geçen sezonki kadrosunda bulunan yabancı oyunculardan Zago, Giunti ve Ilie takımdan ayrılırken, Cordoba, Ronaldo, Pancu ve Ahmed Hassan, yeni sezonda da siyah-beyazlı formayı giyecek. 
     Bu arada Beşiktaş, yabancı oyuncu konusunda transfer çalışmalarını da sürdürüyor. 
     
</TEXT>
</DOC>
