<DOC>
<DOCNO> 204211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/24/son/sonspo22.html </URL>
<DATE> 2003/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor Avrupa'dan oyuncu almayacak 
</HEADLINE>
<TEXT>

     Trabzonspor Kulübü Başkanı Atay Aktuğ, transfer çalışmalarına başladıklarını söyledi. 
     Aktuğ, Trabzon Gazeteciler Cemiyeti'nde yaptığı açıklamada, dün teknik heyet ile bir toplantı yaptıklarını belirterek, ''Transfer çalışmalarına başladık. Bu konuda yönetim kurulunda bazı kişilere de yetki verdim'' dedi. 
     Devre arasında iyi transfer yapmanın güç olduğunu da dile getiren Aktuğ, ''İddialı takımlar, kendilerine yararlı oyuncuları bırakır mı Aynı şey ligden düşme potasındaki takımlar için de geçerli. Ancak transfer yapmak için transfer yapmayacağız. Kulüplerine bonservisi bağlı olan oyuncuları da transfer yaparak, kulübü daha da borçlandırmak istemiyoruz'' diye konuştu. 
     Yurt dışından transfer yapabileceklerini de ifade eden Aktuğ, şöyle konuştu 
     ''Öyle kasetten, banttan, menajer aracılığı ile transfer yapmayacağız. Avrupa'dan da oyuncu almayacağız. Uygun oyuncu olmazsa da transfer yapmayacağız. Kadroya uymayan futbolcuları da göndereceğiz. Böyle futbolcular var ancak isim vermeyeceğim.'' 
     
     BİRLİKTELİK SAĞLAYACAĞIZ 
     Başkan Aktuğ, Trabzon içinde birlikteliği sağladıktan sonra Trabzon dışına yöneleceklerini de ifade etti. 
     Aktuğ, tüm Türkiye'de Trabzonsporlular arasında birlikteliği sağlamak için önümüzdeki haftadan itibaren harekete geçeceklerini de kaydederek, ''Sayın Özkan Sümer gibi, Faruk Özak ve Mehmet Ali Yılmaz gibi kulübe başkanlık yapmış kişilerin görüşleri alınacak. Aşı birlikte pişireceğiz ve birlikte kotaracağız'' diye konuştu. 
     
</TEXT>
</DOC>
