<DOC>
<DOCNO> 204660 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/26/son/sontur19.html </URL>
<DATE> 2003/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Kemer, selde büyük tehlike atlattı... 
</HEADLINE>
<TEXT>

     Antalya Valisi Alaaddin Yüksel, meteorolojik raporlar üzerinde önceden yapılan çalışmalar ve bu yönde hazırlıklar nedeniyle Antalya'da hayatın çok kısa sürede normale döneceğini bildirdi. 
     Vali Yüksel, Akdamlar Köyü'nde yaptığı incelemelerin ardından Kemer'e giderek, Kuzdere Köyü ile bu köye bağlı Aslanbucak Mahallesi ve Ağva Köprüsü civarında incelemelerde bulundu. Vali Yüksel, burada gazetecilere yaptığı açıklamada, Akdamlar Köyü civarındaki derenin yatağının değiştirilmesi amacıyla dün geceden beri çalışmaların sürdüğünü belirterek, şu bilgileri verdi 
     ''Akdamlar ve Doyran bölgesinde, maalesef 5 vatandaşımız hayatını kaybetti. Doyran Köyü'nde 2 yaşlı vatandaşımız ve oğulları evden çıktıklarında suya kapıldılar. Aslında, bunu yapmamaları gerekiyordu. O bölgede çok yağış yoktu ama telaş ettiler. Bu vatandaşlarımız, çoban damını terk etmek isterken suya kapıldı ve hayatlarını kaybettiler. Bundan son derece üzgünüm. Jandarma 2 kişinin cesedini buldu. Yine Akdamlar girişinde, Antalya Büyükşehir Belediyesi'ne ait bir iş makinesi suya düştü. Orada da operatörümüz ve kurtarılmış bir çocuk da maalesef iş makinesinin altında kalarak öldüler. Bu vatandaşlarımızın ölmelerinden dolayı fevkalade müteessirim.'' 
     
     KEMER'DEKİ TAHRİBAT 
     Vali Yüksel, yağmurun yaptığı en önemli tahribatlardan birisinin de Kemer bölgesinde olduğuna işaret ederek, ''Bu bölgeye hayatiyet veren Ağva Deresi'dir. Ağva Deresi'nde, 1970'lerden beri yapılan tüm ölçümlerde taşıdığı su miktarı hiçbir zaman saniyede 350 metreküpü aşmamıştır. Ancak dün öğle saatlerinde derelerden 995 metreküp su aktı. Bu, derenin taşıyamayacağı kadar yüksek bir su miktardır'' diye konuştu. 
     Ağva Deresi'ndeki suyun, özellikle Aslanbucak Mahallesi ile Kuzdere'de çok ciddi problemler yarattığını vurgulayan Yüksel, şöyle devam etti ''Bir gece önce saat 01.00'den itibaren Aslanbucak ve Kuzdere'nin batı sahilinde dere patlayıp, çevreye yayılma eğilimi gösterdi. Geceden itibaren burada çok müthiş çalışma yaptık. Eğer Aslanbucak civarında dere bir patlama yapsaydı, Kemer'in büyük bölümünde çok ciddi hasar meydana gelecekti. Tüm kamu kurum ve kuruluşlarıyla, özel kişilere ait tüm iş makineleriyle çok etkili çalışma yaptık ve dereyi hiçbir yere zarar vermeden denizle buluşturduk. Orada okulun duvarları, öğretmen lojmanları ve 6 işyeri hasar gördü. Bunlar hiç önemli değil. Sonuç itibariyle bunların hepsini telafi ederiz. Birkaç gün sonra Antalya'da hiçbir şey kalmayacaktır. Nitekim, hava açtı ve normale döndü. Ama bizi üzen 5 vatandaşın hayatını kaybetmesidir.'' Vali Yüksel, Ağva Deresi üzerinde bulunan tali yol ve köprünün zamanında usulsüz bir şekilde yapıldığına da değinerek, şöyle konuştu 
     ''Dün, Ağva Deresi'nin bulunduğu bu yerde bir yol ile bir elektrik trafosu vardı. Ancak, özellikle burada usulsüz yapılan bir köprünün yıkılması nedeniyle, köprü suyun geçişine izin vermeyince suyun yönü değişti ve trafoyu kopararak aldı götürdü. Öğleye kadar bütün bölgeye elektrik verilecek. Antalya mülki hudutlarında tüm bu olumsuzluklara rağmen çok önceden meteorolojik raporlar üzerinde çalıştığımızdan ve hazırlıklı olduğumuzdan, çok çabuk normale döneceğiz. Akşama kadar Antalya'nın hiçbir bölgesi ışıksız kalmayacak. Su problemleri ve kısmi arızalar giderilecektir. Çok kısa sürede normal yaşamımıza döneceğiz.'' 
     
</TEXT>
</DOC>
