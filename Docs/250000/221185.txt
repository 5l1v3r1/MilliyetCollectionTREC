<DOC>
<DOCNO> 221185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/10/son/sondun05.html </URL>
<DATE> 2004/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İran 'atom bombası yapma kararı' aldı mı 
</HEADLINE>
<TEXT>

     İran liderliğinin, ''her ne pahasına olursa olsun atom bombası yapma'' kararı aldığı, bu amaçla gizli tesislerde uranyum zenginleştirme çalışmalarına yeniden başladığı ileri sürüldü. 
     İran'ın Natanz'da uranyum zenginleştirme programı bulunduğuna dair Ağustos 2002'de açıklama yapan ve verdiği bu bilgi daha sonra doğrulanan, kapatılan İran Direnişi Ulusal Konseyi'nin sözcüsü Alirıza Caferzade, Reuters'a ''Elimize geçen yeni bilgilere göre İran liderliği son zamanlarda bu yönde kararlar aldı'' dedi. 
     Caferzade, Washington'dan telefonla yaptığı açıklamada, İran liderliğinin nükleer silaha sahip olmayı, ''ülkenin geleceği için hayati derecede önemli gördüğünü'' belirterek, ''En geç 2005 sonuna kadar atom bombasını elde etmiş olmayı planlıyorlar'' dedi. 
     Natanz'daki uranyum zenginleştirme tesisinin, Fransa, Almanya ve İngiltere'ye söz verildiği gibi kapatıldığını, ancak bu faaliyetin Karaj, İsfahan ve diğer yerlerdeki daha küçük çaplı tesislere kaydırıldığını belirten Caferzade, İran'ın nükleer nükleer silah yapımı için gerekli santrifüjleri, teknoloji ithalatına gerek kalmaksızın içeride üretme yeteneğine sahip olduğunu da savundu. 
     ABD, İran Direnişi Ulusal Konseyi'ni terörist örgütler listesine alınca, Washington'daki bürosunu kapatmıştı. 
     
</TEXT>
</DOC>
