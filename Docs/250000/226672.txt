<DOC>
<DOCNO> 226672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/29/son/sontur11.html </URL>
<DATE> 2004/03/29/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Aydın Doğan, WAN İcra Kurulu üyesi oldu... 
</HEADLINE>
<TEXT>

     Dünya Gazeteler Birliği WAN Başkanı Dr. Seok Hyun Hong, 57. Dünya Gazeteleri Kongresi'nin Mayıs ayında İstanbul'da gerçekleştirileceğini bildirdi. 
     Seok Hyun Hong, İstanbul'da 30 Mayıs - 2 Haziran 2004 tarihleri arasında gerçekleştirilecek ''57. Dünya Gazeteleri Kongresi, 11. Dünya Editörler Forumu ve Info Services Expo 2004''ün tanıtımı amacıyla Hilton Oteli'nde basın toplantısı düzenledi. 
     WAN İcra Komitesi üyeleriyle birlikte son planlamaları yapmak için İstanbul'da bulunduklarını kaydeden Seok Hyun Hong, etkinliklerin kendisine heyecan verdiğini söyledi. 
     Türkiye Gazete Sahipleri Birliği ile ilişkilerinin iyi olmasına rağmen, WAN'ın önemli yıllık toplantılarını Türkiye'de düzenlemek konusunda tereddüt ettiklerini anlatan Seok Hyun Hong, ''Basın özgürlüğünü atak bir şekilde savunan ve destekleyen bir kurum olarak, o özgürlüğün buradaki düzeyi hakkında pek tatmin olmuyor ve burada resmen toplanmayı uygun görmüyorduk'' dedi. 
     Bu durumu çok yakından izlediklerini, çeşitli görüşmeler yaptıklarını belirten Seok Hyun Hong, ''Bugün Türkiye'de özgür basın açısından genel ortamın önemli ölçüde iyileştiğini görüyoruz. Apaçık bir ilerlemenin sağlandığına inanarak ve bu durumu takdir ederek, Mayıs ayında dünyanın dört bir yanından binden fazla gazete yayıncısı ve yayın yönetmeniyle birlikte İstanbul'a gelmeyi uygun gördük'' diye konuştu. 
     Etkinliklerin odak noktasının gazete şirketlerinin hem gazetecilik açısından hem de birer ticari işletme olarak karşılaştıkları sorunlar olduğunu dile getiren Seok Hyun Hong, kongrenin açılışında Başbakan Recep Tayyip Erdoğan'ın da konuşma yapacağını söyledi. 
     Seok Hyun Hong, değerli konuşmacıların katılacağı etkinlikler çerçevesinde, 4 yıl hapse mahkum olan Özbek gazeteci Ruslan Sharipov'a da ''WAN Basın Özgürlüğü Altın Kalem Ödülü''nün verileceğini kaydetti. 
     
     AYDIN DOĞAN WAN'IN İCRA KURULUNDA... 
     Uzun zamandır WAN'ın Yönetim Kurulu'nda görev alan Türkiye Gazete Sahipleri Yönetim Kurulu Başkanı Aydın Doğan'ın İcra Kurulu'na davet edildiğini belirten Seok Hyun Hong, Doğan ile çalışmaktan duyduğu memnuniyeti dile getirdi. 
     Aydın Doğan da, İcra Kurulu'nda görev almaktan mutluluk duyduğunu belirterek, WAN'ın ilk toplantılarına gittiğinde hep Türkiye'deki basın özgürlüğü konusunda olumsuz görüşlerin bildirilmesinden endişe ettiğini ve Türkiye'nin basın özgürlüğü konusunda düşünüldüğü kadar kısıtlı bir ülke olmadığını dile getirdiğini anlattı. 
     Doğan, son yıllarda toplantılarda Türkiye'ye ilişkin olumsuz konularla karşılaşmadığını söyledi. 
     Toplantıya, Milliyet Gazetesi Genel Yayın Yönetmeni Mehmet Yılmaz, Hürriyet Gazetesi Genel Yayın Yönetmeni Ertuğrul Özkök, Türkiye Gazeteciler Cemiyeti Başkanı Orhan Erinç ve Güneri Civaoğlu'nun da aralarında olduğu basın dünyasının temsilcileri katıldı. 
     
</TEXT>
</DOC>
