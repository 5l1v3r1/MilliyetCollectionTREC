<DOC>
<DOCNO> 212482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/01/siyaset/siy01.html </URL>
<DATE> 2004/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Uluslararası Sivil Havacılık Örgütü uyardı, uçakta sigara yasağı kondu 
</HEADLINE>
<TEXT>
   2. sigara vakası 
   ABD'de, Ritz Carlton Oteli'nin yasak bölgelerinde içtikleri sigaralar nedeniyle yangın alarmına neden olan Türk heyeti, dönüş uçağında "uyarıyla" karşılaştı... 
   Utku Çakırözer 

   
   Dışişleri Bakanı Abdullah Gül, Başbakan Recep Tayyip Erdoğan'ın ABD gezisine çıkan heyete Washington dönüşü uçakta sigara içmeyi yasakladı. Yasak kararında, Washington'un en lüks oteli Ritz Carlton'da yangın alarmı çalmasının yanı sıra, Uluslararası Sivil Havacılık Örgütü'nün Erdoğan'ın gidişi sırasında uçakta çok sigara içildiğini tespit etmesi de rol oynadı. 
   Erdoğan, gezisinin resmi bölümünü tamamlayıp ailesiyle Boston'da kalırken, Gül geziye katılan 260 kişilik işadamı ve gazeteci heyetiyle birlikte 10 saatlik yolculuğun ardından dün Ankara'ya döndü. Ancak Erdoğan ve Gül'ün özel uçakla yaptığı seyahatlerde rahatça sigara içen heyet üyeleri, bu kez çok farklı bir muameleyle karşılaştı. Seyahatin başında yapılan sigara uyarısını her zamanki gibi deleceklerini düşünen tiryaki heyet üyeleri, her yaktıkları sigarada karşılarında bir hostes buldu. 
   Gül'ün uçakta sigara içilmemesini istediğini aktaran kabin memurları, sigara içmeye kalkışan her yolcunun yanına su dolu bardaklarla giderek sigaralarını söndürttü. 
   
   Büyük tehlike 
   Kabin görevlilerinin sigara içirmeme konusundaki çabasının asıl nedeninin, Uluslararası Sivil Havacılık Örgütü'nün Türkiye'ye yaptığı uyarı olduğu kaydedildi. Bir kabin görevlisi, "Erdoğan'la Türkiye'den ABD'ye gelen uçakta sigara içildiğinin Uluslararası Sivil Havacılık Teşkilatı tarafından tespit edildiği söyleniyor. Uçak New York'a indiğinde temizliği gerçekleştiren ABD'li ekibin raporu etkili olabilir" dedi. 
   Yolculukta alkol ikram edildiğini hatırlatan kabin görevlileri, şu bilgileri verdi 
   "Sağlığa verdiği zararların yanı sıra bu koşullarda sigara içilmesi çok büyük risk içeriyor. Uzun yolculukta yakılan sigaranın alkolle temas etmesi durumunda uçakta yangın çıkma olasılığı büyük. Çok büyük risk taşıyor" bilgisini verdi. 
   Ancak hosteslerin tüm çabalarına rağmen uzun yolculukta az sayıda heyet üyesi gizlice sigara içmeyi "başardı." 
   
   Ritz alarmı unutulmadı 
   Gül'ün uçakta sigara yasağına harfiyen uyulması talimatında, Türk heyetinin Washington'da kaldığı otelin yasak bölgelerinde sigara içmesi nedeniyle yangın alarmı verilmesinin de etkili olmuş olabileceği belirtildi. 27 Ocak'ta New York'tan Washington'a geçen Türk heyetinin konakladığı ve şehrin en lüks oteli olan Ritz Carlton'daki ilk gece, yangın alarmının çalmasıyla büyük panik yaşandı. Alarmın sigarakolik heyet mensuplarının otelin sigara içilmesi yasak bölümlerinde yoğun biçimde sigara içmesinden dolayı çıktığı belirtildi. Alarm sırasında itfaiye tarafından süratle otel dışına çıkarılan heyet üyeleri, geri dönüşlerini de alkışlarla kutladı. 
   
   
   
</TEXT>
</DOC>
