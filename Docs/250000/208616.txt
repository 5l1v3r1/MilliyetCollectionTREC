<DOC>
<DOCNO> 208616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/14/son/soneko47.html </URL>
<DATE> 2004/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'nin dış ticaret açığı 2002'nin rekorunu geride bırakacak 
</HEADLINE>
<TEXT>

     ABD'nin üst üste rekor kıran aylık dış ticaret açığı Kasım ayında beklenenin altında oldu. 
     ABD Ticaret Bakanlığı'nın açıklamasında, ülkenin Kasım ayında verdiği dış ticaret açığının beklendiği gibi 42 milyar dolar değil, 38 milyar dolar olarak gerçekleştiği bildirildi. 
     Dış ticaret açığındaki düşüşün esas olarak sivil uçak ihracatındaki yükselişten kaynaklandığı, ABD Doları'nın diğer önemli paralar karşısında ucuzlamasının da ABD'nin genel ihracatını artırmasına yardımcı olduğu belirtildi. 
     Ancak, Kasım ayında beklenenin altında çıkmasına rağmen, ABD'nin geçen yılın ilk 11 ayı itibariyle dış ticaretinde verdiği yıllık açığın 446.8 milyar dolarla bir önceki yılın 418.0 milyar dolarlık rekorunu geride bıraktığı kaydediliyor. Bu rakama Aralık ayının açığı da eklenince geçen yılın açığının eski rekoru daha da geride bırakacağı görülüyor. 
     ABD'nin müzmin ve devasa dış ticaret açıkları ikinci kez başkanlık seçimlerine katılmaya hazırlanan ABD Başkanı George Bush için en önemli siyasi sorunlardan birini oluşturuyor. 
     
</TEXT>
</DOC>
