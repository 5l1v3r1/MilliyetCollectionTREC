<DOC>
<DOCNO> 231112 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/son/sonyas09.html </URL>
<DATE> 2004/04/13/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Patates, soğan, sarmısak ve havuç gibi bitkiler her derde deva .. 
</HEADLINE>
<TEXT>

     Toprak altında yetişen patates, soğan, sarımsak ve havuç gibi bitkilerin, damar sertliğinden beyin yorgunluğuna, ülserden kansere kadar çok sayıda rahatsızlığa iyi geldiği bildirildi. 
     AA muhabirinin Selçuk Üniversitesi Ziraat Fakültesi Gıda Mühendisliği Bölümü Öğretim Görevlisi Dr. Mehmet Akbulut'tan aldığı bilgiye göre, toprak altında yetişen bitkilerin, çok sayıda hastalığı önleyici etkisi bulunuyor. Akbulut'un verdiği bilgiye göre, bu bitkilerin sağlığa faydaları şöyle 
     Nişasta deposu olarak bilinen patates, şeker hastalığına iyi gelirken, susuzluğu gideriyor. Mide ve onikiparmak bağırsağı ülserini önleyici etkisi bulunan patates, ayrıca karaciğer, damar sertliği gibi ciddi hastalıklara karşı tavsiye ediliyor. 
     Vitamin ve mineral açısından çok zengin olan ve vücudun hastalıklara karşı direncini artıran havuç, göz ve cilt hastalıklarını önlemesinin yanı sıra çocukların beslenmesinde büyük önem taşıyor. Kokusu nedeniyle birçok kişi tarafından tercih edilmeyen ve adeta C vitamini deposu olan soğan, mikroplara karşı vücut direncini güçlendirirken, damar sertliği, grip, astım ve soğuk algınlığı gibi hastalıklara karşı vücudu koruyor. Böbreklerde taş ve kumların düşürülmesinde de önemli rol oynayan soğan zihin yorgunluğunu gideriyor ve cinsel gücü artırıyor. 
     Besin değeri açısından patatese yakın olan yer elması, idrar söktürücü ve kabızlığı önleyici etkisinin yanı sıra anne sütünü artırıyor. 
     Eklem ağrılarına, böbrek kumu ve taşının düşürülmesine iyi gelen şalgam da ergenlik sivilcesi ve egzama tedavisinde kullanılıyor, akciğerleri temizliyor ve boğaz iltihaplarına iyi geliyor. 
     Dikkat toplayıcı, iştah açıcı, safra söktürücü ve mikropların üremesini önleyici özelliklere sahip C vitamini deposu turp, aynı zamanda vücudu güçlendiriyor. 
     Ekonomik olduğu kadar karaciğerin düzenli çalışmasını sağlaması ve kansızlığı gidermesiyle insan sağlığı açısından da büyük önem taşıyan pancar, şeker hastalığı ve vereme karşı vücudu korurken, sinirleri de yatıştırıyor. 
     Antiseptik, iştah açıcı, tansiyon düşürücü, kan temizleyici özellikleri bulunan sarmısak da bakterilerin üremesini azaltırken, kansere karşı tavsiye ediliyor. 
     
</TEXT>
</DOC>
