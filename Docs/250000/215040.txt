<DOC>
<DOCNO> 215040 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/13/son/sontur27.html </URL>
<DATE> 2004/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Kış şartlarının etkilediği bölgelere yenileri ekleniyor 
</HEADLINE>
<TEXT>

     Ağır kış koşulları yurt genelinde etkisi altına aldığı bölgelerde olumsuz seyrini genişleterek sürdürüyor. 
     İstanbul Devlet Opera ve Balesi İDOB iki temsilini iptal etti. İstanbul Büyükşehir Belediyesi Şehir Tiyatroları'nın Kadıköy Haldun Taner dışındaki sahneleri ile Akbank Kültür Sanat Merkezi'ndeki tiyatro gösterimleri iptal edildi. Devlet Tiyatroları'nda ise programa devam edileceği açıklandı. 
     İzmir'de Büyükşehir Belediyesi, buzlanma nedeniyle kentin sorun yaşanabilecek yüksek kesimlerindeki ana hatlarda tuzlama çalışması yaptı. Yolcular zincirli otobüslerle taşındı. Manisa kent merkezinde kar kalınlığının 20 santimetre, bazı ilçelerin dağlık ve yüksek kesimlerinde de 1 metreye kadar ulaştığı bildirildi. 
     Bursa Valisi Oğuz Kağan Köksal, Bursa-Karacabey karayolunda mahsur kalanlara ulaşıldığını açıkladı. Kar kalınlığının kent merkezinde 60 santimetreyi, yüksek kesimlerde ise 1 metreyi aştığını belirten Köksal, "Tipi ve görüş mesafesinin sıfıra düşmesi, çalışmaları zorlaştırıyor" dedi. Bursa Büyükşehir Belediyesi su sayaçları ve tesisatlarının donma tehlikesine karşı vatandaşlara uyarıda bulundu. 
     Antalya Gazipaşa'da hortum seralarda zarara yol açtı. Bilecik ve Kastamonu'nun Tosya İlçesi'nde eğitim-öğretime 1 gün ara verildi. Bilecik'te 250 köy yolu ulaşıma kapandı. İzmir-İstanbul karayolunun Gelenbe rampaları mevkii, zaman zaman trafiğe kapatılıyor. 
     Zonguldak-Kozlu beldesi sahil yolu, tek yönlü trafiğe kapatıldı. Merkeze bağlı 209 köye elektrik verilemiyor. 
     Kastamonu'nun Tosya İlçesi'nde yoğun kar yağışı nedeniyle okullar bugün tatil edildi. 55 köy yolunun kapandığı ilçede, birçok köye elektrik verilemiyor. 
     
</TEXT>
</DOC>
