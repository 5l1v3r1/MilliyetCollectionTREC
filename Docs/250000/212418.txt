<DOC>
<DOCNO> 212418 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/31/son/sonspo19.html </URL>
<DATE> 2004/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Rijkaard'ın yerine Koeman, Aguirre veya Scolari 
</HEADLINE>
<TEXT>

     FC Barcelona'da, teknik direktör Frank Rijkaard'ın, takımın Kral Kupası'ndan elenerek ''kredisini doldurduğunu'' savunan İspanyol spor basını, yeni teknik direktör adaylarını şimdiden yazmaya başladı. 
     İspanyol spor gazeteleri, Kral Kupası çeyrek finalinde Real Zaragoza'ya elendikten sonra Hollandalı teknik adamın hemen görevden alınmasının ''henüz söz konusu olmadığını'', ancak ligde alınacak bir yenilgide, Barça'da Rijkaard döneminin kapanacağını yazıyor. 
     Ligde şu anda 31 puanla 7. sırada bulunan ve bu durumuyla gelecek sezon UEFA Kupası'na bile katılma şansı bulunmayan FC Barcelona'da en büyük hedefin sezon sonunda ilk 4'te yer alıp Avrupa Şampiyonlar Ligi'ne katılabilmek olduğunu hatırlatan gazeteler, eğer bu lige katılım gerçekleşmezse kulübün büyük bir ekonomik zarar yaşayacağını belirtiyorlar. 
     Bu arada Ronaldinho, Rüştü, Marquez, Davids, Van Bronckhorst, Luis Garcia, Quaresma ve Mario gibi sözleşmelerinde, alınan galibiyetlere göre prim olan futbolcuların kupadan elenmenin de faturasını ödeyecekleri ifade ediliyor. 
     Rijkaard'ın, Barça'da sezon sonuna dek görevi sürdürmesinin tek olasılığını ''UEFA Kupası'nı kazanmaya'' bağlayan Marca Gazetesi, tersi durumda Osasuna takımında görev yapan Javier Aguirre'yi en büyük yeni teknik direktör adayı olarak gösterdi. Marca, diğer teknik direktör adaylarını da Ronald Koeman AFC Ajax ve Luiz Felipe Scolari Rosell olarak ön plana çıkardı. 
     
</TEXT>
</DOC>
