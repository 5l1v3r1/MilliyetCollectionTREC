<DOC>
<DOCNO> 227063 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/siyaset/siy20.html </URL>
<DATE> 2004/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Politika turu 
</HEADLINE>
<TEXT>

   
   Yeni bayrak sahnede 
   Lefkoşa'da, KKTC ve Rum kesimi arasındaki ara bölge, önceki gece ilk kez müstakbel Birleşik Kıbrıs Cumhuriyeti'nin resmi bayrağının kullanıldığı bir eyleme sahne oldu. Annan Planı temelinde çözümü savunan Kıbrıslı Türk ve Rum Sivil Toplum Örgütleri Komitesi tarafından düzenlenen eyleme katılan Türk ve Rumlar, iki tarafın sınır kapılarından geçerek ara bölgedeki Ledra Palas önünde toplandı. Görüşmelerin başarılı olması halinde kurulacak yeni cumhuriyetin bayraklarını taşıyan göstericiler, birlikte barış şarkıları söyledi ve "Barış hemen şimdi" diye slogan attı. 
   
   AB, Türkiye'den memnun 
   Kıbrıs görüşmelerinin son aşamasına katılan AB, tarafların uzlaşı sinyali verdiklerini açıkladı. Dün sabah İsviçre'de Kofi Annan'la görüşen AB Komisyonu'nun genişlemeden sorumlu üyesi Günter Verheugen'in, Yunanlıların hoşnutsuz olduğu haberlerine karşın, taraflar arasında yakınlaşma sinyali gördüğü belirtiliyor. Verheugen, Türkiye'nin istediği gibi, anlaşmanın tüm AB üyesi ülkeler tarafından onaylanarak AB birincil hukuku haline gelmesi talebini kabul ettiklerini Türk tarafına iletti, ancak henüz tüm AB başkentlerinden onay alamadı. 
   
   Yunan basını öfkeli 
   Annan Planı'nın son hali, Yunan ve Rum medyasında tepki yarattı. Elefteros Tipos, "Plan, Ankara'nın ölçülerine göre kesilmiş" yorumunu yaparken, Yunan televizyonları da Rumların referandumda planı reddedeceğini öne sürdü. Rum Haravgi gazetesi de "4. plan Denktaş ve Ankara'nın taleplerini karşıladı" yorumunu yaptı. Politis gazetesi "Ankara'yı tatmin ettiler", Simerini "Her şeyi Türklere veriyorlar" başlıklarını kullandı. 
   
   Rumlara kandil tatili 
   Referandumdan "evet" çıkarsa 1 Mayıs İşçi Bayramı ve 8 Mayıs Avrupa Günü, AB üyeliğine geçecek Kıbrıs Türkleri'nin ulusal bayramı olacak. Rumlar da Mevlit Kandili'nin olduğu gün tatil yapacak. Ortak devletin diğer ulusal tatilleri şunlar olacak 20 Nisan referandum günü , 1 Ocak yılbaşı , 25 Aralık İsa'nın doğum günü , Good Friday Ortodoks dini günü , Easter Monday paskalya kutlaması , Ramazan ve Kurban bayramlarının birinci günleri. 
   
   Konya kalesi çöken Erbakan, şoka girdi 
   Milli Görüş'ün kalesi Konya'nın da yerel seçimlerde AKP'ye geçmesi, eski Saadet Partisi Genel Başkanı Necmettin Erbakan'da şok etkisi yarattı. Sonuçlara inanamayan Erbakan'ın, yakın çevresine "Orası da mı bizim çocuklara geçti. Nasıl olur, yanlışlık olmasın. Bir daha bakın" dediği öğrenildi. Erbakan, kurmaylarına "İlk seçimde burası geri alınmalı" talimatını verdi. SP Genel Başkan Yardımcısı Mehmet Bekaroğlu ise, Milli Görüş'ün SP'ye "Eksiklerinizi giderin. Yeni vitrin, vizyon ve dil lazım. Kongrede bunları gerçekleştirin" mesajı verdiğini söyledi. 
   
   Çelik AKP'de militan kadro yok 
   Milli Eğitim Bakanı Hüseyin Çelik, yerel seçim sonuçlarının AKP'nin merkezde kitle partisi olduğunu gösterdiğini belirterek, "Milli Nizam, Milli Selamet, Refah ve Fazilet ile özdeş parti değiliz. Militan kadrolarımız yok" dedi. Eğitim muhabirleriyle yaptığı sohbette AKP'nin ideolojik temelde siyaset yapan bir parti olmadığını söyleyen Çelik, CHP lideri Deniz Baykal'ın, seçimin ardından yaptığı açıklamalarla ilgili şunları söyledi "Eski jenerasyon siyasiler bunu hep yapar. Baykal, bu neslin bakiyelerindendir. Ne zaman büyük başarısızlık olsa, rakamlara girer." 
   
   Yanlış soyadı seçim iptal ettirdi 
   Sivas'ın Gemerek ilçesine bağlı İnkışla beldesinde AKP adayı Dilaver Doğan'ın soyadı yanlış yazıldığı için seçimler iptal edildi. Seçimde DYP adayı Hilal Yıldız 329 oy alarak başkanlığı kazanmış, AKP adayı Dilaver Doğan ise 320 oyda kalarak seçimi kaybetmişti. Bunun üzerine AKP adayı Doğan, oy pusulasında soyadının "Doğan" yerine "Erdoğan" yazıldığını belirleyerek, İlçe Seçim Kurulu'na başvurdu. Başvuruyu değerlendiren İlçe Seçim Kurulu, İnkışla beldesinde seçimin iptal edilmesine karar vererek, beldede yeniden seçim yapılacağını açıkladı. 
   
   Erdoğan'dan AKP çalışanına ikramiye 
   28 Mart'ta yapılan yerel seçimlerde yüzde 41 oy alan Adalet ve Kalkınma Partisi AKP , çalışanlarını elde edilen başarıdan dolayı ödüllendirdi. Yaklaşık birkaç aydır gece gündüz demeden çalışan 130 Genel Merkez çalışanı, maaş sürpriziyle karşılaştı. AKP Genel Başkanı ve Başbakan Recep Tayyip Erdoğan, yerel seçim öncesi ve seçim gecesi çalışmalarından dolayı Genel Merkez personeline birer maaş ikramiye verdi. Bu durumu sevinçle karşılayan Genel Merkez çalışanları, dün birer maaş ikramiyelerini aldı. 
   
   Başkan seçilen SHP adayı gözaltında 
   Mardin Dargeçit'te SHP'den belediye başkanı seçilen Süleyman Anık, seçmene baskı yaptığı iddiasıyla gözaltına alındı. Demokratik Güç Birliği'nden seçime katılan DEHAP'lı Anık, dün jandarma tarafından gözaltına alındı. Anık'ın evinde yapılan aramada da ruhsatsız bir silah bulundu. Anık'ın gözaltına alınması ilçede gerginlik yaratırken, jandarma, DEHAP ilçe binası dahil kent merkezinde geniş güvenlik önlemi aldı. 
   
   Emekli paşa CHP'yi yıktı 
   Seçimlerde ağır yenilgi alan CHP, 'kalesi' olarak bilinen Hacıbektaş Belediye Başkanlığı'nı da, bağımsız aday emekli tuğgeneral Ali Rıza Selmanpakoğlu'na kaptırdı. Hacıbektaş'ta CHP'nin 3. parti olarak çıkmasını değerlendiren Selmanpakoğlu, "Önce CHP'den aday adayı oldum. Ancak Genel Sekreter adaylığımı kabul etmedi. Padişah nasıl şeyhülislamlar ya da vezirlerle işbirliği yaparak yönetiyorsa, maalesef bu yöneticilerin genlerine işlemiş. Atatürk'ten sonra o genler tekrar harekete geçti" dedi. 
   
   Çift mühürlü pusulalar çöpten çıktı 
   Ümraniye'de Pınarbaşı İlköğretim Okulu'nun bahçesindeki çöp konteynerinde önceki gün 23.00'te bulunan oy pusulaları, Kazım Karabekir Mahallesi Muhtarlığı seçimini kaybeden adayları harekete geçirdi. Adaylar Yakup Arslan, Faruk Kaya ve Enes Coşkun durumu polise bildirdi. Bulunanların çift mühür basılmış oy pusulaları ve muhtar adaylarının isimlerinin yazılı bulunduğu boş zarflar olduğu görüldü. Polis, İlçe Seçim Kurulu yetkililerine durumu bildirdi. Bulunan pusula ve zarfların suç unsuru taşımadığı, ancak yakılarak imha edilmesi gerektiğini öğrenen polis, incelemeye son verdi. 
   
   Bahçeşehir'de 3 parti seçime itiraz etti 
   Büyükçekmece'ye bağlı Bahçeşehir beldesinde seçimin iptali istendi. 
   AKP Bahçeşehir Belediye Başkan adayı Şafak Karaman ile İşçi Partisi İP Esenyurt Belde Başkanı Ali Haydar Koçinter, Büyükçekmece İlçe Seçim Kurulu'na gelerek, itiraz dilekçesi verdi. Karaman ve Koçinter, çıkışta yaptıkları açıklamada, Bahçeşehir'de, İP Belediye Meclis Üyeleri'nin isimlerinin birleşik oy pusulasında yer almadığını belirterek, seçimin iptalini istediklerini kaydettiler. 
   Karaman, kendileri dışında CHP ve SHP'nin de sonuçlara itiraz ettiğini hatırlattı. İtirazların 2 gün içinde değerlendirileceği bildirildi. 
   
   
   
</TEXT>
</DOC>
