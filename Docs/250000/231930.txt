<DOC>
<DOCNO> 231930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/16/son/sondun01.html </URL>
<DATE> 2004/04/16/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
ABD Rumlar 'hayır' derse Türkleri açıkta bırakmayacağız... 
</HEADLINE>
<TEXT>

     ABD Dışişleri Bakanlığı Kıbrıs'ta Annan Planı üzerinde iki tarafta 24 Nisan'da düzenlenecek referandumlarda Güney Kıbrıs'ta ''hayır, kuzeyde ise ''evet'' çıkması durumunda Washington'ın Kıbrıslı Türkleri açıkta bırakmayacağını bildirdi. 
     ABD Dışişleri Bakanlığı Sözcüsü Richard Boucher, düzenlediği basın toplantısında, ''Kuzeyde 'evet' güneyde 'hayır' kararı çıkarsa ne yaparsınız'' sorusuna yanıt olarak, ''Referandum sonuçlarını kesinlikle göz önüne alacağız. Kıbrıslı Türkleri açıkta, soğukta bırakmayacağız'' dedi. 
     Sözcü Boucher, Kıbrıs'ta bu noktaya ulaşılmasında özellikle Türk hükümetinin çabalarını överek ''Kıbrıslı Türkler referandumda destek oyu verirse onların daha fazla cezalandırılmasını görmek istemiyoruz'' diye konuştu. 
     Boucher, buna karşılık referandumun kesin sonucu ortaya çıkmadan ABD'nin tam olarak hangi adımları atacağı konusunda spekülasyonda bulunmak için henüz erken olduğunu söyledi. 
     
     TÜRKLER'DE 'EVET' EĞİLİMİ AĞIR BASIYOR 

     ABD Dışişleri Bakanlığı Sözcüsü Richard Boucher, Kıbrıs'ta Annan Planı konusunda 24 Nisan'da yapılacak referandumlara ilişkin olarak, Kıbrıslı Türkler arasında açık bir evet eğiliminin ağır bastığını söyledi. 
     Boucher, düzenlediği basın toplantısında, referanduma destek konusunda ''Kıbrıslı Türkler arasında referanduma açık bir destek var. Çözüm yanlılarının dün düzenlediği mitinge yaklaşık 30 bin Kıbrıslı Türk katıldı. Bugün açıklanan bir ankete göre de Kuzeydekilerin yaklaşık yüzde 60'ı BM'nin çözümünü destekliyor. Kıbrıslı Rum seçmenlerin de BM planının pozitif noktalarını gözönüne alarak oy vereceklerini umarız'' dedi. 
     Sözcü, anlaşmanın referandumlarda onaylanması durumunda tam ve zamanında uygulanması konusunda ABD'nin taahhütte bulunduğunu kaydetti. 
     ABD Dışişleri Sözcüsü Yunanistan Başbakanı Konstantin Karamanlis'in ''Kıbrıslı Rumların her kararına saygı duyulacağı'' şeklindeki açıklamasını da Annan Planı'na destek olarak nitelendirerek, Atina'yı eleştirmekten kaçındı. 
     Boucher, ''Yunanistan Başbakanı Karamanlis, bugünkü açıklaması ile BM çözümünü destekledi. Karamanlis planda negatiflerden çok pozitifler olduğunu söyledi. Biz de bundan memnunuz. Size söyleyebileceğim bunun pozitif bir açıklama olduğudur'' diye konuştu. 
     ABD'nin Brüksel'de düzenlenen Kıbrıs ile ilgili Uluslararası Bağışçılar Konferansı hazırlık toplantısında bugün 400 milyon dolarlık bir bağış niyeti açıkladığını hatırlatan Boucher, bu yardımın referandumların kabulü ve ABD Kongresi'nin onayı şartına bağlı olduğunu kaydetti, ancak ''Kongre'nin bunu onaylayacağına eminiz'' dedi. 
     Boucher, ''bugünkü konferansta söz alan IMF temsilcileri de anlaşmadan bütün tarafların yarar sağlayacağını ve planın mali açıdan sağlıklı olduğunu belirttiler. Böylece Kıbrıslıların kafasındaki başka bir soruya da yanıt verilmiş oldu'' diye konuştu. 
     Sözcü, Kıbrıslı Rumların da anlaşmadan önemli yarar elde edeceklerini ifade ederek, ''bunlar arasında 120 bin Rumun evlerine dönecek olmasını, Türk askerlerinin çoğunun adadan ayrılmasının öngörülmesini ve adanın AB'ye birleşik olarak katılmasının avantajlarını'' saydı. 
     
</TEXT>
</DOC>
