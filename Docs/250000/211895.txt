<DOC>
<DOCNO> 211895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/29/son/sondun18.html </URL>
<DATE> 2004/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Sigorta şirketi Ermeniler'e "sözde soykırım" tazminatı ödeyecek 
</HEADLINE>
<TEXT>

     Amerikan sigorta şirketi New York Life Insurance, sözde Ermeni soykırımında ölenlerin mirasçılarına, ödenmemiş hayat sigorta poliçeleri karşılığında toplam 20 milyon dolar ödemeyi kabul etti. 
     Yaklaşık 2400 poliçeyi kapsayan dava, 4 yıl kadar sonra sonuçlanmış oldu. 
     Davacıları temsil eden Ermeni kökenli avukat Brian Kabateck, davanın, ABD'nin sözde Ermeni soykırımını tanımasını sağlamada bir adım olduğunu söyledi. 
     New York Life'ın başkanı Sy Sternberg, poliçe sahibi Ermenilerin çoğunun 1915'teki olaylarda öldüğü ortaya çıkınca, New York Life'ın ölenlerin mirasçılarına yardım etmek için bir Ermeni avukat tuttuğunu söyledi. 
     20 milyon doların en az 3 milyonunun, Ermeni cemaatinin çıkarları için çalışan yardım kuruluşlarına gideceği belirtildi. 
     Davacılarla varılan anlaşmanın, ABD Bölge Hakimi Christina Snyder tarafından onaylanması gerekiyor. Bununla ilgili duruşmanın 15 Şubat'ta yapılacağı bildirildi. 
     Kaliforniya Valisi, 2000 yılında, sözde soykırım kurbanları ile mirasçılarının, sigorta şirketlerini dava ederek tazminat almalarına imkan veren yasa tasarısını onaylamıştı. 
     Ermeni asıllı senatör Charles Pucigyan tarafından hazırlanan tasarı, sözde soykırım kurbanlarıyla mirasçılarının, 1875-1923 yılları arasında Avrupa ve Asya ülkelerinde poliçe satan sigorta şirketleri aleyhinde dava açmalarına olanak tanıyordu. 
     
</TEXT>
</DOC>
