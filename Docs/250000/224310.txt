<DOC>
<DOCNO> 224310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/22/dunya/dun01.html </URL>
<DATE> 2004/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Gözyaşlarıyla veda etti 
</HEADLINE>
<TEXT>

   Almanya'da Sosyal Demokrat Parti SPD Genel Başkanlığı'na Başbakan Gerhard Schröder'in yerine Franz Müntefering geçti 
      DIŞ HABERLER SERVİSİ 

   
   Almanya Başbakanı Gerhard Schröder, SPD liderliğini dün Berlin'de düzenlenen olağanüstü kurultayda yapılan seçimlerde oyların yüzde 95.11'ini alan SPD Federal Meclis Grubu Başkanı Franz Müntefering'e bıraktı. 64 yaşındaki Müntefering'in 22 "hayır" oyuna karşı 448 "evet" oyu ile genel başkan olduğu kurultayda duygusal anlar yaşandı. Schröder, hükümetinin yürüttüğü Gündem 2010 adlı reform programı nedeniyle 140 yıllık partisinin saflarında kitlesel istifaların yaşanması ve hükümete olan desteğin kamuoyu yoklamalarında yüzde 25'lere dek düşmesi üzerine 6 hafta önce çekileceğini açıklamış ve yerine Müntefering'i önermişti. 
   
   'Türkiye'nin üyeliği önemli' 
   Başbakan Gerhard Schröder, veda konuşmasında Türkiye'nin AB'ye üyeliğinin Almanya'nın güvenliği açısından da önemli olduğunu söyledi. Müntefering ise seçimden önce yaptığı konuşmada, terörizme karşı uluslararası alanda işbirliği yapılması gerektiğini belirtti. 
   
   
   
</TEXT>
</DOC>
