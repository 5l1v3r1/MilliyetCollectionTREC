<DOC>
<DOCNO> 210290 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/22/spor/spo05.html </URL>
<DATE> 2004/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Ağaç yaşken eğilir 
</HEADLINE>
<TEXT>

   Spor hekimleri, takım ve bireysel yarışmalarda "olmazsa olmaz" diye kabul edilen psikolojik desteğin, tüm Dünya'da olduğu gibi alt yapıdan başlatılması gerektiğinin altını çizdiler 
      FİNAL SENDROMU Ayşe YEŞİN - 1 

   
   Son yıllarda yükseliş trendinin içine giren Türk sporunda "kanayan yara" haline gelen "final sendromu" konusunda spor psikologları, hekimleri ve mentörler ile antrenörler aynı görüşlerde birleşti "Psikolojik desteğin yetersiz kalması, deneyimsizlik ve yaşanan ortamı kaldıramama". 
   Basketbol ile başlayan, futbol, atletizm ve en son voleybolda ortaya çıkan "final sendromu" için spor psikologları ve hekimleri alt yapıdan başlayan psikolojik destek ile bazı sıkıntıların giderilebileceğini belirtirken, antrenörler tecrübesizliği ön plana çıkardılar. 
   İşte şampiyonalarda adım adım finale yükselen, ancak istenilen performanstan uzak kalarak birinciliği kaçıran sporcularımız ile uzman görüşleri... 
   
   Yrd. Doç. Dr. Ziya KORUÇ    Hacettepe Üni. Spor Bilimleri ve Teknolojisi Yüksekokulu 
   "Sporcuların final müsabakalarında istedikleri başarıyı elde edememe nedenleri üç başlıkta toplanır Müsabaka stresi ve kaygısı, tecrübesizlik, bilişsel kaygıdan kaynaklanan yetersizlik. Bunların tümünü ele almak gerekir. 
   Bir takım, final müsabakasına kadar başarılı maçlar çıkarabilir. Ancak son müsabakada bu üç unsurdan birini bile yaşaması, başarıya ulaşmasını engeller. Bilişsel kaygının artması, sporcunun rakibi önünde kendisini eksik görmesi, negatif ortam oluşturmasıdır. Kaygı, fiziksel olarak da algılanabilir. Sporcu mide veya baş ağrısı hisseder, tüm bunlar güven duygusunu yok eder. 
   Tecrübesizlik de kaygıyı oluşturan faktörlerin başında gelir. Kamuoyu baskısı, medya korkusu, kaygıyı güçlendiren etkilerdir. Elit spor, ekip çalışması ürünüdür. Teknik direktör ve antrenörden başlayarak, kondisyoner, spor hekimi, beslenme uzmanı, fizyoterapist, spor psikoloğu, ekibin değişmez parçalarıdır. 
   Spor psikoloğu kadrolu eleman olarak takımla hep birlikte olmalı. Sadece şampiyonaya giderken götürülen bir psikolog sporcuya yardımcı olamaz. ABD, 1984 Los Angeles Olimpiyatları'na hazırlanırken, 2 yıl 11 branşta 12 spor psikoloğu ile çalıştı. Olimpiyatlarda bu sayı 16'ya çıktı. Başarı ortada." 
   
   Doç. Dr. Turgay BİÇER    Marmara Üni. Beden Eğitimi ve Spor Yüksekokulu 
   "Uzun yıllardır spor psikolojisi yönünde mental antrenör, yani mentör olarak takımlarda görev alıyorum. Antrenmanı ele alırken, 3 faktör saymalıyız. Teknik, fiziksel ve psikolojik kapasite. Bunların hepsinin birleşimi, antrenmanı oluşturur. Teknik ve fizikseli verip, sporcuyu psikolojik olarak yetiştiremezsek başarıya ulaşamayız. Mental antrenörler veya spor psikologları devreye girip, sporcuyu duygusal ve ruhsal yönden geliştirmek zorunda. Uzun süreli bir çalışma ve sporcuyla paylaşım gerek. Bu da kulüplerde başlar. 
   Ben voleybolda, 1997 - 98 yıllarında Bahar Kupası öncesi iki yıl milli takımla birlikte çalıştım ve başarıyı yakaladık. Sporcunun psikolojik açıdan eğitilmesi lazım. Sporda gelişmiş ülkelerde hipnoz mutlaka kullanılan bir yöntem. Motivasyon için kaygı gidermede kullanılan bir teknik. Ancak bu tekniği uygularken psikoloğun, sporcusunu çok iyi tanıması lazım. Her insana hipnoz yapılamaz. Yanlış kişiye uygulanırsa istenilen sonucun tam tersi çıkabilir." 
   
   Ankara Üniversitesi Spor Hekimliği ve Spor Bilimleri    Prof. Dr. Emin ERGEN 
   "Sporda psikoloji ve kondisyon ayrılmaz bir bütündür. Sporcunun bacağında güç yoksa sadece psikolojik destek ile koşamaz, oynayamaz. Aynı zamanda kafaca hazır olmayan, sporcu bacağında güç olsa bile yine performans gösteremez. 
   Hangi spor dalı olursa olsun başarısızlıktaki sorunun psikolojik eksikliklere bağlı olduğu ifadesi doğru yaklaşım değildir. Başarıyı yetenek, antrenman etkisi, beslenme, sağlık durumu, kullanılan teknik malzeme, motivasyon ve tecrübe getirir. Sporcular laboratuvarlarda yetişmez. Finaller, antrenmanlarda hazırlanmış koşullarla yaşanamaz. Ancak final oynayarak, bu tecrübe kazanılır. Final stresi kavramı, spor psikolojisinde yoktur. Yarışma stresi vardır. Final de, bir karşılaşma olmasına rağmen, yoğun stres yaşanır. Bu tür maçlarda bireysel ve takım psikolojisinin büyük önemi bulunur. Uzun zaman sporcularla birlikte çalışmamış psikoloğun maç öncesi mucize yaratması mümkün değil. Başarılı olabilmek için takımın tüm elemanları gibi kamplara katılmış, sporcuların güvenini kazanmış, bireysel ve takım analizleri yapmış, çözüm üretmiş, sonuçlarını değerlendirmiş, teknik kadro ile uyumlu çalışan bir spor psikoloğunun büyük katkısı olacaktır. Bu çalışmalar kulüplerden başlamalı." 
   
   Yrd. Doç. Dr. Perican BAYAR    Ankara Üni. Beden Eğitimi ve Spor Yüksekokulu 
   "Finalde başarısız olmak sporcuların farklı sorunlarından kaynaklanabilir. Basamakları tek tek çıkmak gerekir. Sporcu sahip olduğu konumu kaldıramıyor olabilir. Tecrübesizlik, sporcuyu ters yönde etkiler. 
   Bilişsel kaygı sporcunun güven duygusunu bir anda yok eder ve sportif performansı yıkar. "Acaba yapabilir miyim, ya yapamazsam ne olur" düşünceleri sporcunun motivasyonunu yok eder, performansını düşürür. Yüksek performansa sahip sporcuda en çok korkulan şey işte bu düşüncelerdir. Bu negatif düşünceleri yok edebilmek için takım ile birlikte uzun süreli çalışan spor psikologlarına ihtiyaç vardır. Sporcular üzerinde önce testler yapılıp sorunun kökenine inmek gerekir. Takım sporları ile bireysel sporlarda sporcuların sorunları aynı değildir. Sonuç aynı görünse de farklı nedenleri olabilir. Bu da sporcuları çok yakından tanımayı gerektirir. " 
   
   Yrd. Doç. Dr. Yalçın KAYA    Selçuk Üni. Beden Eğitimi ve Spor Yüksekokulu 
   "Sporcunun performansını artırmakta, güvensizliğini, kaygılarını, korkularını gidermede hipnoz yöntemi mutlaka uygulanmalı. Eski Demirperde ülkeleri ile ABD'de bu yöntem çok yaygın olarak kullanılıyor. Dünya şampiyonu satranççı Gasparov'un bir hipnozcusu var. Dünyada 100'ün üzerinde hipnoz enstitüleri bulunuyor ve bunlardan biri de Teksas Üniversitesi'nde faaliyet gösteriyor. Dünyada artık spor ile bütünleşen bu yöntemin Türkiye'de de uygulanması gerek. 
   Hipnozun özelliği büyük oranda hastanın iradesini seans sırasında ele alıp, zayıf yönleri güçlendirmek, korkuları hafızadan silmektir. Sporcunun bazı saplantıları vardır. Bu sakatlık korkusu, rakibi üstün görme, rakip takımın antrenörünü üstün görme gibi çeşitlilik gösterir. Hipnoz yolu ile yarışmayı kazanması için gereken düşünceyi ön plana çıkarırız. Örneğin Beşiktaş'ın Almanya'da, Chelsea maçına giderken futbolcuların yüz ve gözlerinden korku, kendine güvensizlik okunuyordu. Seyirciden kendi eksikliklerini destek vererek gidermesini istediler. Bu durumda uygulanacak hipnoz, sorunu giderebilirdi." 
   
   YARIN ANTRENÖRLER 
   
   
</TEXT>
</DOC>
