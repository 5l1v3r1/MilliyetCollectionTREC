<DOC>
<DOCNO> 243151 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/27/siyaset/asiy.html </URL>
<DATE> 2004/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'tan G-8 daveti 
</HEADLINE>
<TEXT>


Başkan Bush, Erdoğan'ı ABD'de yapılacak ve Büyük Ortadoğu girişimine yeni şeklinin verileceği G-8 Zirvesi'ne "Demokratik Ortak" sıfatıyla davet etti 

Yasemin Çongar Washington 


Türkiye, ilk olarak ABD'nin ortaya attığı, ancak son dönemde uluslararası hale getirilmesi yönündeki çabaların artmasıyla adı "Büyük Ortadoğu" yerine "Geniş Ortadoğu ve Kuzey Afrika" olarak değiştirilen girişim çerçevesinde "Demokratik Ortak" ilan edildi. Bush yönetimi, Başbakan Recep Tayyip Erdoğan'ı da, bu girişimle ilgili planlama sürecine, "bölgesel ortak" olarak nitelendirilen Arap ülkeleri ve Afganistan'dan ayrı bir kategoride ve "Demokratik Ortak" sıfatıyla katılmak üzere, ABD'nin Georgia eyaletinde yapılacak G - 8 en ileri düzeyde sanayileşmiş 7 ülke ile Rusya'dan oluşan Sekizler Grubu Zirvesi'ne davet etti. 
Beyaz Saray'ın dün akşam açıkladığı davet, Türkiye'nin Ortadoğu'da siyasi, iktisadi ve toplumsal özgürlüklerin genişletilmesini hedefleyen proje ile ilgili kaygılarını göz önüne alarak şekillendirildi. 

Onlar ve biz 
Başından beri projeye "sıcak" bakan, ancak Türkiye'nin bu kapsamda, birçok Ortadoğu ülkesinden farklı olarak, "hedef devlet" sayılmaması gerektiğinin altını çizen Ankara, ABD'yi ikna etti. 
Pazartesi günü bir açıklama yaparak, Afganistan, Cezayir, Bahreyn, Ürdün ve Yemen liderlerinin G - 8 Zirvesi'ne katılmak üzere davet edildiğini bildiren Beyaz Saray, Türkiye'ye davetini ise dün duyurdu. 
Bu konudaki açıklamada, "Başkan Bush, Türk Başbakanı Erdoğan'ı, G - 8 ülkelerinin ve daha geniş Ortadoğu'daki bölgesel ortakların liderleriyle buluşmak üzere 9 Haziran 2004'te Sea Island, Georgia'ya davet etmiştir" denildi. 
Başkan Bush'un G - 8 ülkelerinin, geniş Ortadoğu ve Kuzey Afrika'da reformu desteklemek için yapabileceklerini ve Türkiye'nin buna katkısını tartışmayı beklediğini belirten Beyaz Saray, "Bölgede temel bazı reformlara, özellikle de demokrasinin ilerletilmesine yönelik spesifik programlara Türkiye'nin katılımı, G - 8 ve Avrupa Birliği AB ülkeleri, Türkiye ve bölgesel ortaklar arasındaki işbirliğini güçlendirecektir" ifadesini kullandı. 


</TEXT>
</DOC>
