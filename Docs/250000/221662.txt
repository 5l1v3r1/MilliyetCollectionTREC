<DOC>
<DOCNO> 221662 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/12/siyaset/siy05.html </URL>
<DATE> 2004/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit'i hocası tiryaki yapmış 
</HEADLINE>
<TEXT>

      ANKARA Milliyet 

   
   Eski Başbakan ve DSP Genel Başkanı Bülent Ecevit'in, gençliğinde Robert Kolej'deki ABD'li öğretmeninin ikram ettiği sigara nedeniyle "tiryaki" olduğu ortaya çıktı. Star gazetesinden Fatin Dağıstanlı dünkü yazısında, Bülent Ecevit ve eşi Rahşan Ecevit ile yaptığı sohbetten bölümler aktardı. Dağıstanlı'nın verdiği bilgilere göre son 1.5 yıldır sigara içmeyen Ecevit, nasıl sigara tiryakisi olduğunu Dağıstanlı'ya şöyle anlattı "Robert Kolej'de okurken ara sıra eğitmenlerimizle buluşurduk. Bu buluşmalarımızdan birisinde ABD'li ve fazlaca entelektüel diyebileceğim bir hocam, herkes gibi bana da sigara ikram etti. Ben de ona 'Çay tiryakisiyim, şimdi sigaraya başlarsam tiryakisi olurum' dedim. Hocam da 'O zaman bu korkunu yenmek için içmelisin' dedi." Ecevit'in korktuğu başına geldi ve tıpkı çay gibi sigaranın da tiryakisi oldu. 
   
   
   
</TEXT>
</DOC>
