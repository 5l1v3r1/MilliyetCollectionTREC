<DOC>
<DOCNO> 221209 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/10/son/sondun29.html </URL>
<DATE> 2004/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
McDonalds'ın salataları da ''aşırı yağlı'' çıktı .. 
</HEADLINE>
<TEXT>

     İnsanları şişmanlatan aşırı yağlı yiyecekler satmakla suçlanan McDonalds fast-food lokantalarının, sağlıklı yiyecek adı altında sunduğu salatalar da ''aşırı yağlı'' çıktı. 
     New York Post gazetesinin haberine göre, ABD'de milyonlarca dolarlık pazarı bulunan salata sektörüne giren McDonalds lokantaları tüketiciyi şoka uğrattı. Gazeteye göre, beslenme uzmanları ''McDonalds'ın salatalarında, hamburgerlerinden daha fazla yağ bulunduğunu'' söylediler. 
     McDonalds'ın kendi web sitesinde bile, ''tavuklu Cesar salatasında'' 16 gram yağ bulunduğunun ilan edildiğine işaret eden gazete, hamburgerlerde bile sadece 10 gram yağ olduğuna dikkati çekti. 
     Bacon denilen yağlı domuz pastırmasıyla yapılan çiftlik salatasında yağ miktarı 19 grama, tavuklu California salatasındaysa 21 grama kadar yükseliyor. Çeyrek pound'luk hamburgerlerde de aynı miktarda yağ bulunuyor. 
     McDonalds'ın küçük paket patates kızartmalarının her birinde 10 gram yağ bulunduğu uzmanlar tarafından ifade edildi. 

     
</TEXT>
</DOC>
