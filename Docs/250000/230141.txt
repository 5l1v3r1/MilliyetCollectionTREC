<DOC>
<DOCNO> 230141 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/10/yazar/uras.html </URL>
<DATE> 2004/04/10/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Sakıp Sabancı farkı 
</HEADLINE>
<TEXT>

   
   Halk, neden Sakıp Sabancı'yı sevdi Neden Sakıp Sabancı'nın sağlık durumu halkın bu kadar ilgisini çekiyor Çünkü halk Sakıp Sabancı sadece bir sanayici, bir zengin işadamı olarak değil, kendinden biri olarak görüyor. Sakıp Sabancı önce dükkanının içini düzenledi. Sonra dükkanın dışına çıkarak halk ile bütünleşti. 
   Sakıp Sabancı, Vehbi Koç ve Nejat Eczacıbaşı ile birlikte sanayin öncüsü olarak isim yaptı. Bankacılık ve sanayi alanlarında güçlü bir grup oluşturma başarısını gösterdi. Otuz bin kişiye iş ve aş temin eden grup ülkede bir çok yeniliklere davetiye çıkardı. 
   İşindeki başarısını sürdürürken, işinin dışında ekonomik ve sosyal etkinliklere zaman ayırmayı bildi. Ekonomik ve sosyal etkinliklerde kendi sorunlarını dile getirirken, deneyimlerini de başkalarına aktardı. Halkın ilgi duyduğu konuları ve sorunları gündeme getirmeyi başardı. 
   Bütün bunları yaparken bir Anadolu insanı olarak, halkın dilini kullanması, mesajlarını halkın anlayacağı biçimde ortaya koyması, kavgacı değil barışcı bir görünüm yaratması sempati toplamasına imkan verdi. 
   
   Yurtdışında da sevilen isim 
   Sabancı Vakfı şemsiyesi altında okul, yurt, hastahane, kültür merkezi yaptırarak başladığı sosyal faaliyetleri Sabancı Üniversitesi ile doruğa taşıdı. Sabancı Üniversitesi kampusü ve eğitim imkanları ile örnek bir müessese oldu. 
   Tablo ve hat sanatına olan ilgisi sonucu çok büyük bir özel koleksiyon ortaya çıktı. Bu koleksiyon Sabancı Müzesi'nin oluşumunu sağladı. Şimdilerde Sabancı Müzesi sadece Sabancı Koleksiyonunun teşhir edildiği bir müze olarak değil, dünyanın en iyi koleksiyonlarını Türkiye'ye getirecek bir müze olarak gelişme yolunda. 
   Sakıp Sabancı iyi insan ilişkilerini yurtdışına da taşıdı. Türkiye'de topladığı sempatiyi yurtdışında da toplama başarısını gösterdi. 
   Düşününüz ki bütün bunlar sınırlı bir insan ömründe ulaşılan başarılar. Bir pamuk işcisinin, değişik nedenlerle eğitimini tamamlama imkanı bulamamış oğlunun, Adana'da başlayarak, İstanbul'da devam eden çabalarının sonucunda ortaya çıkan netice. 
   Bu tabloda Sakıp Sabancı bu dünyadan göçtüğünde, sahip olduğu paranın miktarı ile anılmayacak. Halkın sempatisi ile gönüllerde yaşayacak. Geriye ne kadar para bıraktığı değil, hangi eserleri bıraktığı konuşulacak. 
   
      
   
</TEXT>
</DOC>
