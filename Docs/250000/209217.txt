<DOC>
<DOCNO> 209217 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/17/siyaset/siy09.html </URL>
<DATE> 2004/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Müfettiş örgütleri tasarıya tepkili 
</HEADLINE>
<TEXT>

   SALİHA ÇOLAK, YILDIZ YAZICIOĞLU Ankara 

   
   Kamu Yönetimi Yasa Tasarısı'nın, teftiş kurullarını kaldırarak, denetimi Sayıştay ve iç denetçilere bırakması, yüzlerce müfettişi ayağa kaldırdı. Neşter Operasyonu'nda çalışan bir müfettiş "Bundan sonra 'neşter' beklemeyin" dedi. Toplam 15 müfettiş örgütü, Meclis'te tasarıya karşı kulis yaptı. Maliye müfettişleri ile Devlet Denetim Elemanları Derneği DENETDE üyeleri, hükümetin tezlerini çürüten raporlar dağıttı. 
   Raporlarda, hükümetin örnek gösterdiği ABD'de tam tersine, müfettişlik sisteminin 11 Eylül'den sonra güçlendirildiği ve gelen heyetlerin önce teftiş kurullarını ziyaret ettiğine dikkat çekildi. Bir müfettiş de "El - Kaide'nin mali kaynaklarına ilişkin raporlar bizim arşivlerde. Türkiye'nin 125 yıllık yolsuzluk arşivi yok olacak" dedi. 
   Bir müfettiş de Neşter operasyonunun ilk ayağının, müfettişlerin 1.5 yıllık çalışmasıyla ortaya çıkarıldığını vurguladı. Raporlarda ayrıca "Getirilen sistemle yolsuzlukların önlenmesi mümkün değil" denildi. 
   Müsteşar Dinçer'in hazırladığı tasarıya karşı Başbakanlık Müfettişleri de dernek kurdu. Dernek Başkanı Bülent Tarhan, "Tasarı, Haziran 2003'teki halinde teftiş kurullarını barındırıyordu. Bu 180 derece dönüş nereden çıktı " diye sordu. 
   
   
   
   
   
</TEXT>
</DOC>
