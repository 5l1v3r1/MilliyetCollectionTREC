<DOC>
<DOCNO> 204563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/26/son/sondun28.html </URL>
<DATE> 2003/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail, Filistinli intihar eylemcisinin evini uçurdu 
</HEADLINE>
<TEXT>

     İsrail ordusu, dün Tel-Aviv'de 4 İsraillinin ölümüne yol açan intihar komandosunun evini dinamitle yıktı. 
     Askerler, dün Tel-Aviv'deki bir otobüs durağında üzerindeki bombaları patlatarak 3 askerin ve 1 İsrailli gencin ölmesine neden olan 18 yaşındaki Said Kemal El-Hanani'nin Nablus yakınında Beyt Furik köyünde bulunan, 6 kişinin yaşadığı evini dinamitle havaya uçurdu. 
     İsrail ordusu, bir bildiri yayımlayarak, dinamitle evin yıkılmasının, teröristlere ve suç ortaklarına, '' yaptıkları eylemlerin bedelinin olduğunu ifade eden bir mesaj'' niteliği taşıdığını kaydetti. 
     Bu arada Filistin güvenlik kaynakları, bu sabah saatlerinde İsrail askerlerinin 40 kadar cip ve 5 zırhlı araçla şüphelileri aramak ve tutuklamak için Nablus'a girdiği ve en az 6 kişinin gözaltına alındığını, bunlardan 5'inin Filistin Demokratik Kurtuluş Cephesi eylemcisi olduğunu bildirdi. 
     İsrail ordusu, Ağustos 2002'den bu yana, Batı Şeria ve Gazze Şeridi'nde Filistinlilere ait olan ve İsrail karşıtı saldırıların planlandığı düşünülen 250 kadar evi dinamitledi. 
     İsrail ordusu, 3 yıl önce başlayan İntifada hareketinden bu yana, ''güvenlik sebepleriyle'' Filistinlilerin 2 binden fazla evini yıktı. 
     İnsan hakları örgütleri, bu olayları ''toplu ceza'' olarak nitelendirmişti. 
     
</TEXT>
</DOC>
