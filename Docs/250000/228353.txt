<DOC>
<DOCNO> 228353 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/04/spor/aspo.html </URL>
<DATE> 2004/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum'un kadrosu, Kadıköy üssünden hasarsız havalandı 
</HEADLINE>
<TEXT>
   Dört çeker mekik 4-2 
   Fenerbahçe, Selahatt'in in şok golüyle sarsıldı. Tuncay ile eşitliği yakaladı, Serhat 2 ve Hooijdonk farkı açtı. Akçaabat Sebat, Oktay'ın golüne rağmen geceyi hasarla noktaladı 
      MEHMET DEMİRKOL 

   
   Daum, ilk yarı boyunca tüm oyuncularını, özellikle de Tuncay'ı bir kanattan diğerine atılan uzun paslardaki başarısızlıkları nedeniyle uyardı durdu. Bir süre sonra da sinirlenmeye başladı. Oyunun 44. dakikasında bu işin nasıl yapılacağını sahadaki usta "Aziz Pierre" arkadaşlarına göstermeye karar verdi. Hızla çıkarken topu kontrol etmeden en soldan en sağa "muz"ladı. Öylesine mükemmeldi ki... Şiir gibi hareket tanımlaması ilk kez böyle bir pasa yakıştırılmış olmalı... Top, Metin Aktaş'ın asla yetişemeyeceği, Serhat'ın attığı deparla kolaylıkla ulaşacağı yere indi. Milli oyuncu Metin'i geçip 3 - 1'i buldu ve maçı kopardı. 
   Sebat 3 - 6 - 1'iyle kendi ceza sahası önünde kalabalık durarak Van Hooijdonk'u Serhat ile markajlayarak rakibini durdurmayı planlıyordu. Muzaffer ve Erman, Selahattin'i besleyecek, böylece kontraya çıkacaklardı. Henüz ilk dakikada Tomas'sız ev sahibi savunmayı tek bir uzun pasla geçip gol de buldular. Ancak bu onların ilk yarıdaki son şutlarıydı. Yani göbekteki Fatih ile aksak duran rakip savunmayı, performansı çıktığı gibi hızla düşen Ümit Özat'ın kopuk kıldığı orta sahayı asla zorlayamadılar. Fenerbahçe gol sonrası Tuncay'ın alışıldık isyank r oyunuyla şoka girmeden oyuna dönmeyi bildi. 
   5'te Hooijdonk'un nizami golü ofsayt bayrağına takıldı. 
   8'de Van Hooijdonk'un boş kaleye 30 santimden vurduğu kafada top direkten döndü. Dönüşüne Nobre'nin şutu savunmaya çarptı. Ama Fenerbahçe baskısı bitmedi. Çünkü Sebat çok ciddi bir hata yapıyordu. Fenerbahçe'nin çok iyi işleyen kanatlarını birer oyuncuyla kontrol etmeye çalışıyorlardı. Ev sahibi takım sürekli ortalarla rakibini çok zorladı. 
   16'da Van Hooijdonk'un aşırtmasında Tuncay'ın golü bu kez bayrağa takılmadı. Gol sonrası Petkov ve Ali Güneş'in yardımlarıyla Tuncay ve Serhat'ın etkinliği sürekli arttı. 
   19'da Serhat'ın golüyle öne geçtiler. Akçaabat savunma ve orta sahası 2 - 1 sonrası biraz ileriye çıksa da oyun kurmakta zorlandılar. Bunda Aurelio'nun yükselen performansı baş etkendi. 
   56'da Orhan Kaynak'ın oyuna girişiyle Sebat, Fenerbahçe kalesine yaklaşmaya başladı. Çünkü ev sahibi savunma, orta sahasına desteği azaltmak zorunda kalmıştı. Buna rağmen Aurelio'nun heryerdeliği onlara gollük şans vermedi. Oktay'ın, Muzaffer'in yerine oyuna girişi Sebat orta sahasının direncini düşürdü ve Fenerbahçe bol pozisyonlu bir hakimiyeti sahaya koydu. 
   Direkleri ve Metin Aktaş'ı Tuncay, Nobre ve hatta Ali Güneş'le dövmeye başladılar. 66 ile 78'inci dakika arasında tam altı net pozisyon buldular. Ancak gole 85'te Van Hooijdonk'un kafasıyla ulaştılar. Bir dakika sonra Oktay perdeyi Sebat'ın kaleyi bulan ikinci şutunun gol oluşuyla kapattı. 
   
   Tuncay'dan müjde    Sebat maçının kahramanları arasında yer alan başarılı futbolcu, yarın son kez görüşeceklerini, her ne pahasına olursa olsun imzayı atacağını söyledi 
   YUSUF KOBAL 

   'Aslında sorun yok' 
   AKÇAABAT Sebat karşısında gol atan, bir şutu direkten dönen, sol kanatta arı gibi çalışan Tuncay Şanlı, maçın ardından Fenerbahçe taraftarına imza müjdesi verdi. Sarı - Lacivertli yönetim ile menajeri arasında yarın son bir görüşmenin olacağını vurgulayan başarılı oyuncu, "Sanıyorum salı günü imza atacağım. Aslında sorun yok. Her ne pahasına olursa olsun Fenerbahçe'de kalacağım" ifadesini kullandı. 
   
   Seyirciye teşekkür 
   ŞAMPİYONLUK yarışında, dün alınan galibiyetin anlamlı olduğunu söyleyen Tuncay, "Zafere doğru emin adımlarla ilerliyoruz" diye konuştu. Sarı - Lacivertli futbolcu şöyle devam etti "Güzel bir maç oldu. Takım olarak iyi mücadele ettik. İyi de oynadık. Galibiyetimizde seyirci faktörü de önemliydi. Yenik duruma düşmemize rağmen kırıcı değil, yapıcı oldular. Bu da bize ayrı bir güç verdi. Teşekkürler" 
   
   Maçın hakemi 
   Yardımcı olamadılar    ORTA hakem Mustafa Çulcu açısından başarılı bir maçtı. Faul pozisyonlarını iyi süzdü, Orhan Kaynak'ın ikinci yarıdaki iki penaltı tuzağına düşmedi. Ancak iki yardımcısı hata yapma yarışına girdi. Sebat'ın ilk golü öncesi Ekrem Kan taca çıkan topu göremedi, ikinci yarıdaki yanlış ofsayt kararı da Çulcu'dan döndü. Selçuk Kaya ise Hooijdonk'un golünde ve Serhat'ın pozisyonunda ofsayt bayraklarını yanlış kaldırdı. Tuncay'ın golünde kaldırmadığı, yine Hooijdonk'un golündeki kaldırdığı ofsayt bayrakları ise doğruydu. 
   
   Nobre'ye övgü    HOOIJDONK, sezonun en iyi futbollarından birini oynadıklarını söyledi. Yıldız oyuncu, Nobre'yi de överek, "O benim için anahtar bir oyuncu. Sahip olmadığım bazı kalitelere sahip. Bazen iyi oynamıyorum, o gol atıyor. Bazen de tersi oluyor. Birbirimizi iyi tamamlıyoruz. Tuncay da katılınca, çok güçlü bir üçlü oluyoruz" dedi. 
   
   
</TEXT>
</DOC>
