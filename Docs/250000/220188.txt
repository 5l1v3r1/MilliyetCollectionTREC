<DOC>
<DOCNO> 220188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/06/spor/spo09.html </URL>
<DATE> 2004/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Fişlendi, fişekledi 
</HEADLINE>
<TEXT>

   Dünya Kupası yolculuğu sırasında Hong Kong'ta hücreye atılan milli atıcımız Tüzün, çektiği sıkıntıları altın madalya ile taçlandırmanın gururunu yaşıyor 
      SEDAT HARDAL 

   
   'Terörist muamelesi' 
   AVRUPA Şampiyonası'nda geçen yıl dördüncü olarak olimpiyat vizesi alan Oğuzhan Tüzün'ün, Atina 2004'ün son provası olan Dünya Atıcılık Kupası için çıktığı Sidney yolculuğu film senaryolarını aratmıyor. Aktarma için gittiği Hong Kong'ta tüfeği nedeniyle havalimanı güvenliği tarafından gözaltına alınan milli atıcı, "Hücreye atıldım. Parmak izlerimiz alındı, fotoğraflarımız çekildi, fişlendik. Resmen terörist muamelesi görüyorduk" sözleriyle yaşadıklarını özetliyor. 
   
   Dalgasını geçiyor 
   DIŞİŞLERİ Bakanlığı'nın devreye girmesi ve 2.5 milyar lira ceza ödenmesinin ardından serbest kalan Tüzün, yarışmada ev sahibi ülkenin Olimpiyat Şampiyonu Michael Diamond'u da geride bırakarak, trap dalında birinciliği yakaladı. Genç sporcu, "Ay - Yıldızlı arma göğsümde, bayrağımız göndere çekilmiş ve marşımız okunuyor. Müthiş mutluydum. Bazı ülkelerde 'Türkiye neresi. Onlar hep atıyor zaten' şeklinde dalga geçerlerdi. Zoruma gidiyordu. Şimdi bir Türk atıyor, hem de Dünya'nın en iyisi olarak" dedi. 
   
   
   
</TEXT>
</DOC>
