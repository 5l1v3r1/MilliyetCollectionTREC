<DOC>
<DOCNO> 244206 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/31/son/sonsiy14.html </URL>
<DATE> 2004/05/31/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Gül Cidde'de Suudi Arabistan, Türkiye'nin Kıbrıs politikasını destekliyor 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, ''Suudi Arabistan'ın Türkiye'nin Kıbrıs politikasını çok samimi ve kuvvetli bir şekilde desteklediğini'' söyledi. 
     Gül, Cidde'de Suudi Dışişleri Bakanı Suud El Faysal ile bir araya geldi. Gül, görüşmenin yapıldığı saraya Faysal'ın kullandığı otomobille gitti. 
     Görüşmeden sonra ikametine ayrılan otele gelişinde gazetecilerin sorularını yanıtlayan Gül, Kıbrıs'la ilgili alınacak kararlarda Faysal'dan destek istediğini ve Faysal'ın da ''Türkiye ve KKTC'nin her türlü desteği hak ettiğini'' net bir şekilde açıkladığını belirtti. 
     Kıbrıs konusunu geniş bir şekilde ele aldıklarını kaydeden Gül, Faysal'dan bu konuda çok büyük anlayış ve destek gördüğünü ve bundan memnun olduğunu ifade etti. 
     
     İKÖ GENEL SEKRETER SEÇİMİ 
     Gül, görüşmede İslam Konferansı Örgütü İKÖ genel sekreteri seçimi konusunun da gündeme geldiğini söyleyerek, İKÖ genel merkezinin Suudi Arabistan topraklarında bulunması, örgütün kuruluşunda etkin rol oynaması açısından bu ülkenin önemli olduğunu ve bu çerçevede Türk aday Ekmelettin İhsanoğlu için destek istediğini kaydetti. 
     Bakan Gül, Avrupa'da büyük bir Müslüman kitle olduğuna işaret ederek, ''İKÖ'ye Türk bir genel sekreter sadece Asya'yı değil, Avrupa'yı da temsil edecektir'' diye konuştu. 
     AB ile tam üyelik müzakerelerine başlamak üzere olan Türkiye'nin İKÖ'de böyle önemli bir görev üstlenmesinin dünya barışına da çok büyük katkı sağlayacağını belirten Gül, Türk adayın seçilmesi halinde Asya'nın batısından ilk kez bir genel sekreter çıkacağına dikkat çekti. 
     Gül, seçim günü gelene kadar çalışmaların devam edeceğini söyleyerek, ''Şüphesiz ki Türkiye'nin böyle bir görevi alması, İslam alemi için de İKÖ için de çok önemlidir. Türkiye, İslam dünyasının sorunlu bölgesine yakın bir ülke'' dedi. 
     Suudi Arabistan'ın Türk adaya destek vereceğine ilişkin bir taahhütte bulunup bulunmadığının sorulması üzerine Gül, ülkelerin tavırlarının yavaş yavaş ortaya çıktığını belirterek, Suudi Arabistan'ın da İhsanoğlu'na sempatiyle baktığını, ancak şu anda kesin bir şey söylemek için erken olduğunu kaydetti. 
     Gül, Suudi Arabistan'ın seçimde bir oydaşma olmasını önemli bulduğunu belirterek, bunda haklılık payı bulunduğunu söyledi. 
     
     IRAK KONUSU DA GÜNDEMDE 
     Bakan Gül, Faysal ile Irak konusunu da geniş bir şekilde konuştuklarını kaydederek, Irak'ta yeni bir düzen kurulmak üzere olduğunu, bunun öncesinde Irak'ın komşularının görüşlerini birleştirerek, bunları somut hale getirdikten sonra koalisyon güçlerine anlatmaları gerektiğini söyledi. 
     Gül, Faysal'a Suudi Arabistan'daki son terörist saldırılardan duyduğu üzüntüyü ve başsağlığı dileklerini aktardığını da belirterek, iki ülke arasında terörle mücadele konusunda işbirliği anlaşması yapılabileceğini ifade etti. 
     Dışişleri Bakanı Gül, Cidde'deki temasları çerçevesinde Veliaht Prens Abdullah ile de görüşerek, yarın sabah Suudi Arabistan'dan ayrılacak. 
     
</TEXT>
</DOC>
