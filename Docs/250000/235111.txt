<DOC>
<DOCNO> 235111 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/siyaset/siy20.html </URL>
<DATE> 2004/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Politika turu 
</HEADLINE>
<TEXT>



Amerikan vizesi için acele edin 
ABD'nin Ankara Büyükelçiliği ile İstanbul Başkonsolosluğu, ABD Başkanı Bush'un Türkiye'ye NATO Zirvesi için yapacağı ziyaret nedeniyle 14 Haziran - 30 Haziran arasında göçmen ve göçmen olmayan vize hizmetlerini veremeyecek. ABD'ye yazın gitmeyi planlayanların vize başvurularını mümkün olan en kısa sürede yapmaları gerekiyor. Büyükelçilik, 14 - 30 Haziran arasında elektronik posta ve benzeri müracaatların yapılmamasını istedi. Bu tarihler arasında gönderilecek sorular 1 Temmuz'dan sonra yanıtlanacak. 

Rumlar, KKTC'ye kaçak mermi soktu 
LEFKOŞA'nın Kermiya bölgesindeki Metehan Sınır Kapısı'ndan KKTC'ye geçerken aranan iki Rum'un arabasında, G3 türü silahlara ait 200 adet mermi bulundu. Polisten verilen bilgiye göre, önceki gün saat 18.00 sıralarında SV 20 plakalı otomobille Kuzey Kıbrıs'a geçmeye çalışan 31 yaşındaki Stefanos Yiannaku ve 33 yaşındaki Hristakis İoannu adlı 2 Rum vatandaşının aracında güvenlik güçleri arama yaptı. Söz konusu G3 silahına ait mermiler, aracın bagajında ele geçirildi. Olayla ilgili Stefanos Yiannaku ve Hristakis İoannu adlı Rumlar gözaltına alınarak emniyete götürülürken, mermiler ile arabaya da el konuldu. 

Yeni bayrakta Kürt rengi 
Irak Geçici Yönetim Konseyi GYK , dün ülkenin yeni bayrağını kabul etti. GYK Sözcüsü Hamid El Kefe, birkaç gün içerisinde kamu binalarına asılacak yeni bayrağın, beyaz zemin üzerinde açık mavi hilal ve mavi şeritler arasında sarı bir çizgiye sahip olduğunu söyledi. El Kefe, beyazın barışı ve Irak'ta yeni bir başlangıcı, hilalin İslamı, mavi şeritlerin Irak'ın iki büyük nehri Fırat ve Dicle'yi, sarı çizginin ise Kürt nüfusunu temsil ettiğini belirtti. 

Moskova'ya Rum şantajı 
Rusya'nın, referandum sonucunu etkileyen BM Güvenlik Konseyi'ndeki vetosunun perde arkasında, Rum kesiminin baskılarının yattığı ortaya çıktı. Gazetelerdeki haberlere göre, geçen hafta Moskova'ya birkaç saatlik ziyarette bulunan Rum Dışişleri Bakanı Yakovu Rus yetkililerden, Kıbrıs'ın silahsızlanmasıyla ilgili tasarıyı veto etmesini istedi. Vetoyu garantiye alabilmek amacıyla Rum Kesimindeki Rus sermayesinin kaynağını araştırabileceklerini söyleyerek "şantaj" yapmaya çalışan Yakovu, Güney Kıbrıs'taki off - shore şirketlerin Rusya'dan kaçırılan paraları aklamakta kullanıldığını ima etti. 

Baykal Rumlara teşekkür edin 
CHP Genel Başkanı Deniz Baykal, Başbakan Erdoğan'ın "Kıbrıs'ta gelinen nokta son 50 yılın diplomasi başarısıdır" sözlerine "Hükümet, Tasos Papadopulos ve Rumlara teşekkür etmeli. Onlar da 'evet' demiş olsaydı, Annan Planı'nın ne sonuç verdiğini görecektik" diye tepki gösterdi. Türkiye'yi Kıbrıs'ta tehlikeli istikamete sürüklenmekten Rumların aldığı kararın kurtardığını ifade eden Baykal, hükümetin Türkiye'yi perişan edecek hatalardan geçtiğini savundu. Baykal, "Hükümet artık KKTC'nin tanınması için girişim başlatmalı" dedi. 

KKTC'de DP'den 2 kritik istifa 
KKTC'de hükümetin küçük ortağı Demokrat Parti'nin DP iki milletvekili istifa etti. Daha önce DP tarafından partiden ihraç edilmeleri için karar alınan Girne Milletvekili Ünal Üstel ve Lefkoşa Milletvekili Ahmet Kaşif, dün yaptıkları basın toplantısıyla DP'den istifa ettiklerini açıkladı. İstifa eden milletvekilleriyle DP'nin 7 olan milletvekili sayısı 5'e düştü. İki istifayla birlikte hükümetin 50 sandalyeli parlamentodaki sayısı da 24'e, yani azınlığa indi. Hükümete yakın kaynaklar bir kriz yaşanmayacağını söylese de, hükümetin kimyasının değişebileceği yorumları yapılıyor. Talat'ın BDH lideri Akıncı'yla koalisyon kurabileceği belirtiliyor. İstifalarla birlikte KKTC'de meclisteki milletvekili dağılımı şöyle CTP 19, DP 5 UBP 18, BDH 6, TKP 1, BAĞIMSIZ 2. 

Sağlar istifa etti Karayalçın hizipçi 
SHP Genel Sekreteri Fikri Sağlar, Genel Başkan Murat Karayalçın'a "hizip" suçlamasında bulunarak partisinden istifa etti. 28 Mart seçimlerinde Mersin Büyükşehir Belediye Başkan adayı olan Sağlar, yazılı açıklamasında Karayalçın ve ekibinin seçim sonuçlarını bahane ederek partide yapısal ve ilkesel değişikliklere gitmeye çalıştığını savundu. Parti yönetimine ağır eleştirilerde bulunan Sağlar, "Partiyi belediye ya da bir dernekten farklı görmediler" dedi. Siyasetten kopmayacağını, solun birlikteliği için çalışacağını kaydeden Sağlar, 1980 sonrası siyasi olaylara ilişkin kitap yazacağını belirtti. 

Bakan Aydın Ilımlı İslam sözü yanlış 
Diyanetten Sorumlu Devlet Bakanı Mehmet Aydın, "Ilımlı İslam irticai modeldir" diyen Cumhurbaşkanı Ahmet Necdet Sezer'i haklı buldu. Sezer'in İslami devlet yapısını eliştirdiğine dikkat çeken Aydın, "Ben de ılımlı İslam sözünü doğru bulmuyorum. Toplumun Müslüman olmasıyla devletin İslam devleti olması birbirine karıştırılıyor. Sezer de ılımlı İslam devleti söylemini eleştiriyor, İslamın kendisini değil. Cumhurbaşkanı, Türkiye'deki dini hayatlarımızla ilgili değerlendirme yapıp 'irtica' demedi" dedi. Aydın, devletin yapısının İslam olmasıyla toplumun Müslüman olmasının ayrı şeyler olduğunu da vurguladı. 



</TEXT>
</DOC>
