<DOC>
<DOCNO> 238024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/07/spor/ysenay.html </URL>
<DATE> 2004/05/07/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
Kupa efendileri 
</HEADLINE>
<TEXT>



Olimpiyat Stadı'ndaki Türkiye Kupası finali son yılların belki de en çabuk, en hızlı ve de en hırslı 90 dakikasını sunuyordu bizlere... Evet artık Fenerbahçe, Beşiktaş, Galatasaray devlerinden aldığı futbol lezzetlerine doymuş bir hale gelen seyirci damakları, İstanbul'da Türkiye Kupası finalinin keyfini yudumlamaktan ne kadar da mutluydu o gece... Trabzon'un bir bilgisayar düzeni içinde sergilediği bilinç dolu gol atakları... Orta alanda top kapma adına keyif veren bıçak gibi keskin "topa dalışlar" ve göz kamaştırıcı bir hücum hırsı ve de gol bulma histerileri konusunda gösterdiği büyük görev performansları... 

Müftüoğlu'na tam not 
Oyunda şaibe olmayınca, her şey dedikodu dışında yaşanınca, hakem de nasıl bir üstün yönetim üslubu monte ediyor oyuna .. Kuddusi Müftüoğlu o güzelim oyunun hızlarını kesmemek için çırpındı adeta... Avrupalı düdük ustaları gibi dikkatle ve en az futbolcular kadar koşarak takip etti pozisyonları... İki penaltıda da kesin haklıydı... Tabi terbiyesizlik eden Youla'nın kırmızı kartı bir yana, derhal Disiplin Kurulu'na sevki ve ağır bir ceza alması işin doğrusudur... 

Ziya Doğan, yerli hocalar içinde çok kendine özgü bir beyefendiliğe sahip kişiliktir... Onu futbolculuk yıllarında birlikteki milli takım çalışmalarımızdan beri takip ve taktir ederim... Ne çabuk da uyum sağladı o çok sesli Trabzon camiası ile... Gollerden sonra bütün Bordo - Mavili futbolcuların teknik kulübeye koşmaları, Ziya hocanın Trabzon'daki sevgisini çok iyi anlatan fotoğraflardı bizce... 

Gökdeniz'e yakışmadı 
Mehmet Yılmaz, Tolga, Hüseyin, Augustine, Yattara, Emrah, kalede Petkoviç ve diğerleri, hepsi kendi başlarına çok özellikli isimler... Ama Gökdeniz deyince akan sular durur Trabzon on birinin galibiyetleri içinde... İyi ama, "kupanın kralı gibi bir gece yaşarken" rakibe sinirlenip, işi uzatmak, hiç yoktan kendi kimyasını bozarak, enfes giden oyunu da germek, Gökdeniz gibi "yarının Milli Takım jokeri" olabilecek bir yıldıza hiç yakıştı mı yani .. 
Gençlerbirliği'ne de, övgüden başka laf etmemeliyiz... Sürekli hücuma çıktılar, her zamanki gibi açık oynadılar... Mehmet Yılmaz'ın uzaktan vurduğu topa uzanmakta birkaç salise geç kalan kaleci Damir'in yediği ilk sayı bozdu onları... Sonrasında bütün hatlarıyla gol aramaya çıktılar... Doğruydu da bu yaptıkları... Bir kupa finali oynandığına göre yenilen golden sonra sonucu değiştirmek adına sayı bulup, oyunu eşitlemekten başka çare yoktur ki... Kim ne derse desin, bütün futbol kareleri ile ben bu kupa maçından büyük keyif aldım doğrusu... Kazanan da, kaybeden de tarihi bir gece yarattılar İstanbul'da... Bilmem haksız mıyım 


</TEXT>
</DOC>
