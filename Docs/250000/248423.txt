<DOC>
<DOCNO> 248423 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/16/son/sonsiy12.html </URL>
<DATE> 2004/06/16/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Baykal rahat, muhalifler şaşkın 
</HEADLINE>
<TEXT>

     CHP'de Genel Başkan Deniz Baykal'ın olağanüstü kurultayı toplama manevrası, tüzük ve seçimli kurultay toplayabilmek için imza toplayan parti içi muhalefette şok etkisi yarattı. 
     Baykal'ın olağanüstü kurultay kararını açıklamasının ardından toplantı üstüne toplantı yapan parti içi muhalifler, bir strateji belirlemeye çalışırken, aralarında tüzük kurultayı için imzaların Genel Merkez'e verilmesi görüşü yaygınlaştı. Baykal'ın kararının ardından delegelerin imza vermeyi kestiği bildirilirken, muhaliflerin geçen Pazartesi başlattıkları imza toplama süresi tüzüğe göre 20 Haziran'da sona eriyor. 
     Muhalifler, parti tüzüğüne göre Genel Başkan Baykal'ın güvenoyu maddesini kurultay gündemine koyamayacağını iddia ederken, bunun için kurultay delegelerinin salt çoğunluğuna ihtiyaç olduğunu savunuyorlar. Bu görüşe karşın parti yönetimi de kurultay çağrısı yapan kişinin Genel Başkan olduğunu belirterek, çağrıyı yapanın kurultay gündemini belirleyebileceğini dile getiriyor. 
     
     BASINA KAPALI KURULTAY 
     Bu kez spor salonu yerine büyük bir otelde gerçekleştirilecek olağanüstü kurultaya izleyici alınmayacak. Parti yönetimi, sadece kurultay delegelerinin katılacağı kurultayı basın mensuplarına da kapatmayı düşünüyor. Kurultayda parti içi konuların görüşeleceğine işaret eden yöneticiler, İsmet İnönü'nün 1972, Bülent Ecevit'in de 1979 yılında güvenoyu istemiyle topladıkları olağanüstü kurultayların da basına kapalı yapıldığını dile getiriyor. 
     
</TEXT>
</DOC>
