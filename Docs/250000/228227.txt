<DOC>
<DOCNO> 228227 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/03/son/soneko09.html </URL>
<DATE> 2004/04/03/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Hazır mutfak pazarı büyüyor... 
</HEADLINE>
<TEXT>

     Lineadecor Genel Müdür Yardımcısı Haldun Durukan, Türkiye'de 250 milyon dolar hacimli mutfak pazarı bulunduğunu söyledi. 
     Modüler mutfak markası olan Lineadecor'un, ''Ritm ve Performans Toplantısı'' Antalya Hillside Su Otel'de başladı. 2 gün sürecek toplantının açılışında konuşan Haldun Durukan, 250 milyon dolar hacimli bir mutfak pazarının yüzde 88'inin marangozla, yüzde 12'sinin ise markalı ürünlerden oluştuğunu, bu oranın dünya standartlarının çok altında bulunduğunu belirtti. 
     Durukan, Türkiye'de 1 milyon adetlik bir talep olması gerektiğini vurgulayarak, ''Şu anda Türkiye'de 200 bin adetlik bir talep var. Bu Türkiye'nin sosyo-kültürel ve ekonomik yapısıyla örtüşmektedir. Avrupa ülkelerinde 7 yılda bir mutfak değişirken, Türkiye'de bir aile 30-35 senede bir mutfak alabilmektedir'' dedi. 
     Lineadecor'un 1998-2003 yılları arasında yüzde 70 büyüdüğüne de dikkat çeken Durukan, 2006 yılına kadar hedeflerinin dolar bazında 3 kat büyümek olduğunu, 2003 yılında 14.1 trilyon lira olan cirolarını 2004 yılında 18.7 trilyon liraya yükseltmek istediklerini kaydetti. 
     2003 yılında 362 bin euroluk ihracat yaptıklarına da değinen Durukan, ''İhracatımızı 2004 yılında 476 bin euro, 2005 yılında 700 bin euroya çıkarmayı hedefliyoruz'' diye konuştu. 
     Toplantıda konuşan Lineadecor Yönetim Kurulu Başkanı Ercan Ecemiş ise modüler mutfak sektörüne 1991 yılında katıldıklarına işaret ederek, şunları söyledi 
     ''1991 yılında 900 metrekarelik bir alanda başladığımız üretime bugün 12 bin metrekarelik kapalı bir alanda devam ediyoruz. Adapazarı'nda 100 bin metrekarelik açık saha üzerindeki 25 bin metrekarelik kapalı alanda faaliyet gösterecek tesislerimizin zemin etüdleri, plan ve projeleri hazırlanıyor. Satış noktası sayımız 5 yıl içinde 17'den 40'a yükseldi. Yıllık bin 250 olan üretim sayımızı 2005 yılında 5 bin adete yükseltmeyi hedefliyoruz.'' 
     
</TEXT>
</DOC>
