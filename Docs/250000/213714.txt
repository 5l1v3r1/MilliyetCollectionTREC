<DOC>
<DOCNO> 213714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/07/son/sondun14.html </URL>
<DATE> 2004/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC Cumhurbaşkanlığı'nda yoğun gün... 
</HEADLINE>
<TEXT>

     BM Genel Sekreteri Kofi Annan'ın, Kıbrıs müzakere sürecinin belirlenen takvim uyarınca yeniden başlatılması için tarafları 10 Şubat'ta New York'a çağıran davet mektubu, ilgili tüm taraflarca yoğun bir şekilde değerlendiriliyor. 
     Rum Ulusal Konseyi, bugün yaptığı toplantıda, Annan'ın davet mektubunu ve mektupta belirlenen takvimi değerlendirdi. Toplantı sonunda yapılan açıklamada, Rum yönetimi lideri Tasos Papadopulos'un ekibiyle birlikte New York'a gideceği bildirildi. 
     KKTC de bugün yoğun bir trafik yaşıyor. Yoğun trafiğin odak noktasında bulunan Cumhurbaşkanlığı, sabah saatlerinden itibaren bir dizi görüşmeye ev sahipliği yaptı. 
     Cumhurbaşkanı Rauf Denktaş, ilk olarak Başbakan Mehmet Ali Talat başkanlığındaki kabine üyelerini kabul etti. Yurtdışında bulunan Tarım ve Orman Bakanı Raşit Pertev dışında tüm bakanların katıldığı bu görüşme, yaklaşık 40 dakika sürdü. 
     Toplantıdan sonra New York ziyaretiyle ilgili kesin bir açıklama yapılmazken, KKTC heyetinin New York'a gidip gitmeyeceğinin ''öğleden sonra belli olacağı'' ifade edildi. 
     Kabine üyelerinin toplantıdan ayrılmasından sonra, Cumhurbaşkanı Rauf Denktaş ile Başbakan Mehmet Ali Talat yaklaşık yarım saatlik bir görüşme daha yaptı. Ancak Maliye Bakanı Ahmet Uzun ile Başsavcı Akın Sait'in de katıldığı bu görüşmenin, Kıbrıs konusundan çok hükümet çalışmaları ve atamalarla ilgili olduğu kaydedildi. 
     
     BÜYÜKELÇİ DOSYAYLA GELDİ 
     Cumhurbaşkanı Denktaş ile hükümet üyeleri arasındaki görüşme sürerken, Türkiye'nin Lefkoşa Büyükelçisi Hayati Güven de Cumhurbaşkanlığı'na geldi. Elinde bir dosyayla Cumhurbaşkanlığı'na gelen Büyükelçi, Başbakan Talat'ın ayrılmasından sonra Cumhurbaşkanı Denktaş'la ortak bir değerlendirme yaptı. 
     Bu arada Cumhurbaşkanı Denktaş'ın danışmanları, Müsteşarı Ergün Olgun ve dün adaya gelen Dışişleri Bakanlığı Kıbrıs Dairesi Müdürü Büyükelçi Ertuğrul Apakan da bu trafik devam ederken Cumhurbaşkanlığı'nda çalışmalarını sürdürdü. 
     
     EROĞLU DA GELDİ 
     KKTC Cumhurbaşkanı Rauf Denktaş, bugün bu yoğun trafik içinde ana muhalefet partisi Ulusal Birlik Partisi'nin Genel Başkanı Derviş Eroğlu'nu da kabul etti. 
     Başbakan Talat'ın Cumhurbaşkanlığı'ndan ayrılmasının ardından Denktaş'la yaklaşık yarım saatlik bir görüşme yapan Eroğlu, ''BM Genel Sekreteri Annan'ın davetinin, Annan planının kabulü anlamına geldiğini'' belirterek, Denktaş'ın New York'a gitmesine karşı olduklarını söyledi. 
     Eroğlu, görüşme sonrasındaki açıklamasında, Genel Sekreter'in davet şekliyle ilgili olarak, ''başka bir formül düşünüldüğünü'' ifade etti ve Türk tarafının beklediği haberlere ilişkin mesaj da verdi. 
     
     ÇALIŞMALAR GÜN BOYU SÜRECEK 
     Rauf Denktaş'ın, danışmanları, görüşmeci heyeti ve Dışişleri Bakanlığı Kıbrıs Dairesi Müdürü Ertuğrul Apakan'la birlikte değerlendirme çalışmalarını gün boyu sürdürmesi bekleniyor. Bu arada Mehmet Ali Talat başkanlığında toplanan Bakanlar Kurulu da diğer konular yanında Kıbrıs konusundaki gelişmeleri de ele alıyor. 
     
     HEYET HAZIR 
     KKTC ve Türkiye'deki değerlendirme çalışmalarının ardından New York davetinin kabul edilmesine ilişkin olumlu karar çıkması halinde, KKTC heyeti yarın sabah saatlerinde adadan ayrılacak. 
     New York'ta yapılacak görüşmeye KKTC Cumhurbaşkanı Rauf Denktaş'la birlikte Başbakan Mehmet Ali Talat, Dışişleri Bakanı ve Başbakan Yardımcısı Serdar Denktaş ile Cumhurbaşkanlığı Müsteşarı Ergün Olgun'un katılması bekleniyor. 
     
</TEXT>
</DOC>
