<DOC>
<DOCNO> 242816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/26/guncel/axgun01.html </URL>
<DATE> 2004/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Biri kazar, biri gömer 
</HEADLINE>
<TEXT>


Konya'da kaçakçılardan ele geçirilen İsaura antik kentine ait tarihi eserler kaynak yokluğu nedeniyle kazı yapılamadığı için eski yerine gömülüyor... 

Ömer Erbil İstanbul 

Konya'nın Bozkır ilçesindeki İsauria antik kentinde bulunan 1700 yıllık bir lahit soylulara ait antik mezar , kaçakçılar tarafından jandarmaya satılmak istendi. Kaçakçılar gözaltına alındı. Üstü kazılarak açılan lahit, Konya Arkeoloji Müzesi'nin kaynak yokluğu nedeniyle kazı yapamayacağını bildirmesi nedeniyle, yeniden toprakla örtüldü. Bozkır Kaymakamı Hasan Gözen, daha önce yakaladıkları bir arslan başı heykelini toprak ve taşla örterek gömdüklerini söyledi. 
Roma döneminde yaklaşık 10 bin kişinin yaşadığı büyük bir eyalet olan İsauria antik kentinin, tarihi Kral Yolu'nun geçtiği vadiye bakan tepedeki su kemerleri, tapınak ve soylu mezarları eski eser kaçakçıları ve defineciler tarafından yağmalandı. 
Lahiti jandarmaya satmaya çalışırken yakalanan zanlıların, tamamını topraktan çıkarmadıklarını belirten Bozkır Kaymakamı Gözen, şöyle dedi 

'Didiklenmesin' 
"Defineciler artık farklı bir yol izliyor. Önce toprak altındaki tarihi eserin üzerini açıyorlar. Alıcı eseri toprağın içindeyken görüyor. Para verip alacaksa, eser daha sonra çıkarılıp satılıyor. Böyle yapmalarının sebebi de eski eser kaçakçılığının ağır bir suç olması. Kaçak kazı yapmanın ise fazla bir cezasının bulunmaması. Lahiti satmaya çalışırken yakalanan kişiler de mahkemeye sevk edildikten kısa bir süre sonra serbest kaldı." 
Konya Arkeoloji Müzesi Müdürü Erdoğan Erol da lahitin üzerinin başkaları "didiklemesin" diye örtüldüğünü belirterek, "24 saat nöbet tutacak biri yok. Daha önce tarihle ilgili kazı çalışması yaptık. Ancak korkunç para lazım" diye konuştu. 

4 bin yıllık keçi heykeli yakalandı 

SİVAS DHA 
Sivas'ta, bahçesinde bulduğunu öne sürdüğü 4000 yıllık keçi heykelini, alıcı gibi davranan jandarmalara satmaya kalkan Rıza Osanmaz 34 yakalandı. Bir ihbarı değerlendiren jandarma, Osanmaz'la bağlantı kurdu. Osanmaz, 8 santimetre boyundaki heykel için 100 bin dolara anlaştığı ekiple, Zara ilçesinde buluştu. Alıcı sandığı jandarmalardan seri numaraları alınmış paraları teslim alan Osanmaz, gözaltına alındı. 

Banyosu 8 ay sürdü 

DIŞ HABERLER SERVİSİ 
Rönesans döneminde erkek güzelliğinin simgesi olan Michelangelo'nun Davud heykeli, daimi ikametgahı Floransa'daki Uffizi Galerisi'nde restore edilip, baştan aşağı yıkandı. Uzmanlar Davud heykelini, bir bebek yıkar gibi temizledi. Çok sayıda bilim adamı ve uzmanın gözetiminde yapılan temizlik işlemi, sekiz ay sürdü. Ancak bu süre, rekor derecede kısa diye tanımlanıyor. 

'Para yok, kazamayız' 

Bozkır Kaymakamı Gözen, lahit bulununca Arkeoloji Müzesi'ne haber verdiklerini belirterek, "Müze 'Paramız yok, kazamayız' deyince üzeri örtüldü. Daha önce de arslan başı heykeli yakalanmıştı. Onu da yerine gömdük. Antik kentin bir bekçisi yok. Geniş alan, kontrolü mümkün değil. Köylülerden yardım istiyoruz. Bölgede çok fazla tarihi eser bulunuyor" dedi. 


</TEXT>
</DOC>
