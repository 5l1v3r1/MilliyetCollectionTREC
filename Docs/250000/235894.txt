<DOC>
<DOCNO> 235894 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/29/son/sonsiy09.html </URL>
<DATE> 2004/04/29/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Erdoğan ve Unakıtan'ın dokunulmazlıklarının kaldırılması ertelendi 
</HEADLINE>
<TEXT>

     TBMM Hazırlık Komisyonu, aralarında Başbakan Recep Tayyip Erdoğan ile Maliye Bakanı Kemal Unakıtan'ın da bulunduğu 21 milletvekilinin dokunulmazlığının dönem sonuna ertelenmesi kararı aldı. 
     Anayasa-Adalet Karma Komisyonu üyeleri arasından oluşturulan Hazırlık Komisyonu, AK Parti Konya Milletvekili Kerim Özkul başkanlığında yaptığı toplantıda 22 dosyayı karara bağladı. Toplantı sonunda CHP Antalya Milletvekili Tuncay Ercenk'in muhalefet oyuna karşı AK Parti milletvekillerinin oylarıyla dosyalar hakkında dönem sonuna erteleme kararı verildi. 
     Başbakan Erdoğan, AKBİL Davası ile ilgili dosya hakkında gönderdiği savunmada iddiaların kendisinin belediye başkanı olduğu dönemini kapsamadığını ifade ederek suçsuz olduğunu dile getirmişti. Maliye Bakanı Kemal Unakıtan da ''Naylon fatura'' ile suçlanıyordu. 
     Hazırlık Komisyonu'nun raporu daha sonra Anayasa-Adalet Karma Komisyonu'nda ele alınacak. Karma Komisyon'un kararının dokunulmazlıkların kaldırılmasının ertelenmesi yönünde olması durumunda rapor, Genel Kurul'un bilgisine sunulacak. Dokunulmazlıkların kaldırılması görüşüne varılması veya bir itirazda bulunulması durumunda ise Genel Kurul'da görüşme açılacak. 
     
</TEXT>
</DOC>
