<DOC>
<DOCNO> 235148 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/27/son/sondun01.html </URL>
<DATE> 2004/04/27/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
ABD, AB'nin Türkiye'ye Aralık'ta kesin tarih vermesini istiyor 
</HEADLINE>
<TEXT>

     Deniz Arslan 

Amerikan yönetiminin üst düzey bir yetkilisi, Türkiye'nin Kopenhag kriterlerini karşıladığını ve son olarak Kıbrıs konusunda da elinden geleni yaptığını belirterek, Aralık ayında Türkiye'ye, müzakerelerin kısa süre içinde başlaması için kesin tarih verilmesi gerektiğini söyledi. 
     Amerikalı yetkili, Türkiye'nin Kıbrıs'ta çözüm yönünde gösterdiği çabanın ortada olduğunu belirterek, artık bu konunun AB yolunda bir engel olmaktan çıktığını ve Kopenhag kriterlerinin de yapılan reformlarla karşılandığını kaydetti. Yetkili, ''Umarım artık AB, Türkiye'ye müzakerelerin başlaması için kesin bir tarih verecek. Hem de bu tarih, müzakerelerin en erken zamanda başlamasını sağlayacak bir tarih olmalı'' dedi. 
     ABD yönetimi yetkilisi, önce AB'nin atacağı adımları görmek istediklerini söyledi. Annan Planı'nın, çok ciddi bir çalışma sonucu oluşturulduğunu kaydeden yetkili, referandumdan sonra ''artık bu plan işe yaramaz'' denilemeyeceğini, planın ''yeni bir zemin'' olduğunu belirtti. Yetkili, Kıbrıs'ta çözüm yönünde başka bir planın, yine son Annan Planı'na dayandırılacağını kaydetti. 
     Öte yandan Amerikan yönetimi, Kuzey Kıbrıs'ın sıkıntılarını hafifletecek çok maddeli bir paket üzerinde çalışmalarını sürdürüyor. Kıbrıs'ta Rum tarafından ''hayır'' sonucu çıkacağı yönündeki anketlerin ardından paket hazırlıklarına başlayan ABD'nin, Kıbrıs Türk tarafında temsilcilik açılması, Türk tarafındaki havaalanının Amerikan uçakları ve başka ülkelerden uçakların kullanımına açılması, IMF ve Dünya Bankası gibi uluslararası finans kuruluşlarından mali destek sağlanması, Kıbrıslı Türklerin mallarının dışarıya satılmasına izin verilmesi gibi bir dizi önlem üzerinde çalışmaya başladığı belirtiliyor. 
     AA'nın sorularını yanıtlayan Amerikan Dışişleri Bakanlığı'nın bir yetkilisi, Kuzey Kıbrıs'ın sıkıntılarını hafifletecek çok maddeli paket üzerinde çalışmaların devam ettiğini söyledi, ancak yetkili, ''Önce AB'nin atacağı adımları izleyeceğiz. Hangi adımların atılacağını söylemek için henüz erken'' dedi. 
     Edinilen bilgiye göre, Amerikan Dışişleri Bakanlığı Kıbrıs Özel Koordinatörü Tom Weston'ın da katılımıyla, Türkiye ve Kıbrıs konularıyla ilgili birimler, Kıbrıs'taki son gelişmeleri ve ABD'nin izleyeceği tutumu belirlemek amacıyla, bakanlığın normal çalışma saatlerini aşacak kadar uzun süren bir toplantıda biraraya geldiler. 
     
</TEXT>
</DOC>
