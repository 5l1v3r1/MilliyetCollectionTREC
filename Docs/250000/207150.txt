<DOC>
<DOCNO> 207150 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/08/ekonomi/eko05.html </URL>
<DATE> 2004/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye Kara Şahin'in üretim merkezi oluyor 
</HEADLINE>
<TEXT>

   United Technologies Müdürü Stuart Brown, Türkiye'yi Black Hawk Kara Şahin helikopterlerinin üretim ve ihracat merkezi yapmak istediklerini söyledi 
      
   Sikorsky helikopterlerinin üreticisi ABD'li United Technologies şirketinin Türkiye Genel Müdürü Stuart V. Brown, Türkiye'yi Black Hawk Kara Şahin helikopterlerinin ana üretim ve dünyaya ihracat merkezi yapmak istediklerini, bu amaçla Tusaş Havacılık ve Uzay Sanayi A.Ş.'ye TAI ortak üretim teklifi verdiklerini açıkladı. 
   Brown, şirkete bağlı Sikorsky Grubu ve TAI arasında, Kara Şahinler'in ortak üretimi ve ihracatı konusundaki görüşmelerin geçen ay başladığını söyledi. TAI ile ortak üretimin dört aşamalı olacağını belirten Brown, 18 ay ile iki yıl içinde tamamlanması beklenen dördüncü aşama sonunda, Kara Şahin'in tüm parçalarının montaj ve imalatının gerçekleştirilebilir düzeye ulaşacağını kaydetti. 
   
   TAI ile görüşüyor 
   Brown, Kara Şahin'in bu üretiminin, genel hizmet, harici yük kaldırma, arama ve kurtarma, sıhhi tahliye, VIP Taşımacılığı, yangınla mücadele ve taarruz gibi modelleri kapsayacağını bildirdi. 
   Üretimle birlikte, bu helikopterlerin, tüm dünyaya Türkiye üzerinden ihraç edileceğini belirten Brown, yılda 20 ile 40 adet arasında bir ihracatın hedeflendiğini ifade etti. Brown, Kara Şahinler'in üretiminde niye Türkiye ve TAI'nin seçildiğine yanıt olarak ise öncelikle, Türkiye'nin, ABD'nin önemli ortağı olduğunu, TAI'nin, dünya kalitesinde bir savunma sanayi ürünleri imalatçısı olduğunu, bunu da daha önce gösterdiği üretimlerle kanıtladığını kaydetti. 
   Brown, ABD'deki şirketlerinin, ABD Ordusu için gelişmiş M Modeli helikopterleri üreteceğini bildirdi. 
   
   TSK'da 100'den çok Kara Şahin var    TAI'den yapılan açıklamada birkaç ay içinde Sikorsky ile sürdürülen görüşmelerin tamamlanması ve TAI'nın yüksek imalat ve katkı oranı ile Kara Şahin helikopterlerinin tüm modellerinin nihai montajıyla sonuçlanacak ortak üretim hazırlıklarının tamamlanmasının ümit edildiği belirtildi. 
   Genel maksat, harici yük taşıma, muharebe arama ve kurtarma, ambulans, VIP, yangın söndürme ve silahlı taarruz helikopter modellerini kapsayan bu projenin çok sayıda Türk vatandaşına da istihdam sağlayacağı belirtildi. Türk Silahlı Kuvvetleri'nin TSK envanterinde 100'ün üzerinde Kara Şahin ve yedi Sea Hawk helikopteri bulunuyor. 
   
   
</TEXT>
</DOC>
