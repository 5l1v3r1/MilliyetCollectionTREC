<DOC>
<DOCNO> 220938 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/09/son/sondun22.html </URL>
<DATE> 2004/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Zebari "Anayasa konusunda Türkiye'nin kaygıları yersiz" 
</HEADLINE>
<TEXT>

     Irak Geçici Hükümet Konseyi'nin Dışişleri Bakanı Hoşyar Zebari, Irak'ta kabul edilen geçici anayasa konusunda Şii lider Ayetullah Ali El Sistani'nin eleştirilerinin ve Türkiye'nin kaygılarının yersiz olduğunu savundu. 
     Zebari, "Sistani de, diğer liderler de, artık anayasaya uygun davranmalıdırlar. Iraklılara dışarıdan gelecek yönlendirmelere izin vermemelidir" dedi. 
     Türkiye'nin kaygılarının Dışişleri Bakanı ve Başbakan Yardımcısı Abdullah Gül tarafından ABD Dışişleri Bakanı Colin Powell'a telefonla iletildiği ve kuzey Irak'ta Kürtlere tanınan özerkliğin Ankara hükümetini endişelendirdiği yönündeki soruyu ise Zebari, "Bu, kendi geleceğini, arzu ve hedeflerini şekillendirmekte olan Irak halkı tarafından istenmiş bir anayasadır. Başka ülkelere ait bir anayasa değildir. Bu anayasa, Irak'ın toprak ve bütünlüğünü korumaya yardım edecektir" diye yanıtladı. 
     
</TEXT>
</DOC>
