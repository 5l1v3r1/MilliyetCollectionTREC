<DOC>
<DOCNO> 237976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/07/dunya/dun03.html </URL>
<DATE> 2004/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD askerleri, Necef ve Kerbela'ya girdi 42 ölü 
</HEADLINE>
<TEXT>



Amerikan güçlerinin dün Necef ve Kerbela kentlerine girerek operasyonlar düzenlediği, Şii lider Mukteda El Sadr militanlarıyla girdiği çatışmalarda ise 42 kişinin öldüğü bildirildi. 
Tank ve zırhlı araçlar desteğinde Necef'teki valilik binasına dört koldan ilerleyen ABD güçlerinin binayı çatışma olmadan ele geçirdiği bildirildi. ABD'nin Irak'taki sivil yöneticisi Paul Bremer de Necef kentine vali atadığını duyurdu. ABD ordusundan üst düzey bir yetkili, Amerikan askerlerinin, Fırat Nehri'nin karşısında, Necef'in doğu kesiminde El Sadr'ın Mehdi Ordusu'yla çatıştığını, 41 direnişçinin öldüğünü açıkadı. 
ABD güçlerinin, girdikleri Kerbela'da ise El Sadr'ın ofisini tahrip ettiği belirtildi. Tank ve zırhlı araçlarla kentin merkezine ilerleyen ABD askerlerinin İmam Hüseyin ve İmam Abbas türbelerinin de bulunduğu kutsal bölgeye yaklaşık 500 metre mesafede olduğu kaydedildi. Kerbela'daki çatışmalarda Sadr'a bağlı bir savaşçının öldüğü açıklandı. 


</TEXT>
</DOC>
