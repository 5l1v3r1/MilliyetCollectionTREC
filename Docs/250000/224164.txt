<DOC>
<DOCNO> 224164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/21/yasam/yas03.html </URL>
<DATE> 2004/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İnmeye 'yılan zehiri' tedavisi 
</HEADLINE>
<TEXT>

   İnme tedavisinde yarasa tükürüğünden sonra yılan zehiri çare olacak. Kanı sulandıran zehir, hastaya 6 saate kadar müdahale şansı veriyor 
      AYŞEGÜL AYDOĞAN 
Harvard Tıp Fakültesi BOSTON 
   
   HARVARD Üniversitesi'nden tıpta son gelişmeleri vermeye devam ediyoruz. Yılan zehiri inme tedavisinde son çare olacak. Brigham - Women's Hospital'dan Dr. Galen Hendelson, dünyada 6 merkezde denenen ve ilaç tedavisine alternatif olarak gösterilen yılan zehiri deneylerini anlattı 
   
   Pıhtı damarı tıkıyor 
   "İNMEDE bildiğiniz gibi pıhtı, damarı tıkayarak felce yol açıyor. Bugün kullanılan inme tedavisinde damarlardaki pıhtıyı çözmek için 3 saat içinde TPA adlı ilacın verilmesi gerekiyor. Bu sürede verilmesi ikinci inme riskini ortadan kaldırmak için çok önemli. 
   
   Kanı sulandırıyor 
   'PIT Viber' denen bir tür engerek yılanı, soktuğu kişinin aşırı kanamadan ölümüne neden oluyor. Bu yılan zehiri, kanı sulandırması ve akışkanlık kazandırması özelliğiyle dikkat çekti ve inme tedavisinde kullanılması gündeme geldi. Bu sayede üç değil altı saate kadar müdahele etme şansı doğuyor. 
   
   Zaman kazanılıyor 
   BÖYLECE hastanın felç geçirip sakat kalmasını önleme açısından zaman kazanılıyor. Zehir çok küçük dozda kullanılıyor. Daha önceki bir çalışma da yarasa tükürüğündeki bir maddenin pıhtıyı çözdüğü yönündeydi. Şimdi bilim dünyası bu ikisinin üzerinde duruyor." 
   
   Yarı uyanık beyin ameliyatı    BEYİN cerrahisindeki son gelişmeleri de Harvard Tıp Fakültesi Beyin Cerrahisi Bölüm Başkanı Dr. Peter Black açıkladı Fonksiyonel MR'ı artık beyin tümörleri, parkinson, epilepsi gibi her ameliyatta kullanıyoruz. Beyin tümörlerini çıkarırken konuşma ve hareket merkezlerine zarar verilmemesi gerekir. Kişi konuşma yetisini kaybedebilir. 
   BUNA son vermek için hafif anestezi altında hasta hafif uykulu bir durumdayken ameliyat ediyoruz. Nedeni, konuşma hareket ve duyma yetilerini beyin açıkken kontrol edebilmemiz. Ameliyat esnasında test ederek tümörü ona göre güvenli bir şekilde çıkarıyoruz. Artık 8 - 10 ameliyattan birini bu şekilde yapıyoruz. 
   
   Türk hastalara Harvard deneyimi    KLİNİK bakım, eğitim, hasta bakımı gibi konularda Harvard Medical International'la HMI işbirliği anlaşması yapan Acıbadem Sağlık Grubu, artık Harvard deneyimini Türk hastalarınının ayağına getirecek. Pazarlama Direktörü Meri Bahar, işbirliği kapsamında öncelikle bir ay sonra açılacak 100 yataklı Kozyatağı onkoloji ve nörolojik bilimler ağırlıklı hastaneleri için birlikte çalışacaklarını söyledi. 
   
   
</TEXT>
</DOC>
