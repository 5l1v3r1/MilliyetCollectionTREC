<DOC>
<DOCNO> 216340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/19/son/sontur24.html </URL>
<DATE> 2004/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Ak Parti Trabzon milletvekili'ne gayriresmi evlilik davası... 
</HEADLINE>
<TEXT>

     AK Parti Trabzon Milletvekili Prof. Dr. Aydın Dumanoğlu'nun eşi Sevil Dumanoğlu'nun, başka bir kadınla evlilik hayatı sürerek kişisel haklarını ihlal ettiği iddiasıyla eşi ve birlikte yaşadığını ileri sürdüğü kadın aleyhine açtığı toplam 100 milyar liralık manevi tazminat davasına devam edildi. 
     Ankara 1. Asliye Hukuk Mahkemesi'nde görülen davanın bugünkü duruşması, hakimin izinli olması nedeniyle 8. Asliye Hukuk Mahkemesi'nde yapıldı. Duruşmaya taraf avukatları katılırken, Sevil Dumanoğlu, basın mensuplarının ilgisi nedeniyle mahkeme salonunun yanındaki avukatlar odasında beklemeyi tercih etti. 
     Sevil Dumanoğlu'nun avukatı, eski iddialarını yinelediği bir dilekçeyi mahkemeye sundu ve davanın kabulünü istedi. Aydın Dumanoğlu'nun daha önce 4 kez boşanma davası açtığı ifade edilen dilekçede, davaların tümünün reddedildiği ve kocanın kusurlu olduğu ileri sürüldü. Dilekçede, Aydın Dumanoğlu'nun, Arzu Bektaş'tan erkek çocuğunun dünyaya geldiğine ilişkin yerel medya haberlerini tekzip etmediği anlatılarak, ''Davalı, aile, Türk toplumunun temelidir kuralını hiçe sayan çarpık bir zihniyetle, halen resmen evli olduğu eşini inciten, zor duruma düşüren bir tavır sergilemiştir'' denildi. 
     Mahkemeye önceki duruşmaların ara kararı gereğince, Trabzon Doğum ve Çocuk Bakımevi'nden Arzu Bektaş'ın doğum kaydı ile Aydın Dumanoğlu'nun Akçaabat'taki dubleks evini Bektaş'a devrettiğine ilişkin Tapu sicil Müdürlüğü belgelerinin ulaştığı bildirildi. Yargıç, davacı avukatından, yetkilendirme sonucu mahkemeye fotokopilerini sunduğu belgelerin asıllarını dosyaya koymasını istedi. 
     Duruşma, davalı Aydın Dumanoğlu'nun avukatı Mustafa Kale'nin, belgelere ve davacı tarafın dilekçesine karşı beyanda bulunmak için istediği süre talebi kabul edilerek, ertelendi. 
     Sevil Dumanoğlu, dava dilekçesinde, eşinin uzlaşmaz tutumundan dolayı 1997 yılından beri ayrı yaşadıklarını ifade ediyor. Eşinin çok eşli olduğuna dair gazete haberlerini de dilekçesinin ekinde mahkemeye sunan Dumanoğlu, kişisel haklarının ihlal edildiğini öne sürüyor. Sevil Dumanoğlu, eşinin ve Arzu Bektaş'ın malvarlığı yönünden güçlü olduğunu savunarak, her iki davalıdan 50'şer milyar lira olmak üzere toplam 100 milyar lira manevi tazminat istiyor. 
     
</TEXT>
</DOC>
