<DOC>
<DOCNO> 223720 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/19/son/sondun53.html </URL>
<DATE> 2004/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Pentagon'dan sinyal Zevahiri yakalanırsa büyük ses getirecek 
</HEADLINE>
<TEXT>

     Amerikan Genelkurmay Başkanı ve Hava Kuvvetleri Komutanı General Richard Myers, Pakistan askerlerinin ablukaya aldığı ileri sürülen El Kaide'nin iki numaralı adamı Eymen El Zevahari'nin yakalanması halinde, bunun ''terörle mücadelede büyük ses getireceğini'' söyledi. 
     ABC televizyonuna konuşan Myers, El Zevahiri'nin yakalanmasının sadece önemli bir adım olacağını, ancak uluslararası terörizmin yenilmesinde nihai adım olarak görülemeyeceğini belirtti. 
     Myers, Afganistan'da bulunan Amerikan askerlerinin, sınırın Afganistan tarafında, Pakistan'ın aşiretler bölgesinde operasyonlar düzenleyen Pakistan askerleriyle koordinasyon içinde olduğunu belirtti. 
     Myers, Fox News televizyonuyla yaptığı mülakatta ise, aşiretler bölgesindeki arazi yapısının çok zorlu olduğunu, yerli nüfusun bölgenin çoğu yerinde askerlere dostça davranmadığını, buradaki insanların sınırı bilmediğini, sınırda devamlı giriş-çıkış yaptıklarını söyledi. 
     CNN televizyonuna da konuşan Myers, El Zevahiri'nin yakalanmasının koalisyon güçlerinin El Kaide lideri Usame Bin Ladin'in yakalanmasına yardım edebileceğini ifade etti. 
     
</TEXT>
</DOC>
