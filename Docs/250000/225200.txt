<DOC>
<DOCNO> 225200 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/24/son/sonsiy11.html </URL>
<DATE> 2004/03/24/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Ağar Bu hükümetin aklında ter döken insan yok 
</HEADLINE>
<TEXT>

     DYP Genel Başkanı Mehmet Ağar, Türkiye'nin diğer illerinde olduğu gibi Trakya'da da çiftçinin ve çalışan kesimin halinin perişan olduğunu belirterek, ''Bizim iktidardan uzak olduğumuz dönemlerden beri Trakya'da işçi ezilmiş, çiftçi sıkıntıya sokulmuştur'' dedi. 
     Ağar, Kırklareli'nin Cumhuriyet Meydanı'nda partisince düzenlenen mitingde yaptığı konuşmada, Trakya'da çiftçilerin sıkıntı içinde olduğunu savundu. 
     Uygulanan tarım politikalarının üreticiyi ortadan kaldırmaya yönelik olduğunu savunan Ağar, ''Yapılan zamansız, anlamsız ithalatta Türkiye alın teriyle kazandıklarını dışarıya vermektedir. Kendi üreticisinden esirgediğini, başka ülkelerin çiftçisini zengin etmektedir. Bugün insanlar ne ekeceğini ne biçeceğini bilemez haldedir. Bütün tarım ürünleri pahalılaşmıştır. İnsanlar sıkıntı içerisindedir. Ama herkes müsterih olmalıdır. DYP gelecek çiftçi gülecek. Hiç kimsenin bir endişesi olmasın'' diye konuştu. 
     
     ''HÜKÜMETİN AKLINDA TER DÖKEN İNSAN YOK'' 
     Ağar, hükümetin kimseyi düşünmediğini savunarak, şunları kaydetti 
     ''Bu hükümetin aklında ter döken insan yok. Bu hükümetin aklında alın teriyle çalışan işçi yok. Bu hükümet ithalatçıları seviyor. Zaman zaman açılan ithalatla kendi eş, dost ve yakınlarının önünü açıyorlar. Çiftçinin önünü kapatıyorlar. Reform adı altında insanlar ekmeklerinden ediyorsunuz. Türkiye'de elbette devlet verimli çalışacaktır. Bir yandan yaparken, öbür yandan yıkan bir anlayışa evet diye bilmemiz mümkün değildir.'' 
     
     ''OY İÇİN TEHDİT'' 
     Ağar, ''Hükümetteki bakan ve milletvekillerinin, oy vermeyenlere para vermeyeceği tahdidinde bulunduğunu'' da hatırlatarak, şunları kaydetti 
     ''Demokraside tehdit ve şantajı biz kaldırdık. 58 senedir Türkiye'nin her alanında demokrasi dışı bütün tavra karşı mücadele ediyoruz. Bize ucuz kabadayılık sökmez. Hep birlikte çalışacağız. İnançla yürüyeceğiz. Türkiye'nin her tarafını dev gibi işsizlik sarmış. Bu hükümet geleli 500 gün oldu. Bugün ortaya yatırımsız ve insanları sıkıntı içinde bir Türkiye çıktı.'' Ağar, vatandaşlardan başkan adayları Önder Başlı'ya oy vermelerini istedi. 
     
</TEXT>
</DOC>
