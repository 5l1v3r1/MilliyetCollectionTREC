<DOC>
<DOCNO> 219493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/03/son/soneko13.html </URL>
<DATE> 2004/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
TİM Başkanı IMF ikna edilirse tekstil için hükümet vize verecek 
</HEADLINE>
<TEXT>

     Türkiye İhracatçılar Meclisi TİM Başkanı Oğuz Satıcı, IMF ikna edildiğinde, tekstilde KDV'nin yüzde 8'e indirilmesine hükümetin vize vereceğini söyledi. 
     Satıcı, Hazine Müsteşarlığı, Maliye Bakanlığı ve Dış Ticaret Müsteşarlığı'nın tekstilde KDV'nin yüzde 18'den yüzde 8'e çekilmesi konusunda çalıştığını kaydetti. 
     Kendilerinin IMF ile uygulamayla ilgili görüştüklerini ifade eden Satıcı, IMF'nin ikna edilmesi halinde hazır giyim, deri, deriden hazır giyim ve deriden ayakkabıda KDV oranlarının yüzde 8'e indirileceğini bildirdi. 
     Satıcı, sektörün kayıt dışı dahil olmak üzere GSMH'den 8 milyar dolar tutarında pay aldığını kaydederek, uygulamanın satın alma gücünü yüzde 10 artıracağını ve bunun vatandaşa yüzde 10 ucuzlama olarak yansıyacağını kaydetti. 
     Oğuz Satıcı, KDV indiriminin, iç piyasada hareketliliği sağlayacağını, kayıt dışı ekonomi ile mücadele etmenin de en temel yolu olduğunu söyledi. 
     ''Bu uygulama pilot uygulama olacak'' diyen Satıcı, uygulama başlatıldığında ve 2004'de gerekli performans gösterildiği takdirde, kendilerinin 2005 yılında tüm sektörler itibariyle KDV'nin yüzde 8'e indirilmesi konusunda çalışmaları olduğunu anlattı. 
     ''IMF'nin karşı çıktığı nokta nedir '' sorusuna Satıcı, IMF'nin Türkiye piyasalarını iyi tanımadığını kaydederek, KDV indiriminde yüzde 10'luk payın IMF tarafından yüksek bir rakam olarak algılandığını, ancak geri dönüşün ne kadar olacağının algılanmadığını söyledi. 
     Satıcı, ''IMF, KDV indiriminin piyasa yansımalarını bu şekilde beklemediği için, böyle bir tavır geliştirmesi normal. Ama ben, IMF'nin ikna edilmesi konusunda umutluyum'' dedi. 
     
</TEXT>
</DOC>
