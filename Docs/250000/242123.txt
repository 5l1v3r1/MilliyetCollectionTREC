<DOC>
<DOCNO> 242123 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/23/son/sondun25.html </URL>
<DATE> 2004/05/23/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
ABD ordusu, Sanchez'in işkenceyi bildiği yönündeki haberleri yalanladı 
</HEADLINE>
<TEXT>

     ABD askeri yetkilileri, Irak'taki Amerikan güçlerinin komutanı Korgeneral Ricardo Sanchez'in, Ebu Garib cezaevindeki işkence olayları sırasında cezaevinde olduğu yönündeki Washington Post gazetesinin haberini yalanladı. 
     Bağdat'ta ABD ordusu adına yapılan açıklamada, Korgeneral Sanchez'in, bazı esirlerin sorgulanması ve kötü muamelede bulunulması sırasında Ebu Garib cezaevinde olduğu yönündeki haberlerin, ''yanlış olduğu'' kaydedildi. 
     Açıklamada, Sanchez'in kongredeki işkence olaylarını soruşturan komiteye verdiği, ''işkence olaylarından, Ocak ayında iddialarla ilgili soruşturmayı başlatana kadar habersiz olduğu'' ifadesinin arkasında olduğu belirtildi. 
     Sanchez, komiteye verdiği ifadede, Uluslararası Kızılhaç Komitesi'nin Kasım ayında hazırladığı işkenceyle ilgili raporunun da kendisine ulaşmadığını söylemişti. 
     Washington Post'un internet sitesinde yayınlanan haberde, Ebu Garib cezaevindeki esirlere işkence yapılması nedeniyle suçlanan Amerikan askerlerinden birinin avukatı olan Yüzbaşı Robert Shuck'a dayanılarak, bu cezaevinde görev yapan bir subayın, ''Korgeneral Sanchez'in bazı esirlerin sorgulanması ya da bazı esirlere kötü muamelede bulunulması sırasında cezaevinde olduğunu'' söylediği iddia edilmişti. 
     Askeri duruşmanın ses kayıtlarına dayandırılan habere göre, askeri avukat Shuck, aynı subayın kendisine, ''Korgeneral Sanchez ve diğer üst düzey subayların Ebu Garib cezaevinde olan bitenden haberi olduğunu'' söylediğini belirtmişti. 

     
</TEXT>
</DOC>
