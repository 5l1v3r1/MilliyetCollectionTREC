<DOC>
<DOCNO> 218596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/28/son/sontur17.html </URL>
<DATE> 2004/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan, CHP'ye yüklendi... 
</HEADLINE>
<TEXT>

     ELÇİN ERGÜN Burdur 

Başbakan Recep Tayyip Erdoğan, yerel seçim mitinglerinde ilk kez muhalefet partisi CHP ile Genel Başkan Deniz Baykal'ı isim vererek eleştirdi. Erdoğan, duble yol çalışmalarını eleştiren CHP'ye, "Bunlar ulaşamadıkları üzüme koruk diyorlar. Onların hayallerinin bile erişemediği yere biz fiillerimizle ulaşıyoruz" dedi. 
     Erdoğan, yerel seçimler öncesinde yedinci mitingini Burdur'da gerçekleştirdi. Erdoğan, faiz oranlarının önceki akşam itibarıyla yüzde 24'e düştüğünü vurgulayarak, "Daha önce modern hırsızlar vardı. Faiz farklarını cebinizden yapılan zamlarla çaktırmadan alıyorlardı" diye konuştu. 
     
     Doğalgazda indirime devam 

     Elektriğe zam yapılmayacağını ifade eden Erdoğan, "Doğalgazla ilgili çalışmalar sürüyor. İstediğimiz neticeyi alırsak, doğalgaz fiyatları yine inecek. Benim bacım, kömürlükten kömür taşımayacak. Benim anam ve eşim de bu çileyi çekiyordu. Boru baca çilesi doğalgazla birlikte ortadan kalkacak" dedi. 
     Yolsuzlukla mücadele çalışmalarını da anlatan Başbakan, hortumculara karşı verilen mücadelenin şahıslara yönelik olmadığını, yolsuzluk yapanların karşısında hükümeti bulacağını söyledi. 
     
     Oyları bize lazım 

     Erdoğan, şunları kaydetti 
     "CHP gidiyor, bir yerdeki yolda çukur buluyor, sonra Sayın Baykal, oturuyor AKP'nin yaptığı bölünmüş yol bu' diyor. Bir kare fotoğrafla sanki bin 500 km'lik duble yolların fotoğrafını çekiyor. Ama halk bunları yutmuyor. Bunlar ulaşamadıkları üzüme koruk diyorlar. Onların hayallerinin bile erişemeyeceği yere biz fiillerimizle ulaşıyoruz." Bu söz üzerine vatandaşlar, "kıskananlar çatlasın" karşılığını verince, Erdoğan, "Çatlamasınlar be, onlar bize lazım, onların da oyunu alacağız" dedi. Erdoğan, AKP'li adayların televizyonlardaki tartışma programlarına katılmamalarını da, "Bu tartışmaların sonunda karşı tarafın önü kesilir, onların oyu bize kayar diye programlara çıkmayın, diyorum" sözleriyle açıkladı. 
     "Karşınızda gökten zembille inmiş bir Başbakan yok, sorunları bilen bir Başbakan var" diyen Erdoğan, belediyecelikteki iddiasını, "Bu bizim işimiz. Bu işi en iyi biz biliyoruz, bu konuda iddialıyız" diyerek anlattı. 

     
</TEXT>
</DOC>
