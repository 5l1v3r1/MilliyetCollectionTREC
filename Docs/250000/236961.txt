<DOC>
<DOCNO> 236961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/03/son/sonspo29.html </URL>
<DATE> 2004/05/03/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Beşiktaş'ta Serdar Bilgili ikna edilemedi... 
</HEADLINE>
<TEXT>

     Fenerbahçe ile yapılan derbi maçta tribünlerden edilen küfürler sonrası olağanüstü kongre kararı alan ve yeniden aday olmayacağını açıklayan Beşiktaş Kulübü Başkanı Serdar Bilgili'yi ikna çabaları sonuç vermedi. 
     Divan Kurulu Başkanı Şeref Nasır ve Divan Kurulu yöneticileri bugün Akaretler'deki kulüp binasında Başkan Bilgili ve yönetim kurulu üyeleriyle görüştü. 
     Görüşme sonrası bir açıklama yapan Şeref Nasır, başkana geçen hafta camianın önde gelen isimleri ile yaptıkları toplantıda aldıkları ''Geri dön'' kararını bildirdiklerini ifade ederek, ''Israrcı olduk ancak Bilgili kesinlikle kararından dönmeyeceğini ve aday olmayacağını bildirdi'' dedi. 
     ''Beşiktaş artık seçim dönemine girmiştir'' diyen Nasır, olağanüstü kongre kararının karar defterine işlendiğini ifade ederek, ''Kongremiz 23-30 Mayıs tarihlerinde gerçekleştirilecek. Artık aday olmak isteyenler açıklamada bulunabilir. Parçalanmadan, bölünmeden güçlü bir yönetimle kongreye gidilmesini arzuluyoruz'' diye konuştu. 
     Şu ana kadar Nevzat Demir, Yıldırım Demirören ve Fikret Orman'ın aday olacakları yönünde bilgileri olduğunu anlatan Nasır, Affan Keçeci ve Erol Kaynar'ın da başkanlık için girişimleri bulunduğundan haberdar olduklarını, ancak kendilerine henüz Keçeci ve Kaynar'dan böyle bir bilginin ulaşmadığını söyledi. 
     Aday sayısını asgariye indirmeyi amaçladıklarını kaydeden Nasır, ''Nevzat Demir, Yıldırım Demirören ve Fikret Orman'ı bugün Divan Kurulu olarak biraraya getireceğiz. Beşiktaş'ın güçlü bir yönetime ihtiyacı var. Umarız bir birleşme olur'' dedi. 
     Nasır, kongrenin hangi salonda yapılacağı konusunda çalışmalarının sürdüğünü belirterek, ''Kongremiz ya Abdi İpekçi Spor Salonu, ya da Cevahir Oteli'nde yapılacak'' diyerek sözlerini tamamladı. 

     
</TEXT>
</DOC>
