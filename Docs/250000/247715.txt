<DOC>
<DOCNO> 247715 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/14/son/sondun26.html </URL>
<DATE> 2004/06/14/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Belçika'da zafer aşırı sağın 
</HEADLINE>
<TEXT>

     Federal yapılı Belçika'da dün yapılan bölgesel seçimler sonunda aşırı sağ partiler büyük ilerleme kaydetti. 
     Oy kullanmanın yasal zorunluluk olduğu ülkede, Fransızca konuşulan Valonya bölgesi, Hollandaca konuşulun Flaman bölgesi, iki lisanlı Brüksel bölgesi ve Almanca konuşulan bölgedeki 4 yerel meclis seçimlerinde toplam 313 vekil belirlendi. 
     Flaman Bölgesi Meclisi'nde aşırı sağcı Vlaams Blok partisi oyların yüzde 25'ini elde etti ve 124 sandalyeli meclisteki temsilci sayısını 10 artırarak 32'ye taşıdı. Vlaams Blok, 35 milletvekili çıkaran Hıristiyan Demokrat Parti'den CDV sonra ikinci siyasi oluşum konumuna ulaştı. 
     Flaman bölgesinin Anvers gibi bazı kentlerinde Vlaams Blok'un elde ettiği oy oranı yüzde 35'i buldu. 
     Brüksel bölgesinin 89 sandalyeli meclisi için seçimlere aşırı sağcı Valon FN partisi ve Flaman Vlaams Blok da katıldılar. Valon FN partisi, milletvekili sayısını 2'den 4'e çıkardı. Vlaams Blok, meclisteki sandalye sayısını 4'ten 6'ya çıkardı. Valonya bölgesinde 75 sandalyeli bölgesel meclis seçimlerinde ise aşırı sağcı FN partisi milletvekili sayısını 1'den 4'e yükseltti. 
     Avrupa Parlamentosu seçimlerinde Valon aşırı sağ partisi FN oy oranını yüzde 7.45'e çıkararak yüzde 5'lik barajı aşmayı başardı, ancak parlamentoya temsilci sokamadı. 
     Flaman bölgesinde ikincilik konumuna ulaşan Vlaams Blok oyların yüzde 23'ten fazlasını elde ederek Avrupa Parlamentosu'ndaki parlamenter sayısını 2'den 3'e çıkardı. 
     Belçika'da siyasi partiler, federal ve yerel yönetimlerde aşırı sağcıları muhalefette bırakmak için ilke anlaşması yaptılar, ancak özellikle Flaman bölgesinde bu anlaşmayı uygulamanın kolay olmayacağı belirtiliyor. 
     
</TEXT>
</DOC>
