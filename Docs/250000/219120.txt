<DOC>
<DOCNO> 219120 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/02/yasam/ayas.html </URL>
<DATE> 2004/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
'Af'la kurtuldu Uzi'li çete kurdu 
</HEADLINE>
<TEXT>

   Şehabettin Oruç, şartla salıverilme yasasıyla cezaevinden çıkar çıkmaz çete kurdu. Çetenin 24 üyesi yakalandı ama Oruç kaçtı 
      ELVAN EZBER İstanbul 
   
   İstanbul'da, son bir yılda kuyumcu soymak, adam öldürmek ve fidye için adam kaçırmak suçlarını işledikleri iddia edilen 6'sı kadın 24 kişi yakalandı. 
   Gasp Büro Amirliği ekipleri, iki kuyumcudan sekiz kilo altın gasp edilmesine yönelik dört ay önce çalışma başlattı. Avcılar, Küçükçekmece ve Büyükçekmece'de düzenlenen operasyonlarda, Serkan Aksoy 23 , Bilal Karhan 24 ve Misbah Aydın'ın da aralarında bulunduğu 24 kişi gözaltına alındı. 
   Bu kişilerle, suikast silahı olarak bilinen bir Uzi, biri Magnum dokuz ruhsatsız tabanca ve askeri bot ele geçirildi. Soygunda kullanılan çalıntı otomobili veren Metin Bayır'ı da, çevrede, 'Otomobili gaspta kullandılar. Beni de suça alet edecekler' diye konuştuğu gerekçesiyle öldürdükleri öne sürüldü. 
   
   'Kesik kulak köpeklere' 
   Uyuşturucu anlaşmazlığından dolayı kaçırdıkları bir kişiyi 49 gün alıkoydukları, kulağını keserek köpeklere yedirdikleri, Ramazan'da oruç tuttuğu için öldürmekten vazgeçtikleri öne sürülen zanlıların, ayrıca, bir işadamını kaçırıp 1 milyon dolar fidye istedikleri, ancak 5 bin euro alıp serbest bıraktıkları kaydedildi. 
   Grubun önemli isimlerinden Aksoy'un, sekiz kişiyi silahla yaraladığı, yakalanan kadınlardan birinin altınları bozdurduğu, diğer üçünün de çete üyelerinin sevgilileri olduğu bildirildi. 
   1995'te banka soymaktan tutuklanan, ancak Şartla Salıverilme Yasası'ndan tahliye olan Şehabettin Oruç'un, Diyarbakır'dan getirdiği çocuklara kapkaç yaptırarak çete faaliyetlerini başlattığı iddia edildi. 
   
   
</TEXT>
</DOC>
