<DOC>
<DOCNO> 245087 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/03/son/sontur05.html </URL>
<DATE> 2004/06/03/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Düzce'de bazı ilköğretim okullarında öğrenciler "hizmetli" gibi çalışıyor 
</HEADLINE>
<TEXT>

     Düzce'de bazı ilköğretim okullarında hizmetli açığı, öğrenciler tarafından gideriliyor. Yeterli personel bulunmayan okullarda ''çay servisi'' ve ''temizlik işleri'' öğrencilere yaptırılıyor. 
     Öğrenci velilerinden tepki gören uygulama, özellikle kalıcı konutlar bölgesindeki okullarda yaygın durumda. Bölgede yer alan Cumhuriyet İlköğretim Okulu'nda hizmetli kadrosunda personel bulunmaması nedeniyle gelen misafirlere çay servisi öğrencilere yaptırılıyor. Sınıfların ve okul çevresinin temizliği de öğrencilerin görevleri arasında bulunuyor. 
     Düzce Milli Eğitim Müdürü Osman Akova, daha önce okullarda hizmetli çalıştıran okul koruma derneklerinin, kamu dernek ve vakıflarına zorunlu bağışı kaldıran yasa değişikliğinin ardından bu işlevini yitirdiğini belirterek, okullardaki hizmetli ihtiyacını bakanlığa ilettiklerini söyledi. Okullarda öğrencilerin çalıştırılmasının kabul edilemeyeceğini anlatan Akova, okul aile birlikleri ve öğretmenlerin yardımlarıyla hizmetli sorununa çözüm aradıklarını kaydetti. 
     Öğrenci velileri ise çocuklarının okullarda eğitim harici çalıştırılmasına karşı çıkarak, Milli Eğitim Bakanlığı'nın soruna çözüm bulmasını bekliyor. 
     
</TEXT>
</DOC>
