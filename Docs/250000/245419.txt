<DOC>
<DOCNO> 245419 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/04/son/sontur47.html </URL>
<DATE> 2004/06/04/ </DATE>
<TIME> 22.18 </TIME>
<AUTHOR>  </AUTHOR>
<HEADLINE>
Hızlandırılmış tren Eskişehir'de... 
</HEADLINE>
<TEXT>

     Ulaştırma Bakanı Binali Yıldırım, ''Kara tren artık hızlı tren oldu, hiç gecikmeyecek'' dedi. 
     Haydarpaşa Garı'ndan ilk seferine çıkan ''Yakup Kadri Karaosmanoğlu'' adlı hızlandırılmış trenle Eskişehir'e gelen Bakan Yıldırım'ı, Vali Kadir Çalışıcı, AK Parti Eskişehir Milletvekili Fahri Keskin, Büyükşehir Belediye Başkanı Yılmaz Büyükerşen ve TCDD yetkilileri karşıladı. 
     Yıldırım, demiryollarına yapılmaya başlanan yatırımlar sayesinde trenin ulaşım araçları arasında ön sıralara çıktığını belirterek, 2006 yılında Eskişehir-Ankara arasının trenle 1 saat 10 dakikaya ineceğini kaydetti. 
     ''Ses sanatçısı Özhan Eren, Haydarpaşa Gar'ında Kara Tren adlı türküyü söyledi. Kara tren artık hızlı tren oldu, hiç gecikmeyecek'' diyen Yıldırım, şöyle konuştu 
     ''Trenden başka alternatif yok. Otomobil veya uçakla gitseniz bile trenden hızlı gidemezsiniz. Eskişehir'de kurulu Türkiye Lokomotif ve Motor Sanayii A.Ş. TÜLOMSAŞ bizim dönemimizde ayağa kalktı. Şu anda bu kuruluşumuzda 70 lokomotif yapılmaktadır. 80 yıldan sonra demiryolculuğu ve demiryolları insanların hayatına girdi.'' Havayi fişek gösterileriyle uğurlanan Bakan Yıldırım ve beraberindekiler, aynı trenle Ankara'ya hareket etti. 
     
</TEXT>
</DOC>
