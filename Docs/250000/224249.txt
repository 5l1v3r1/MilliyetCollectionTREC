<DOC>
<DOCNO> 224249 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/21/son/sonspo02.html </URL>
<DATE> 2004/03/21/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Terim Bir daha asla Galatasaray'da çalışmayacağım... 
</HEADLINE>
<TEXT>

     Galatasaray'ın Çaykur Rizespor ile oynadığı maçta son kez takımının başında sahaya çıkan teknik direktör Fatih Terim, bir daha asla sarı-kırmızılı takımı çalıştırmayacağını söyledi. 
     Terim, maçtan sonra yaptığı açıklamada, Galatasaray'da bir daha teknik direktörlük görevi yapmayacağını ifade ederek, şunları söyledi 
     ''Şu anki vedam döneceğimi gösteren bir veda değil. Galatasaray'da öğrendiklerim, her şeyi ulu orta kamuoyunun önünde tartışmak değildi. 20.45 itibariyle Galatasaray'da teknik direktörlük ceketini tamamen astım. Bir daha asla Galatasaray'da teknik direktör olarak çalışmayacağım. Türkiye'de de çalışmayacağım. Vedam biraz geniş kapsamlı veda. Siz Fatih Terim olun bir takım şeylere maruz kalın. Benim ihtiyacım yok kendimi savunmaya. Yurtdışında biz yine kendi insanlarımızı temsil etmeye devam ederiz.'' Terim, ceketini kendisini Fiorentina'ya giderken uğurlayan tek taraftar olan bir kişiye verdiğini belirterek, ''Galatasaray'da başka görevler de var. Ben bir kongre üyesiyim. Galatasaray için her zaman başka görevler almaya hazırım. Ayrıca dışarıda bugünkü genel kurul üyelerinin yaptığı gibi de davranmam. Yapıcı olurum. Galatasaray benim yuvamdır. Güvenilir sözünün eri bir kişiliğim var. Bu da Galatasaraylılıkla örtüşüyor'' dedi. 
     
     ''ALİ SAMİ YEN'DE VEDA ETMEK İSTERDİM'' 
     İnsanın sevdiği bir şeyden ayrılmasının zor olduğunu vurgulayan Fatih Terim, ''Maçta mıydım değil miydim bilemedim. İnsan sevgilisinden, eşinden, çok önemli duygular beslediği insanlardan nasıl zor ayrılırsa, ben de zor ayrılıyorum. Açıkçası Ali Sami Yen Stadı'nda veda etmek isterdim. Oyuncularım her geçen gün Atatürk Olimpiyat Stadı'ndan soğudular. Galatasaray her yerde oynamalı ama bir sürü avantajını burada kaybetti'' diye konuştu. 
     Futbolcularıyla soyunma odasında yaptığı konuşmada bol şans dilediğini kaydeden Terim, ''Onlara Galatasaray formasının önemli olduğunu onu kaybetmemek için çok çalışmaları gerektiğini söyledim. Ayrılacağımızı açıkladıktan sonra takımdan bir şey beklemek zor. Durumlarını bilmiyorlar, onların kaybetmeleri doğal. Kararsızlık ve belirsizlik içindeler'' dedi. 
     Fatih Terim, Galatasaray taraftarlara da seslenerek, ''Şu anda göz yaşı değil, birlik olma zamanı. Galatasaraylılar takımlarına sahip çıksın. Yeni yönetimi tebrik ediyorum. İnşallah Galatasaray şimdiye kadarki başarılarının çok üstüne çıkar ben de onları dışardan alkışlarım'' şeklinde konuştu. 
     Sezon sonuna kadar dinlenmeyi düşündüğünü belirten Terim, ''Çok teklif var. Erken mi başlarız, geç mi başlarız bilemiyorum. Önce yurtdışındaki kızımın yanına gideceğim. Arkadaşlarımızla durum değerlendirmesi yapacağız'' dedi. 
     
     YÖNETİME SİTEM 
     ''Fatih Terim'in olduğu yerde başka isimlerin yeri olmaz'' diyen Terim şöyle devam etti 
     ''Ben bir teknik adam olarak verebileceğim her şeyi verdim. Başarılı ya da başarısız denilebilir. Ancak tarihi kim değiştirecek. Bana gösterilen ilgiden bazı kişiler rahatsız oluyor. Galatasaray daha ne Fatih Terimler gördü, görecek. Önemli olan camialardır.'' 100. yılda kulüp dışında kalmasını da değerlendiren Terim, ''Demek ki olmamamız gerekiyormuş. Biz layık değilmişiz. Saygı göstermemiz lazım'' dedi. 
     Kendisinin son moda terimle atanmış bir kişi olduğunu belirten Fatih Terim, ''Ben ilkelerim uğruna kulübün seçilmişine değil, sahibine dahi dikildim. Son dönemde herkes çok muhlis bir Terim izledi'' şeklinde konuştu. 
     Terim, bir basın mensubunun ''Ergun Gürsoy bugün 'Terim kendisi gitmek istedi' dedi. Ne diyorsunuz '' şeklindeki sorusu üzerine, ''Başkana ve yeni yönetime başarılar diliyorum. Yeter ki bu tür söylemlerde bulunmasınlar. Herkesin taşıyacağı bir yük vardır. Ancak Gürsoy da haklıdır. Zaten kendisi de esnek bir insandır'' diye yanıt verdi. 
     Galatasarayla, Türk halkıyla önemli, unutulmayacak heyecanlar yaşadıklarını anlatan Terim, ''Birçok insanın emeği var, bizim de emeğimiz var. Olmaz denen şeyleri yaptık. Beni destekleyen tüm sporserverelere, özellikle Galatasaraylılara teşekkür ediyorum. Galatasaraylılar hakkını helal etsin. Benim de yanlışlarım olabilir. Ama sevaplarımın çok ağır bastığını düşünüyorum. Bizim kişiliğimizde dürüstlük, verdiği sözü tutmak, herkesin yüzüne söylemek, bulunduğu kuruma sahip çıkmak ve ölesiye çalışmak var'' diyerek sözlerini tamamladı. 
     Terim, basın toplantısının sonunda zaman zaman yaptığı agresif davranışlar ve yaşadıkları tatsızlıklar nedeniyle gazetecilerden özür dileyip, herkesle tek tek vedalaştı. 
     Bir taraftar ise Fatih Terim'e üzerinde Terim'in bir fotoğrafı olan porselen bir tabak hediye etti. 
     Fatih Terim, maçı izleyen İtalyan menajeriyle de İtalyanca konuşarak, şakalaştı. Terim, son olarak ailesiyle de sarılıp, Atatürk Olimpiyat Stadı'nda hatıra fotoğrafı çektirdi. 
     Bu arada, yeniden başkanlığa seçilen Özhan Canaydın, seçimin ardından Levent'teki Galatasaraylılar Cemiyeti'ne geçti. Canaydın burada zaferini yönetim kurulu üyeleri ve taraftarlarıyla eğlenerek kutlarken, yeni yönetimde yer almayan Ali Dürüst de kutlamaya katıldı. 
     
</TEXT>
</DOC>
