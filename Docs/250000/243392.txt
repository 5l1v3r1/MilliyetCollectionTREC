<DOC>
<DOCNO> 243392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/27/son/sonyas11.html </URL>
<DATE> 2004/05/27/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Bu köyde herkes etli pide ustası... 
</HEADLINE>
<TEXT>

     Kütahya'nın Hisarcık İlçesi'ne bağlı Beyköy, ''etli pide ustası yetiştirme ocağı'' gibi oldu. Son 30 yılda 100'den fazla etli pide ustasının çıktığı 600 nüfuslu köylüler, ''Konya pidesinin pabucunu dama atmayı'' hedefliyor. 
     Kütahya'daki pide salonlarının hemen hemen tamamını çalıştıran Beyköylüler, çeşitli illerdeki ustalarıyla da maharetlerini gösteriyorlar. 
     Etli pide ustası Naci Katıran, Türkiye'nin her tarafında işyeri açarak Beyköy pidesini tanıtacaklarını belirterek, ''Konya pidesinin pabucunu dama atacaklarını'' söyledi. 
     Katıran, 33 yıl önce, köydeki ilk ustanın, etli pide yapımını öğrenmek için Konya'ya gittiğini belirterek, ''Bu usta, daha sonra Hisarcık'a gelerek etli pide salonu açmış ve yanında çalıştıracağı elemanları sürekli kendi köyünden getirmiş. Daha sonra bu uygulama gelenek haline gelmiş ve hiçbir usta, Beyköy'den başka yerden çırak alıp yanında çalıştırmamış'' dedi. 
     Köyden şu ana kadar 100 den fazla etli pide ustası çıktığını ifade eden Katıran, ''Köyümüz, böylelikle etli pide ustası yetiştirme ocağı oldu. Kütahya'nın tüm ilçeleri, İzmir, Bursa ve Antalya'da, köyümüzde yetişen pide ustaları salon açmışlardır'' diye konuştu. 
     
</TEXT>
</DOC>
