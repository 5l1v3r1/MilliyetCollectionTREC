<DOC>
<DOCNO> 242051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/23/guncel/agun.html </URL>
<DATE> 2004/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa'dan 13 planörle geldiler, hedefleri Ürgüp 
</HEADLINE>
<TEXT>


Alman ve Fransız 13 pilot, "Türkiye uçuşu" adını verdikleri gezi kapsamında dün 2 kişilik motorlu planörlerle İstanbul'a geldi. Muhabirimiz Murat Öztürk, öncü uçakta onları izleyecek 

Milliyet gökyüzünde MURAT ÖZTÜRK 

Alman ve Fransız pilotlar, motorlu planörlerle Türkiye'ye geldi. 2 kişilik 13 planör, ilk durakları Hezarfen Havaalanı'na indi. Böylece kısa mesafe uçuşları için kullanılan motorlu planörler, grup halinde ilk kez bu kadar uzak bir mesafeye uçtu. Hedefleri ise Ankara üzerinden Ürgüp... 

5 ülkeyi geçtiler 
Motorlu planör pilotları, "Türkiye Uçuşu" adını verdikleri gezi kapsamında 19 Mayıs'ta Almanya ve Fransa'dan yola çıkarak sırasıyla Avusturya, Macaristan, Sırbistan Karadağ, Makedonya ve Yunanistan'ı geçerek dün sabah Türkiye hava sahasına girdi. 
Hezarfen Havaalanı'nda uçaklar için İstanbul Valiliği özel olarak geçici gümrük ve Emniyet görevlileri tahsis etti. Gümrük işlemlerinin ardından eşleriyle birlikte İstanbul'a ayak basan planör sahipleri, Çatalca Kaymakamı Mehmet Ersoy, Hezarfen Havaalanı Yönetim Kurulu Başkanı Faruk Berksan ve yöresel kıyafetli gençlerin çiçekleriyle karşılandı. 
Planörler, bugün yola çıkıp İstanbul turu yaptıktan sonra Ankara'ya uçacaklar. Planörlerin mihmandarlığını ise Topair Uçuş Okulu yapıyor. 
Aksilik olmazsa rotamız yarın sabah İstanbul semalarında turladıktan sonra Ankara... Esenboğa Havaalanı'ndan yakıt ikmali yapmamız gerekiyor. İlk kez 13 planör art arda İstanbul - Ankara arası uçmuş olacak. 

Ürgüp merak konusu 
Ekip, Ürgüp'ü görmek için sabırsızlanıyor. Planörler Nevşehir Ürgüp Tuzköy Havaalanı'nda 2 gün boyunca konuk olacak. Özellikle eşleri tarihi ve turistik yerleri çok merak ediyor. Eminim ki, Ürgüplüler de onları sabırsızlıkla bekliyor. 
Buradaki programın ardından Isparta'ya geçecek olan grup, Süleyman Demirel Havaalanı'nda yakıt aldıktan sonra Denizli Pamukkale üzerinden İzmir Menderes Havaalanı'na inecek. Burada da gümrük işlemlerini tamamlayıp yakıtlarını aldıktan sonra Yunanistan üzerinden ülkelerine dağılacaklar. 

Saatte 170 kilometre hızla 

Her biri antika sayılabilecek 30 - 40 yıllık motorlu planörlerin iç teçhizatı minimum aletlerle donatılmış. Planörler 90 beygirlik hava soğutmalı 4 silindirli motora sahip. Uzak mesafe uçakları olmayan planörler, saatte 170 kilometre hız yapabiliyorlar. Saatte 17 litre benzin tüketip motorla 4 - 6 saat havada kalabiliyor. Ankara için planlanan uçuş yüksekliği 7 - 8 bin feet. Ancak termik sıcak hava ile soğuk hava değişimi sırasında oluşan kaldırma gücü yakalarsa motorsuz saatlerce uçabiliyor. Yeni modelleri 80 - 120 bin dolar değerinde olan uçakların antikaları için değer biçilemiyor. 


</TEXT>
</DOC>
