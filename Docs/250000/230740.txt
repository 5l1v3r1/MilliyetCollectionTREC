<DOC>
<DOCNO> 230740 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/12/son/sontur40.html </URL>
<DATE> 2004/04/12/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
İtfaiye bahçe hortumu ile yangın söndürdü 
</HEADLINE>
<TEXT>

     Eskişehir'de, bir işhanının çatı katında çıkan yangına, itfaiye aracının dar sokağa girememesi ve kattaki yangın vanasının çalışmaması nedeniyle bahçe hortumuyla müdahale edildi. 
     AA muhabirinin aldığı bilgiye göre, Arifiye Mahallesi Köprübaşı Caddesi'nde bulunan Altınsaray İşhanı'nın çatı katındaki elyaf malzeme henüz belirlenemeyen nedenle yanmaya başladı. 
     Çarşı esnafının ihbarı üzerine yola çıkan itfaiye ekibi, dar olması nedeniyle sokağa giremedi. İtfaiyenin gecikmesi üzerine esnaf, kendi imkanlarıyla yangına müdahale etmek istedi. 
     Olay yerine yaya olarak gelen itfaiye ekipleri, İşhanın 3. katında bulunan yangın vanası çalışmayınca esnafın verdiği bahçe hortumunu musluğa takıp söndürme işlemlerine başladı. Yaklaşık 30 dakika süren söndürme çalışmaları sonucu işhanının çatı katı kullanılamaz hale geldi. 
     Çarşı esnafında yangın söndürme tüpünün bulunmaması da dikkat çekti. 
     
</TEXT>
</DOC>
