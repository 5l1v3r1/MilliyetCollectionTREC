<DOC>
<DOCNO> 247668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/14/spor/axspo01.html </URL>
<DATE> 2004/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Öncü birlik teftişte 
</HEADLINE>
<TEXT>


Del Bosque'nin yardımcıları bugün İstanbul'a gelerek ön hazırlıklar yapacak ve İspanyol hoca için ayrıntılı rapor hazırlayacak. Kartal'ın yeni ekibine, Sinan Serhatlıoğlu ve Erdil Arpacı eşlik edecek 

ORHAN YILDIRIM 


BEŞİKTAŞ'IN yeni hocası Del Bosque'nin yardımcıları bugün İstanbul'a gelerek ön hazırlıklara başlayacak. Ünlü hocanın 4 yıldır birlikte çalıştığı teknik ekip, Tayfur'un yardımcılığına getirilen ve daha önce Meksika'da da görev alan Sinan Serhatlıoğlu ve futbol koordinatörü Erdil Arpacı ile birlikte bir dizi çalışmanın ardından yeni sezonda uygulanacak planlamaları yapacaklar. 
KARTAL'IN yeni ekibi hazırlanacak ayrıntılı raporu Del Bosque'ye sunacak. Bu arada İspanyol hocanın üç çocuğu için İstanbul'da önerilen okullar konusunda ikna olmaması sorun çıkardı. İspanyol hocanın özellikle engelli çocuğu için ciddi endişe taşıdığı ve ailesini gelecek sezon İstanbul'a getirip getirmeme konusunda büyük kararsızlık yaşadığı ifade edildi. 
SİYAH - Beyazlı takımda Okan Buruk'un transferi ise kafalarda soru işaretleri yarattı. Futbol Şube Sorumlusu Kıvanç Oktay, "Okan tatilde, gelecek hafta imza atacak" demesine rağmen, tecrübeli oyuncunun "Ortada kesin bir anlaşma yok" demesi sıkıntı yarattı. Okan'ın, kulübü Inter'den henüz bonservisini alamadığı için Siyah - Beyazlı takım ile sözleşme yapamadığı belirtildi. 

'Bosque ile kral olurum' 

Yaz tatilini Çeşme'de geçiren Beşiktaş'ın genç golcüsü Sinan Kaloğlu, yeni sezon öncesi iddialı konuştu. Kaloğlu, Lucescu'nun kendisine fazla şans tanımadığını söyledi, "Yeni hocamız genç ve yetenekli futbolculara güvenmesiyle tanınıyor. Del Bosque ile kral olurum" dedi. 

Oscar geliyor 

Müjdeyi verdi 
TEKNİK Direktör Del Bosque'nin göreve gelmesinden sonra takımda kalacağını açıklayan Beşiktaş'ın yıldız kalecisi Oscar Cordoba, Amerika'dan yöneticileri arayarak 20 Haziran'da İstanbul'da olacağını bildirdi. Biri opsiyonlu iki yıllık sözleşmesi bulunan Kolombiyalı file bekçisi hazırlık kampına katılacağını belirtti. 

Yeni dönem 
GEÇMİŞ yönetimle sorunlar yaşayan ve uzun süre durumu netlik kazanmayan Cordoba, İspanyol teknik adam Bosque nedeniyle geri adım atmıştı. Kolombiyalı kaleci iyi bir tatil dönemi geçirdiğini ve geçen sezon yaşadığı şanssızlıkların bu sene tekrarlanmayacağını belirterek, "Benim için yeni bir dönem başlıyor" dedi. 

Ronaldo kısa kesti 
BREZİLYA'YA gideceği için yönetimden takım arkadaşlarının aksine bir hafta ekstra izin alan Ronaldo, fikir değiştirdi. Beşiktaş'ın yeni bir yapılanmaya girdiğini ve sezon açılışını kaçırmak istemediğini belirten Sambacı, önümüzdeki hafta İstanbul'a gelerek sağlık kontrollerine katılacağını bildirdi. 





</TEXT>
</DOC>
