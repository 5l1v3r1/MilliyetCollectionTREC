<DOC>
<DOCNO> 236683 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/02/son/sonsiy06.html </URL>
<DATE> 2004/05/02/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
AKP'li Kuzu Kocadan para alıp siyasete ne kadar girilebilir 
</HEADLINE>
<TEXT>

     TBMM Anayasa Komisyonu Başkanı Burhan Kuzu, siyasette kadınlara kota uygulamasına birçok kadının karşı çıktığını söyledi. 
     Kuzu, kadınların siyasetten genelde uzak durduklarını ifade ederken, "Siyaset ağır bir iş. TBMM sabahlara kadar çalışıyor. Gece 11'den sonra evine gelen kadına farklı bakılıyor. Siyaset pahalı bir iş de. Kocadan para alınıp siyasete ne kadar girilebilir" dedi. TBMM Anayasa Komisyonu Başkanı AKP'li Burhan Kuzu, CNN Türk'de "Cafe Siyaset" programında, yeni anayasa değişikliği paketiyle ilgili bilgi verdi. Kuzu, paketin kadınlarla ilgili ilk maddesine, "pozitif ayrımcılık" içeren hükümler eklenmesine karşı olmadığını ancak getirilen düzenlemenin de yeterli olduğu görüşünü savundu. 
     Kuzu, uygulama ve toplumun bakış açısının önemli olduğunu, hükümetin bu değişikliğe de dayanarak kadınlar lehine yasal düzenlemeler yapabileceğini kaydetti. Burhan Kuzu, kadınların iş hayatında epey yol aldıklarını ancak siyasette diğer ülkelere göre daha geri planla yer aldığını anlatırken, bunun siyasetin zorluğundan da kaynaklandığını belirtti. Kuzu, "Siyaset ağır bir iş. TBMM sabahlara kadar çalışıyor. Gece 11'den sonra evine gelen kadına farklı bakılıyor. Siyaset pahalı bir iş de. Partiler indirim yapıyor, bazı kolaylıklar sağlıyor ama siyasete giren kadınların kendi maddi durumlarının da iyi olması gerekiyor. Kocadan para alınıp siyasete ne kadar girilebilir" diye konuştu. 
     Kadınların siyasete teşvik edilmesi konusunda AKP tüzüğünde ciddi düzenlemeler olduğunu anlatan Kuzu, kadınların siyasete girmelerini teşvik edici, kolaylaştırıcı düzenlemeler yapmak gerektiğini savundu. Partilerde kadın kotası konulmasına birçok kadının karşı çıktığını ve erkeklerle eşit bir şekilde yarışmak istediklerini kaydeden Kuzu, AKP olarak yüzde 20-25 gibi bir kotayı zaten uyguladıklarını, Ankara, İstanbul, İzmir gibi yerlerden talep olduğunu ancak Doğu ve İç Anadolu ile Karadeniz bölgesinden talep olmadığını bildirdi. 

ANKA 
     
</TEXT>
</DOC>
