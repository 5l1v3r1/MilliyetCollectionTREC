<DOC>
<DOCNO> 233459 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/son/sondun69.html </URL>
<DATE> 2004/04/21/ </DATE>
<TIME> 22.45 </TIME>
<AUTHOR>  </AUTHOR>
<HEADLINE>
Referandumda "Evet" diyecek Türk ve Rum örgütler toplantı düzenledi 
</HEADLINE>
<TEXT>

     Kıbrıs'ta 24 Nisan Cumartesi günü yapılacak referandumda ''evet'' denilmesini savunan, KKTC ve Rum kesimindeki kuruluşlar, ara bölgedeki Ledra Palace Otel'de düzenledikleri basın toplantısıyla ''evet'' çağrılarını yineledi. 
     KKTC'den ''Bu Memleket Bizim Platformu''nu BMBP oluşturan örgütlerden bazılarının başkan ve temsilcileri, Güney Kıbrıs'tan ise ''Evet İçin Sol Hareketi''nin yetkililerinin katıldığı basın toplantısında, BMBP adına Halil Paşa, ''Evet İçin Sol Hareketi''nden Marios Demriyotis ve Sosyalist EDEK Partisi eski milletvekili Patric Pavlos konuştu. 
     Demriyotis, referandumda Kıbrıs Rum toplumundan ''evet'' çıkarmak için örgütlendiklerini ve referanduma birkaç gün kala Kıbrıs Rum toplumunda güvenlik meselesinin yoğun biçimde tartışıldığını belirterek, halktaki güvensizliğin belli çevrelerce abartılarak kullanıldığını söyledi. Demriyotis, güvenlik sorununun Kıbrıslı Rumlar ve Türkler'in barışa birlikte yürümeleriyle aşılacağını belirtti. 
     
     "Rum halkına gerçekler anlatılmalı" 
     Demriyotis, güvenlik meselesinin ciddiye alınıp tartışılmasını istediklerini belirterek, Kıbrıs Rum halkına da gerçekleri anlatmak gerektiğini kaydetti. 1974'ten önceki on yılda Kıbrıs Rum toplumu tarafından Zürih Anlaşması'ndan kaynaklanan anayasal düzenin sürekli çiğnendiğini, örneğin 1963'te anayasanın değişmesine yönelik adım atıldığını kaydetti. 
     Türk hükümetinin kalıcı çözümden yana olduğunu ifade eden Demriyotis, uluslararası bir kuruluştan gelecek Kıbrıs'taki anlaşmayı koruyucu kararlara saygı duyduklarını ama çözümün güvenceye alınmasının asıl garantisinin iki toplumun yakın işbirliğinin sağlanması olduğunu vurguladı. 
     Bu Memleket Bizim Platformu adına konuşan Kıbrıs Türk Yayıncılar Birliği Başkanı Halil Paşa, barış için mücadele kararlılıklarını vurgulayarak, tüm dünyanın takdirini kazanan bir mücadele verdiklerini belirtti. 
     Annan Planı'nın Kıbrıslılar'ın çıkarlarını koruyan bir plan olduğunu belirten Paşa, ''Annan Planı, barışa giden yolda bize bir kapı açacaktır. Bu kapıyla barış isteyen Kıbrıslılar el ele vererek, barış düşmanlığını, ırkçılığı, şovenizmi ortadan kaldıracaktır'' dedi. 
     Paşa, dünyada ideal bir çözüm planı olduğuna inanmadıklarını, başkalarını memnun eden planlara karşı olduklarını ifade ederek, Kıbrıs'ta çözüm için tarihi fırsatın kaçırılmasına izin verilmemesi çağrısı yaptı. 
     EDEK eski milletvekili Patric Pavlos da konuşmasında, Kıbrıslı Türk ve Rumların barış için ortaya koyduğu iradenin, başka bir kurumun ortaya koyacağı güvenlik taahhüdünden daha önemli olduğunu söyledi. 
     
</TEXT>
</DOC>
