<DOC>
<DOCNO> 229284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/07/son/soneko15.html </URL>
<DATE> 2004/04/07/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Otomotivde moraller yüksek...Pazar tahminleri sürekli revize ediliyor 
</HEADLINE>
<TEXT>

     Hafif ticari araç ve binek otomobil olarak yıl başında 450 bin civarında öngörülen pazardaki hızlı büyüme, otomotiv firmaları için adeta doping yaptı. 
     Birçok firma, pazardaki artışa paralel olarak yeni yatırımlara yönelmeye başlayıp, pazar tahminlerini revize etme gereği hissederken, ortak görüş, otomotiv sektörünün yıldızının giderek parladığı yönünde. 
     Hyundai Assan Genel Müdürü Kurthan Tarakçıoğlu, A.A muhabirine yaptığı açıklamada, çok kötü günler ve kriz dönemlerinin ardından, 2004 yılının hızlı başladığını söyledi. 
     ''Fırtına gibi gelişen bir sene geçiriyoruz'' diyen Tarakçıoğlu, şöyle konuştu 
     ''2003 yılı, zaten bunun sinyallerini vermişti. Tüm otomotivciler olarak, üst üste pazar tahminlerini revize ediyoruz. Hiçbirimizin beklemediği sürpriz bir sene olacak. Yaklaşık 750 bin civarında hafif ticari araç ve binek otomobil satışı olacağını öngörüyoruz. Hyundai olarak da, bundan 75-80 bin adetlik pay almayı öngörüyoruz. Hedefimiz bu. Buna göre hazırlık yapıyoruz.'' Hyundai'nin, yıllarca uygun fiyatlı araç stratejisini izlemiş bir marka olduğunu ve bu stratejiyi gelecek 1-2 yıl boyunca bırakmayı düşünmediklerini ifade eden Tarakçıoğlu, ancak, bu arada yenilikçi araçlara bir geçiş süreci olacağını kaydetti. 
     Tarakçıoğlu, ''Ayağımı yerden kessin'' tarzlı araçların, artık Hyundai'nin portföyünden yavaş yavaş uzaklaştığına değinerek, 2005 yılından sonra, bu yenilikçi imaja doğru biraz daha kayma göstereceklerini bildirdi. 
     
     YENİ MODEL GELİYOR 

     Türkiye'deki mevcut üretimlerini, 2005 yılında yeni bir sedan ile güçlendireceklerini anlatan Tarakçıoğlu, bu modelin, sadece Türkiye değil Avrupa pazarına uygun olacağını vurguladı. 
     Kurthan Tarakçıoğlu, yeni modelin kendilerine ihracat imkanı da sağlayacağını belirterek, geçen yıl 40 binlerin altında gerçekleşen üretimlerini, bu yıl 80 bin gelecek yıl biraz daha artırarak 100 binler mertebesine çekmeyi hedeflediklerini söyledi. 
     Orta sınıfta yer alacak yeni modelin, şu anda dünyada mevcut olmadığını ifade eden Tarakçıoğlu, ''Yeni modelin çalışması tamamlanmak üzere. Frankfurt'taki araştırma geliştirme merkezinde bunun dizayn çalışmaları finalize edilmek üzere. Türkiye ve Avrupa pazarına uygun bir sedan olacak'' dedi. 
     
     HONDA TÜRKİYE GENEL MÜDÜRÜ SAWAI 

     Honda Türkiye A.Ş. Genel Müdürü Katsumi Sawai de, Türkiye'de şu anda 500 bin adetlik pazardan bahsedildiğini, ancak tahmininin, bu rakamın kısa sürede daha da artacağı ve sürekli 800 bin adet seviyelerinde seyredeceği yönünde olduğunu kaydetti. 
     Honda olarak, yatırım planlarını satış rakamlarına göre yapmadıklarını ve konuyu daha temelden ele aldıklarını anlatan Sawai, ''Türkiye'deki potansiyel, nüfusun 70 milyona yakın olması, daha ilerde büyük bir pazar içinde yer alacak olması gibi etkenleri düşünerek yatırım planlarımızı oluşturuyoruz'' diye konuştu. 
     ''Türkiye'nin durumu, Japonya'nın bundan 30 yıl önceki durumuna benziyor'' diyen Sawai, şunları söyledi 
     ''Diğer markalar, ihracata dayalı yatırım yapıyor. Fakat, Honda'da buna daha farklı bir açıyla bakılıyor. Yani biz, yurtiçi pazara bakıyoruz. Yurtiçi pazara ağırlık vererek, ona göre yatırım programımızı oluşturuyoruz. Zaman içinde göreceksiniz, Honda da büyük yatırım yapıp, kapasitesini artıracaktır.'' 

     
</TEXT>
</DOC>
