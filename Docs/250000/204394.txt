<DOC>
<DOCNO> 204394 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/25/son/soneko28.html </URL>
<DATE> 2003/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni vergi düzenlemeleri... 
</HEADLINE>
<TEXT>

     Bazı vergi kanunlarında değişiklik öngören tasarı, TBMM Genel Kurulu'nda kabul edildi. 
     Yasaya göre, motorlu taşıtlar vergisinin taksitlerini kısmen veya tamamen ödeyen mükelleflerden, bu ödemeleri mahsup veya iade edilmemiş bulunanlar ile 4962 sayılı kanunun 21. maddesine göre taşıt vergisini ödeyen mükelleflerin ödediği tutarların, 2004 yılı için tahakkuk edecek olan motorlu taşıtlar vergisinden mahsup edilmesi öngörülen tasarıda, mahsuptan sonra ödenmesi gereken vergiler ise 2004 yılı taksit aylarında ödenecek. 
     Kamyonet, kamyon, çekici, ve benzeri araçların istiap haddi esasına göre vergilendirileceği düzenlemede, damga vergisi tutarlarında her yıl yeniden değerleme ile yapılan artış hesaplamalarının kolay tahsil edilebilmesi için tutarların yüzde 5'ini aşmayan kesirler dikkate alınmayacak. 
     Bankalar ve yurt dışı kredi kuruluşlarından sağlanan ve ortalama vadesi bir yıl ve daha uzun süreli nakdi yatırım kredileri nedeniyle düzenlenen kağıtlara ilişkin istisna hükmü, süreye bağlı yatırım kredisi ayrımı kaldırılarak, bankalar ve yurtdışı kredi kuruluşlarıyla uluslararası kuruluşlardan sağlanan kredilerin temini ile bunların geri ödenmesi sırasında kredi kuruluşlarıyla müşteri arasında düzenlenen kağıtları ve bu mahiyetteki şerhleri de kapsayacak şekilde düzenlenecek. Kredi işlemlerinin maliyetlerinin azaltılmasını hedefleyen bu istisna, kredinin kullanımı sırasında düzenlenecek kağıtları kapsamayacak. 
     Sermaye şirketlerinin kuruluş ve sermaye artırımı işlemleri kapsamında ticaret sicili, noter ve tapuda yapılacak işlemler için harç alınmayacak. Yurt içi ve yurt dışı kredi kuruluşları ile uluslararası kurumlarca adlandırılan krediler ve bunların teminatları ile ilgili noterde, tapuda ve diğer kuruluşlarda yapılacak bütün işlemler de harca tabi olmayacak. Kadastro yenileme çalışmalarından da yeniden harç alınmayacak. 
     
     ''YABANCILARA VİZE PARASI'' 
     Türkiye'ye gelmek için vize talebinde bulunan yabancılardan ''müracaat ve işlem parası alınacak''. Bu konuda ülkeler itibarıyla farklı tutarlar tespit edilebilmesi için Dışişleri Bakanlığı'na yetki verilecek. İkamet tezkeresi için alınan harcın ikamet edilen süre kadar alınması amacıyla da günlük hesaplama uygulaması yapılacak. 
     Silah tezkeresi, vesika ve ruhsatnamelerden alınan eğitime katkı payı ve özel işlem vergisi, harçlar kanununa eklenecek ve yivsiz tüfek ruhsatnameleri de harç kapsamına alınacak. Bireysel emeklilik sisteminde faaliyet göstermek üzere kurulan şirketlerin Hazine Müsteşarlığı'ndan alması zorunlu olan faaliyet ruhsatları da harçlar kanunu kapsamına alınıyor. 
     
     EHLİYET HARCI 100 MİLYON 
     Ehliyet almak için başvuruda bulunanların, ehliyeti alana kadar geçici olarak kullandıkları K sınıfı sürücü belgeleri için harç ödeme zorunluluğu kaldırılırken, A1, A2, B, F ve H sınıfı sürücü belgelerinden 100 milyon lira harç parası alınacak. 
     
     ÇEVRE TEMİZLİK VERGİSİ 
     Yeni düzenlemeler kapsamında, konutlara ait çevre temizlik vergisinin, su faturasıyla tahsil edilmesi sağlanacak. Yapılan düzenleme ile ayrıca büyükşehir belediyesine dahil bulunmayan belediyelerin sınırları ve mücavir alanları içinde bulunan binaları kullananlardan su tüketim bedeli üzerinden alınmakta olan çevre temizlik vergisi kaldırılıyor. Daha önce bazı binalar için sağlanan vergi muafiyetleri aynı şekilde muhafaza edilirken, muafiyet kapsamına, darülaceze ve benzeri kuruluşlar ile Kredi ve Yurtlar Kurumu'na ait yurt binaları da dahil ediliyor. 
     Konutlara ait çevre temizlik vergisinin, su tüketimi esas alınmak suretiyle metreküp başına 100 bin lira olarak hesaplanacak ve faturalarda su bedelinden ayrı olarak gösterilerek tahakkuk ettirilecek. 
     Eğitime katkı paylarına göre tahsil edilen tutarların yüzde 25'i, bu payların kanuna ilave edilmesi nedeniyle, 2010 yılına kadar sekiz yıllık kesintisiz ilköğretim hizmetlerinde kullanılmak üzere Milli Eğitim Bakanlığı payı olarak ayrılacak. 
     Teknoloji geliştirme bölgelerinde faaliyet gösterecek olan şirketlerin 2013 yılı sonuna kadar bu faaliyetlerinden elde ettikleri kazançları kurumlar vergisinden istisna edilecek. Bu bölgelerde yazılım ve AR-GE alanında faaliyet gösterecek mükelleflerin bu alanlarda sağlayacakları kazançları da gelir ve kurumlar vergisinden istisna edilecek. 
     
     KABLO TV VE UYDU PLATFORMU YAYINLARINA VERGİ 
     Yasa ile cep telefonlarından alınan eğitime katkı payı ve özel işlem vergisi kaldırılırken, bu hizmetler için alınan yüzde 25 oranındaki özel iletişim vergisi uygulaması devam edecek. Kablo ve uydu platformundan yayın hizmetleri ise yüzde 15 oranında özel iletişim vergisine tabi olacak. Böylece kablo tv ve DİGİTÜRK aboneleri her ay yüzde 15 oranında özel iletişim vergisi ödeyecekler. 
     Bakanlar Kurulu, yüzde 25 oranını yüzde 10'a indirmeye ve kanuni oran kadar artırmaya, yüzde 15 oranını ise yüzde 10'a kadar indirmeye ve yüzde 25'e kadar artırmaya yetkili olacak. Cep telefonu aboneliğinin ilk tesisinde 20 milyon lira ayrıca özel iletişim vergisi alınacak. 
     Spor-Toto, Skor-Toto, Süper-Toto, Spor-Loto, Gol 7 ve benzeri oyunlarda her kolon için 20 bin lira, Şans Topu, On Numara ve benzeri oyunlarda her bir kolon için 40 bin lira, Sayısal Loto oyununda her bir kolon için 80 bin lira alınacak. At yarışlarında oynanan her bilet için de 80 bin liradan az olmamak üzere bilet bedelinin yüzde 10'u vergi olarak alınacak. Bunların dışında her türlü müşterek bahislerde de katılma bedelinin yüzde 10'u alınacak. 
     Bakanlar Kurulu bu tutarları on katına kadar artırmaya ve sıfıra kadar indirmeye yetkili olacak. 
     Yasaya göre, faiz, repo ve devlet iç borçlanma senetlerinden elde edilen gelirlerin 315 milyar liralık kısmı için 2004 yılında da vergi ödenmeyecek. 
     
     ''FAİZ GELİRİNDEN VERGİ ALIYORUZ'' 
     Maliye Bakanı Kemal Unakıtan, yaptığı teşekkür konuşmasında, faizden vergi alınmaması gibi bir durumun sözkonusu olmadığını bildirerek, ''Faiz gelirlerinden biz vergi alıyoruz'' dedi. Unakıtan, sadece bütçeye yük gelmemesi için devlet tahvilinden elde edilen gelirin bir kısmından vergi alınmadığını söyledi. 
     Faiz gelirlerinden yüzde 18 stopaj vergisi alındığını kaydeden Unakıtan, sermayeyi de çok fazla ürkütmemek gerektiğini söyledi. 
     Bu yasa ile uçak biletlerinden özel işlem vergisinin kaldırıldığını belirten Unakıtan, ''Şimdi uçak ücretleri daha da düşecek. Düşük gelirli vatandaşlarımızın da artık kolaylıkla uçakla seyahat etmesinin yolunu açıyoruz'' diye konuştu. 
     Halkın bütün kesimlerinin kredi aldığını belirten Unakıtan, kredi faizlerinin üzerindeki vergi yükünü de düşürdüklerini söyledi. Unakıtan, ''Bu Meclis çok önemli bir karara imza attı. Bundan dolayı kutluyorum. Bilişim teknolojisinden Türkiye yeteri kadar payını alamadı. Bunun için vergi istisnaları getiriyoruz. Fakirlere yönelik olarak gıda bankacılığı kuruyoruz. Bundan sonra her kim kültür varlıklarımızı tamir ettirirse bunları matrahından düşecek'' şeklinde konuştu. Unakıtan, gayrimenkullarini satarak gelirini sermayesine ekleyen şirketlerden bu uygulama için vergi alınmamasını öngören düzenlemenin süresinin iki yıl uzatıldığını söyledi. 
     Daha sonra AK Parti TBMM Grup Başkanvekili Faruk Çelik söz alarak CHP Grubu'nun yapıcı bir muhalefet yaptığını bildirerek, kendilerine teşekkür etti. 
     Çelik'den sonra söz alan CHP Mersin Milletvekili Mustafa Özyürek kürsüye geldi. Özyürek, AK Parti Grup Başkanvekili Faruk Çelik'e nazik sözlerinden dolayı teşekkür ederken, aynı teşekkürü Maliye Bakanı Kemal Unakıtan'a yapamayacağını söyledi. Unakıtan'ın CHP'lileri rencide edici konuşmalar yaptığını kaydeden Özyürek, ''Sayın Bakan şahsıma dönük hakaretlerde bulunamazsınız. Siz şimdi o koltukta otururken itibar gösterenler çok olur. O koltuklar geçicidir. Yarın o koltuktan düştüğünüz zaman sokakta halkın göstereceği itibar itibardır'' diye konuştu. 
     Bu konuşmaların ardından tekrar söz alan Unakıtan, iktidar ve muhalefet milletvekillerinin hepsine teşekkür ettiğini belirtti. 
     Özyürek'i TBMM'de değil daha önceden tanıdığını belirten Unakıtan, ''Kendisi bizim üstadımızdır. Bilmeyerek üzdüysem sayın üstadı özür dilerim. Kimseyi en ufak şekilde rencide etmek amacında değilim. Ben de bir gün eski bakan olacağım'' dedi. 
     Tasarının oylanarak kabul edilmesinin ardından, TBMM Genel Kurul'u kapandı. 
     
</TEXT>
</DOC>
