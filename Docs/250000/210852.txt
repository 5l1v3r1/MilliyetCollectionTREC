<DOC>
<DOCNO> 210852 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/24/son/sondun16.html </URL>
<DATE> 2004/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika'da çarşaf yasağı .. 
</HEADLINE>
<TEXT>

     Belçika'da çarşaflı dolaşan kadınların sayısında artış görülmesi üzerine, belediyeler yasal önlemler almaya veya mevcut kanunları uygulamaya başladı. 
     Brüksel'de, Arap asıllı yabancıların yoğun bulunduğu Molenbeek Belediyesi'nde alınan kararı uygulamaya başlayan polis, çarşafla sokağa çıkan kadınları gözaltına alacağını ve 150 euro para cezası keseceğini açıkladı. 
     Belediye, ''kamuya açık yerlerde çıplak veya maskeli gezilemeyeceğine'' ilişkin yasaları hatırlatarak, bu hakkın sadece karnaval döneminde tanındığı üzerinde duruyor. 
     Brüksel'deki Jette, Koekelberg, Ganshoren ve Berchem-St-Agahte belediyeleri de aynı uygulamayı başlatma kararı aldı. 
     Molenbeek Belediye Başkanı Philippe Moureau, Müslümanlarla diyalogdan yana olduklarını, ancak kişilerin kimliklerinin gizlenemeyeceğini, çarşafın dinde yeri olmadığını ve Batı ülkelerinin alışkanlıkları dışında kaldığını, bu kararı verirken belediyedeki camilerin yöneticilerine de danıştıklarını belirtti. 
     Belçika'daki bazı belediyelerde çarşaflı kadınların kimlik kartı başvurusu yaptıklarının görüldüğü, bu nedenle afişler asılarak bu yaklaşımın yasadışı olduğunun insanlara anlatıldığı ifade edildi. 
     Moureau, çarşaf yasağı konusunda Müslümanların süratle bilgilendirileceğini ve uyarılacaklarını ifade etti. 
     
</TEXT>
</DOC>
