<DOC>
<DOCNO> 201410 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/11/son/sonspo21.html </URL>
<DATE> 2003/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Çalımbay Zafer için Daum'u arayacağız... 
</HEADLINE>
<TEXT>

     Ankaragücü Teknik Direktörü Rıza Çalımbay, ''Bazı şeyler aşılırsa, Ankaragücü 4. büyük takım olacaktır'' dedi. 
     Rıza Çalımbay, Ankaragücü Gökçe Tesisleri'nde düzenlediği basın toplantısında, camia olarak bazı şanssızlıklar yaşadıklarını belirterek, ''Oyun olarak takımımdan son derece memnunum. Şanssız puanlar kaybettik. Devre arasında yapılacak transferlerle daha iyi seviyeye geleceğiz. Devreyi iyi bir yerde bitirirsek, ikinci yarıda çok farklı bir Ankaragücü seyrettireceğiz'' diye konuştu. 
     Takımın başına geldiği 3 hafta içinde oyuncularının ellerinden gelen herşeyi verdiğinin altını çizen Çalımbay, şöyle konuştu 
     ''Fenerbahçe bizden üstün oynamadı ama şanssız goller yedik. Konyaspor maçında kendi kalemize gol atmamız, Gençlerbirliği maçında da çok iyi oynarken 10 kişi kalmamız ve ofsyattan gol yememiz bunun en güzel örneği. Kalecimiz Oğuz'un bazı hatalar yaptı doğru. Ama şu aşamada yüklenmek çok doğru değil. Büyük kaleciler de hata yapar. Onun da belli bir kredisi olacaktır.'' 
     
     TRANSFERLER 
     Çalımbay, kadrolarında yer alan yabancı futbolcuların kötü oyuncular olmadığını ifade ederek, ''En önemli problemleri dil sorunu. İstedikleri uyumu bir türlü yakalayamadılar. Ankaragücü'ne maçı kazandırabilecek yabancı gerekiyor'' dedi. 
     Devre arasında sorun yaşadıkları bazı bölgelere transfer düşündüklerini kaydeden Çalımbay, ''Slovenya Milli Takımı'nın solbek oyuncusu Kariç ile görüştük, ancak net bir anlaşma olmadı. Önemli olan Ankaragücü'nü bir yerlere getirecek futbolcu bulmak. 5 tane yabancı oyuncu alacağıma, 2 tane çok iyi futbolcu alırım. Kulübede oturacak yabancının Ankaragücü'nde işi yok. Eğer benim elimde Hakan Keleş gibi bir oyuncu varsa, transfer edilecek yabancı oyuncu ondan daha iyi olmak zorunda'' diye konuştu. 
     
     KALECİ ZAFER'İN TRANSFERİ 
     Çalımbay, gazetecilerin sorduğu ''Fenerbahçe Zafer'i istiyor. Bu konuda ne düşünüyorsunuz '' sorusuna ise şu cevabı verdi 
     ''Zafer'in gitmesi durumunda yabancı bir kaleci transfer edeceğiz. Ancak Zafer'in kafasının rahat olması gerekiyor. Sürekli gidip gitmeyeceği konuşuluyor. Bu da onun konsantrasyonunu bozuyor. Bizim kaleci ihtiyacımız var. Biz böyle bir transferde, Fenerbahçe'den Servet'i istedik. Ancak Fenerbahçe yönetimi bunu kabul etmedi. Ancak bu konunun bir an önce açığı çıkması için Fenerbahçe Teknik Direktörü Christoph Daum'u arayacağız. Gerçekten Zafer'i istiyorlarsa bunu söylesinler. Eğer istemiyorlarsa bizim Zafer'i kazanmamız gerekiyor. Ama ben Zafer kalsa da çok iyi bir kaleci daha istiyorum.'' Türkiye'de kaleci yetişmemesinin acı bir gerçek olduğunu belirten Çalımbay, ''Rakiplerimiz üst seviyede bir kaleciyle oynuyorsa, biz de kadromuzda yetersiz bir kaleci bulundurmak istemiyoruz'' dedi. 
     
     OYUNCULARIN DURUMU 
     Kadroda yer alan futbolcularından son derece memnun olduğunu belirten Çalımbay, buna karşın bazı futbolcularından istediği verimi almadığını söyledi. 
     Ceyhun'un, temposunu artırması gerektiğini vurgulayan Çalımbay, ''Ceyhun, iyi olduğunda çok önemli bir futbolcu. Biz onun için gereken fedakarlığı yaparız. Ancak onun da bazı fedakarlıklar yapması gerekiyor. Bu şartlarda oynaması mümkün değil. Ceyhun, bu sene hazırlık dönemi geçirmedi ve ağır bir sakatlık atlattı. Artık bir Anadolu takımında oynadığını da anlaması gerekiyor. Çıkış yapması için en iyi yer burası'' diye konuştu. 
     
     TAKIMIN LİGDEKİ DURUMU 
     Çalımbay, öncelikli hedeflerinin ligde yapacakları Adanaspor ve Akçaabat Sebatspor maçlarını kazanmak olduğunu söyledi. 
     Bu maçların, takımının kaderini belirleyeceğini ifade eden Çalımbay, şöyle konuştu 
     ''Futbolcularım özgüvenlerini kaybetmiş durumda. Bu güveni tekrar onlara vermemiz gerekiyor. Eğer biz bu maçları kazanırsak ikinci yarıya daha umutlu bakarız. Ancak bu maçları kaybedersek bundan sonraki her karşılaşma Ankaragücü için final havasında geçecektir. Bu sezondan büyük beklentilerim yok. Ama önümüzdeki sezon Ankaragücü'nü herkes görecek.'' Öte yandan Çalımbay, gazetecilerin son günlerde Ankaragücü'nün Gençlerbirliği'nden transfer yapacağı yönünde çıkan haberleri hatırlatması üzerine de, ''Gençlerbirliği'nden öyle bir talebimiz yık. Ama ben her zaman Ankaragücü ile Gençlerbirliği'nin birbirlerine destek olmasını isterim. Bu gerçekleşirse ortaya çok büyük bir güç çıkar'' dedi. 
     
</TEXT>
</DOC>
