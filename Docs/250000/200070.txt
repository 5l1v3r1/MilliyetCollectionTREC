<DOC>
<DOCNO> 200070 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/05/son/sontur14.html </URL>
<DATE> 2003/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Hikmet Çetin Afganistan'da göreve başlamam Ocak ayını bulur 
</HEADLINE>
<TEXT>

     NATO Genel Sekreteri George Robertson'un Afganistan Yüksek Sivil Temsilcisi olarak atanan eski TBMM Başkanı ve Dışişleri Bakanı Hikmet Çetin göreve başlamasının Ocak ayı ortalarını bulacağını bildirdi. 
     Çetin, A.A'ya yaptığı açıklamada, 8 Aralık Pazartesi günü Brüksel'de olacağını söyledi. NATO karargahında NATO Genel Sekreteri George Robertson ve yetkililerle görüşecek olan Çetin, burada başta birlikte çalışacağı kadrolar olmak üzere yeni görevine ilişkin ayrıntıların belirleneceğini kaydetti. Hikmet Çetin, bu temasların ardından göreve ancak ocak ayı ortalarında başlayabileceğini söyledi. 
     Çetin, Afganistan'da üstleneceği görevi, ''NATO'nun askeri ve siyasi hedeflerine ulaşabilmesi için tam yetkili görevli'' olarak nitelerken, Bonn Anlaşması çerçevesinde, NATO'nun Afganistan geçici yönetimine yardımlarının siyasi ve askeri uygulamalarının koordinasyonu ve yürütülmesinden sorumlu olacağını da belirtti. 
     Çetin, kendi görevi ile ilgili olarak yapılan ''ABD'nin Irak'taki sivil yöneticisi Paul Bremer benzetmesi'' ile ilgili olarak ''Yakıştırma'' demekle yetindi. Afganistan'daki Uluslararası Güvenlik Destek Gücü ISAF , BM ve uluslararası çeşitli koordinasyon organlarıyla da yakın işbirliği içinde çalışacak olan Çetin, sadece Afganistan'daki yetkililerle değil, çevre ülkelerin liderleri ile de yakın temas içinde olacağını sözlerine ekledi. 
     
</TEXT>
</DOC>
