<DOC>
<DOCNO> 229962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/09/son/sonspo02.html </URL>
<DATE> 2004/04/09/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
GS Başkan Yardımcısı Arkan Yüzde 99 Sami Yen'e geri dönüyoruz 
</HEADLINE>
<TEXT>

     Galatasaray Kulübü İkinci Başkanı Ergun Gürsoy, transfer konusunda henüz bitmiş bir şey olmadığını, ancak ciddi temaslarının bulunduğunu söyledi. 
     Galatasaray Kulübü'nün yeni yönetim kurulu üyeleriyle, kongre üyelerinin Ortaköy'deki Feriye Lokantası'nda biraraya geldiği dayanışma yemeğinde basın mensuplarının sorularını yanıtlayan Gürsoy, transfer çalışmalarının sürdüğünü, ancak henüz kesinlik kazanan bir durum olmadığını kaydetti. 
     Yeniden Ali Sami Yen Stadı'na dönülmesi konusundaki görüşleri sorulan Gürsoy, ''Şu an iki stadımız var. Biri Ali Sami Yen, öteki Atatürk Olimpiyat Stadı. Ali Sam Yen Stadı'nda yeniden maçlarımızı yapmamız için çalışmalara başlamak istiyoruz. Çalışmaların ne zaman başlayacağı daha sonra açıklanacak'' yanıtını verdi. 
     Gürsoy, kongre üyeleriyle biraraya geldikleri yemeğin dayanışma amaçlı olduğunu ve fikir alışverişinde bulunacaklarını bildirdi. 
     
     ARKAN ''ALİ SAMİ YEN'E DÖNECEĞİZ'' 

     Galatasaray Kulübü'nün mali işlerden sorumlu başkan yardımcısı Refik Arkan da ''Yüzde 99 Ali Sami Yen Stadı'na döneceğiz'' dedi. 
     Eski açık tribünü yıkarak yeniden yapmayı planladıklarını kaydeden Arkan, şöyle konuştu 
     ''Ali Sami Yen Stadı'na dönmenin maliyeti çok değil. Ancak inşaat Ağustos ayının sonuna kalırsa ruhsatı iptal edilebilir. Ruhsatın yenilenmesi lazım. Bunun için de Şişli ve Büyükşehir Belediyesi'nden onay almak gerek. Prosedür kolay işlemez. O nedenle Ali Sami Yen Stadı'nı yavaş yavaş sökerek inşaat haline getirdik. Ayrıca Seyrantepe'de de bir arazi durumu söz konusu. Bu tip çalışmalar konusunda genel kurulun görüşünü almalıyız. Genel kurul nereyi isterse, biz oraya yoğunlaşırız.'' Arkan, Ali Aydın'ın hakemliği bırakması konusundaki görüşlerini de şöyle açıkladı 
     ''Ali Aydın, Futbol Federasyonu ve MHK'ya teşekkür ediyoruz. Aydın, onurlu ve erdemli davrandı. Bundan herkes kendine pay çıkarmalı. Kulüp olarak böyle bir şeye tanık olmak istemezdik. Herkes objektif olmalı. Maç kazanıldığı zaman hakem iyi, kaybedildiğinde kötü olarak düşünülmemeli.'' 
     
     CANSUN KATILMADI 

     Galatasaray Kulübü Yönetim Kurulu, yemekte kongre üyeleriyle biraraya gelirken, eski yöneticilerden Mehmet Cansun, Faruk Süren, Ali Dürüst ve Burak Elmas'ın geceye katılmaması dikkat çekti. 
     Son kongrede başkan Canaydın'ın rakibi olan Yılmaz Toköz ile Cansun'un ekibinden Jerfi Fıratlı, Cem Ataç ve Sedat Doğan ise gecede bulundu. 
     Asbaşkan Refik Arkan, Mehmet Cansun'un önemli bir mazereti bulunduğu için yemeğe katılamadığını belirterek, ''Kendisiyle konuştum. Meşru ve ciddi bir mazereti olduğu için yemeğe katılmadığına inanıyorum. Böyle bir durum olmasaydı kesinlikle gecede yer alırdı'' dedi. 

     
</TEXT>
</DOC>
