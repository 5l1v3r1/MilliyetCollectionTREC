<DOC>
<DOCNO> 224761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/23/son/sondun44.html </URL>
<DATE> 2004/03/23/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Straw Türkiye, Avrupa için hayati bir sınav 
</HEADLINE>
<TEXT>

     İngiltere Dışişleri Bakanı Jack Straw, Türkiye'nin durumunun ele alınış biçiminin, Avrupa için hayati bir sınav niteliği taşıdığını bildirdi. 
     Kopenhag'da yaptığı konuşması BBC'nin internet sitesinde geniş yer alan Straw, özellikle Türkiye'nin AB'ye katılma isteğinin ele alınış biçiminin, teröristlerin Müslüman ve Hıristiyan dünyasını bölme çabalarını etkisiz kılmak açısından hayati bir sınav teşkil edeceğini belirtti. 
     Müslüman ve Hıristiyan dünyası arasında bir çatışmanın kaçınılmaz olmadığını göstermek için büyük çaba sarf edilmesi gerektiğini kaydeden Straw, Avrupa ve ABD'ye bu aşamada düşen en büyük görevin ise bazı değerlerin batı ya da Hıristiyan dünyasının değerleri olmadığını, küresel nitelik taşıdıklarını vurgulamak olduğunu ifade etti. 
     Straw, ''Türkiye'nin, diğer AB aday ülkeleriyle aynı kriterler çerçevesinde değerlendirildiğini açıkça ortaya koymamız gerekir'' diye konuştu. 
     Avrupa'nın, tüm dünya için büyük tehdit oluşturan küresel terörizm karşısında bir bütün olarak hareket etmesi gerektiğini söyleyen Straw, ''Bu savaşı sürdürürken, farklı din ve etnik kökenlerden insanları da bu sürece ortak etmek için çaba sarf etmeliyiz. Bu değerlerin bir dine ya da etnik kökene değil, bütün dünyaya ait değerler olduğunu ve bunlar için hep birlikte mücadele etmemiz gerektiğini anlatmalıyız'' dedi. 
     Bu mücadele sırasında Avrupa'nın İslam dünyasıyla neler paylaştığının altının iyi çizilmesi gerektiğini belirten Straw, ''Benim için bu noktadaki en hayati sınav Türkiye'nin AB üyeliğinin ele alınış biçimidir'' diye konuştu. 
     ''Avrupa'nın gücünün Hıristiyan kulübü olmasında yatmadığına herkes benim kadar inanıyorsa o zaman Türkiye'ye karşı aldığımız yükümlülüklerimizi yerine getirmeliyiz'' diyen Straw, ''Türkiye'yi tam üye adayı olarak gördük. Şimdi de hiçbir korkuya kapılmadan, bu ülkenin bütün diğer adaylarla aynı kriterlere göre değerlendirdiğini göstermeliyiz'' ifadelerini kullandı. 
     Straw, Türkiye'den de, üyelik müzakerelerine başlanabilmesi için kriterleri yerine getirmesini istedi. 

     
</TEXT>
</DOC>
