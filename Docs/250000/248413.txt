<DOC>
<DOCNO> 248413 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/16/son/sonsiy02.html </URL>
<DATE> 2004/06/16/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Gül İKÖ'de ilk kez seçim yapılması İslam dünyası için bir işaret oldu 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, İslam Konferansı Örgütü İKÖ genel sekreterinin seçimle belirlenmesinin, ''örgüt için yeni bir adım ve İslam dünyası için bir işaret'' olduğunu söyledi. 
     Gül, Türkiye'nin adayı Ekmeleddin İhsanoğlu'nun İKÖ genel sekreterliğine seçilmesinin ardından gazetecilere yaptığı açıklamada, İhsanoğlu'nun yeni genel sekreter olduğunu söyledi. 
     İKÖ'de ilk kez seçim yapıldığına dikkat çeken Gül, seçimlerin düzgün ve şeffaf bir şekilde düzenlendiğini belirtti. Gül, sonuçtan çok memnun olduklarını kaydederek, diğer aday ülkeler olan Bangladeş ve Malezya'ya da teşekkür etti. 
     Gül, ''Bu aslında teşkilat için yeni bir adım, İslam dünyası için bir işaret oldu'' diye konuştu. 
     Gül, İKÖ genel sekreterinin seçimler yoluyla belirlenmesiyle, ''demokrasi adımının fiilen atılmış olduğunu'' söyledi. 
     Gül, Prof. Ekmeleddin İhsanoğlu'nun İKÖ genel sekreteri seçildiği genel kurul oturumunun sona ermesinin ardından basın mensuplarına yaptığı açıklamada, ''demokrasinin, şeffaflığın genelde bazılarını korkuttuğunu, önceden karar vermenin tercih edildiğini, ancak bu kez genel sekreterin seçimle belirlenmesiyle demokrasi için adım atılmış olduğunu'' kaydetti. 
     Türkiye'nin adayının büyük çoğunlukla seçildiğini hatırlatan Gül, İKÖ'ye önemli hizmetlerde bulunan 8. Genel Sekreter Abdülvahid Belkeziz'e ve demokratik seçim ortamın yaratılmasına katkıda bulunan aday ülkeler Bangladeş ve Malezya'ya teşekkür etti. 
     ''Anlaşıldı ki, İslam dünyası kendi problemlerini kendi içinde çözebilir'' diyen Gül, şöyle devam etti 
     ''Herkes şunu açıkça gördü ki, kendi aramızda tartışıp problemlerimizi çözebilir, sonra da tekrar bütünleşebiliriz. Türkiye'nin adayı seçildi, başta Bangladeş ve Malezya olmak üzere tüm ülkeler söz alarak Türkiye'nin adaylığını kutladılar. İyi bir başlangıç oldu. Reformları, demokrasiyi konuşuyorduk, İslam dünyası bunun adımını da fiilen atmış oldu.'' İKÖ'nün, 57 üyesiyle BM'den sonraki en büyük ikinci uluslararası örgüt olduğunu da vurgulayan Gül, ''Bu örgütün başına bir Türkün gelmesi, bizim için gurur vericidir, Türkiye için çok büyük başarıdır. Eminim, tüm dünya tarafından da dikkatle izleniyordur'' diye konuştu. 
     Gül, niçin geleneksel yöntem olan uzlaşma yerine seçimin tercih edildiğinin sorulması üzerine, ''Bu, demokrasinin göstergesi. Reformlardan bahsediyorduk, başladı bile'' diye konuştu. 
     Bu arada açıklamaların ardından Bakan Gül ile İKÖ Genel Sekreteri İhsanoğlu, Çırağan Sarayı'nda konuklara verilen akşam yemeğine katılmak üzere Lütfü Kırdar Kongre Merkezi'nden ayrıldı. 
     
</TEXT>
</DOC>
