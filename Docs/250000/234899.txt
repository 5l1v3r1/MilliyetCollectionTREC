<DOC>
<DOCNO> 234899 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/son/soneko21.html </URL>
<DATE> 2004/04/26/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Sümer Holding sotkarını eritmek için yüzde 45 indirim yapıyor 
</HEADLINE>
<TEXT>

     Özelleştirme kapsamında perakende satış mağazalarının çoğunu kapatan Sümer Holding, kumaş, giysi, ayakkabı, porselen stoklarını eritmek için 2002 yılı fiyatlarında yüzde 45 indirim yapıyor Stoklarındaki yaklaşık 30 trilyon liralık malı satmak için açtığı ihaleye teklif gelmeyen Sümer Holding, halen faaliyette olan 4 mağazası aracığılıyla bu malları satmaya çalışıyor. 
     Özelleştirme kapsamında olduğu için reklam ve tanıtım harcaması da yapamayan holding, mağazalarına astığı, çalışanların renkli kağıtlar üzerine hazırladığı fiyat etiketleri ile müşterilerin dikkatini çekmeyi hedefliyor. Fiyat etiketlerinde, 2002 yılı fiyatlarından yüzde 45 indirim yapıldığı vurgulanıyor. 
     Reklam yapılamadığı için Ankara, İstanbul, Bursa ve Samsun'daki mağazalardan yapılan aylık satış, aylık toplam 600 milyar-800 milyar lira düzeyinde gerçekleşiyor. Diğer mağazalarındaki malları bu 4 mağazaya sevk eden holding, Samsun mağazasını da bu yıl içinde kapatmayı planlıyor. 
     Sümer Holding'in stoklarındaki mallar, pamuklu, yünlü, konfeksiyon, saraciye-kundura, fason üretim, proje mamulleri, resmi mamuller olmak üzere 7 grup altında toplanmıştı. Muhammen bedelleri toplamı KDV hariç 29 trilyon 515 milyar 390.3 milyon lira olarak belirlenen malların toptan satışı için Ocak ayında açılan ihaleye, hiç teklif gelmemişti. Satılacak mallar arasında 2 milyon 322.7 bin metre pamuklu, 776.7 bin metre yünlü kumaş, 26 bin 683 adet takım elbise, 338 bin 619 çift sivil ayakkabı, resmi kıyafetler için üretilmiş 505.3 bin metre kumaş, 15 bin 517 takım elbise, 92 bin 225 çift ayakkabı bulunuyordu. 
     
     METRESİ 1.5 MİLYON LİRAYA PAZEN, 830.5 BİN LİRAYA BASMA 
     Holding, stoklarını eritmek için geçen yıl satış fiyatlarında yüzde 50'ye yakın indirim yapmıştı. Halen, holdingin Ulus'taki Genel Müdürlük binasının altındaki mağazasında 16 milyon 320 bin liraya ayakkabı-bot, 27 milyon liraya tek kişilik nevresim, 5.1 milyon liraya tek kişilik çarşaf alınabiliyor. 
     Belirlemelere göre, metresi 1 milyon 516 bin liraya pazen, 830 bin 500 liraya basma, 1 milyon 263 bin liraya patiska, 9 milyon 267.7 bin liraya yünlü merinos kumaş, 3 milyon 971 bin liraya alpaka kumaş, 2 milyon 557 bin liraya döşemelik kumaş satılıyor. Takım elbiselerin fiyatı 25.5-67.8 milyon lira arasında değişiyor. 
     Yetkililer, işletmelerde üretim durduğu için malların devamının bulunmadığını, bu nedenle müşterilerin değişik beden, renk ve model taleplerinin bazen karşılanamadığını, bunun da satışları zorlaştırdığını söylediler. 
     
</TEXT>
</DOC>
