<DOC>
<DOCNO> 247157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/11/son/sonsiy11.html </URL>
<DATE> 2004/06/11/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Saadet Partisi Genel Başkan Yardımcısı İsrail ile ilişkiler dondurulmalı 
</HEADLINE>
<TEXT>

     Saadet Partisi Genel Başkan Yardımcısı Cevat Ayhan, İsrail'deki Türk büyükelçisinin derhal geri çekilerek ilişkilerin dondurulması gerektiğini söyledi. 
     Ayhan, partisinin genel merkezinde düzenlediği basın toplantısında, ''AKP yönetiminin, İsrail'in Filistin'e karşı uygulamalarını görmezden geldiğini'' savundu. 
     ''Bütün dünya Şaron'un uygulamalarını protestoya başlayınca AKP'den de sert beyanatlar çıkmıştır'' diyen Ayhan, bu açıklamaların samimi olmadığını ileri sürdü. İsrail ile yakın işbirliğinin devam ettiğini belirten Ayhan, ''Son yıllarda İsrail, bir taraftan gizlice terörü destekleyip diğer taraftan uluslararası siyaset ve finans gücünü kullanarak Türkiye'den her türlü tavizi almakta, Filistin'de, Kudüs'te her türlü zulmü uygulamaktadır. Bunu da ABD desteği ile yapmaktadır. İsrail'deki Türk büyükelçisi derhal geri çekilmeli, ilişkiler dondurulmalıdır'' dedi. 
     Önceki dönemlerde ağır işleyen demokratikleşmenin hızlandığını ifade eden Ayhan, anadilde yayın ve yargı kararlarındaki ''sürpriz'' gelişmeleri bu çerçevede değerlendirmek gerektiğini anlattı. 
     Ayhan, gelişmelerin memnuniyet verici olduğunu, ancak ''dışarıdan gelen talepler'' doğrultusunda yapılmasının ''burukluk'' verdiğini ifade etti. 
     Ruhban okulunun açılmasının gündemde olduğunu, çok az sayıdaki Hıristiyan topluluğu için imkan aranırken nüfusun yüzde 99'unu teşkil eden Müslümanlar için en doğal taleplerin baskı altında tutulduğunu öne süren Ayhan, ''AKP Hükümeti, dışardan gelen talepleri süratle yerine getirirken, içeriden gelen talepleri devamlı ertelenmektedir'' dedi. 
     Bunun son örneğinin YÖK Kanunu olduğunu savunan Ayhan, ''Her aile evladına kendi dinini öğretme imkanına sahip olmalı, bunun önündeki engeller kaldırılmalıdır'' görüşünü dile getirdi. 
     Hükümetin IMF ile ilişkiler, bütçe uygulamaları ve çiftçilere yönelik politikalarını da eleştiren Ayhan, bu politikalarla rantiyenin beslendiğini, ''AKP'nin adeta rantiyenin taşeronluğunu yaptığını'', yatırım yapılamaz hale gelindiğini kaydetti. 
     Büyük Ortadoğu Projesi ile Müslüman ülkelerin manevi kaynakları ve medeniyet kökleri kurutularak direnme güçlerinin yok edilmek istendiğini belirten Ayhan, Türkiye'nin ''sömürgecilerin'' politikalarına alet olmaması gerektiğini söyledi. 
     
</TEXT>
</DOC>
