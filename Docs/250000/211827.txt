<DOC>
<DOCNO> 211827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/29/siyaset/siy00b.html </URL>
<DATE> 2004/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
'First Lady'ler gölge etmesin 
</HEADLINE>
<TEXT>

      
   ABD Başkanı George W. Bush'la Başbakan Recep Tayyip Erdoğan'ın Beyaz Saray'da dün gerçekleşen görüşmesi sırasında, First Lady Laura Bush'un Emine Erdoğan ve bakan eşlerine çay daveti yapması planı, Bush-Erdoğan zirvesini gölgede bırakacağı endişesiyle bir gün ertelendi. 
   Geleneksel olarak Beyaz Saray'daki görüşmelerde resmi toplantı sürerken, liderlerin eşleri için eşzamanlı bir etkinlik düzenleniyor. Ancak Türk kamuoyunun, Emine Erdoğan'ın Laura Bush ile görüşmesine büyük ilgi göstereceği beklentisi ve eşler görüşmesinin Bush - Erdoğan zirvesini gölgede bırakabileceği kaygısı, First Lady'nin çay davetini bir gün ertelemesine yol açtı. Dün bir araya gelmesi beklenen Laura Bush ile Emine Erdoğan'ın yanı sıra Kürşad Tüzmen, Abdullah Gül ve Ali Babacan'ın eşleri, bugün yine zirveden 24 saat sonra bir araya gelecek. Gelinleri Reyyan Erdoğan'la ABD'ye giden Erdoğan çiftine, Washington'da oğulları Bilal de eşlik etti. Washington'da Erdoğan ve eşi Emine Erdoğan'ın bindiği makam otomobiline, Bilal ve Reyyan Erdoğan'ın da binmek istemesi üzerine mini bir kriz yaşandı. 
   Erdoğan'ın New York temasları sırasında da makam aracına alınmayan Bilal Erdoğan, Washington'da da ABD'li korumalarca engelllendi. Bilal Erdoğan, protokol müdürünün arabasına bindi. 
   
   
   
   
</TEXT>
</DOC>
