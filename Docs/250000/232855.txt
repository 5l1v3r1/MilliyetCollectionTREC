<DOC>
<DOCNO> 232855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/19/son/sonsiy25.html </URL>
<DATE> 2004/04/19/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Bilimadamları egemenlik kavramını değerlendirdi... 
</HEADLINE>
<TEXT>

     Doç. Dr. Mithat Sancar, çoğunluğa sahip oldukları için yönetme hakkını tartışılmaz görenlerin tutumunun halk egemenliği değil, tahakküm olduğunu söyledi. 
     84. Milli Egemenlik Haftası dolayısıyla TBMM eski Senato Salonu'nda düzenlenen ''Milli Egemenlik ve Siyaset'' konulu sempozyumun öğleden sonraki oturumunda bilim adamları, egemenlik kavramını ve Türkiye'nin bu anlamda yaşadığı süreci değerlendi. 
     TBMM Başkanı Bülent Arınç'ın başkanlığını yaptığı oturumda Prof. Dr. Mustafa Erdoğan, eleştirel yaklaşımla egemenlik kavramını değerlendirdi ve bu konudaki kuramsal değerlendirmeleri dile getirdi. 
     Doç. Dr. Mithat Sancar, ''egemenlik-meşruluk'' ilişkisi üzerinde durduğu konuşmasında, tarihsel süreç içerisinde egemenliğin dönüşümünü anlattı. Sancar, devleti ''toplumun dışında, topluma vesayet eden ve onu güden bir güç'' olarak gören anlayışta halkın egemenliği değil tahakkümün sözkonusu olduğunu belirtti. Egemenliğin meşruiyetle buluştuğu noktanın, demokrasiye giden yolda önemli bir adım oluşturduğunu kaydeden Sancar, ''Bir toplumun kendi hayatını şekillendirmesi egemenlik olarak algılanmaya başladığında, burada artık halk egemenliği vardır. Bu toplumda devlet, belirli bir toprak parçası üzerinde kendi kendini yöneten topluluğun organıdır'' dedi. 
     Sancar, toplumda çoğunluğa sahip olanların yönetme haklarını tartışılmaz saymalarının tahakküm olduğunu ifade ederken, katılım ve denetimin halk egemenliğinin iki ana dayanağı olduğunu belirtti. 
     Halk egemenliğine giden süreçte insanlığın yüzlerce yıllık birikimiyle şekillenen kuralların çiğnenmesinin de tahakküme geçiş olduğunu vurgulayan Sancar, kuralları koyanların değil de kuralları ihlal edenin egemen olduğu anlayışının somut temsilcisinin ABD olduğunu anlattı. Sancar, ABD'nin kuralları, egemenliğinin göstergesi olarak ihlal ettiğini, bunun da tahakküm olduğunu söyledi. 
     Doç. Dr. Zühtü Arslan da ''TBMM ve Anayasa Yargısı'' bağlamında egemenliğe ilişkin görüşlerini dile getirdi. 
     Arslan, Anayasa Mahkemesi'nin, egemenliği halk adına kullanan TBMM'nin yasama faaliyetlerini denetlediğini belirterek, bu mahkemeye TBMM'nin de üye seçmesine karşı çıkmanın yanlış olduğunu savundu. Arslan, Anayasa Mahkemesi için önerilen yeni yapılanmada model alınan Almanya, Macaristan ve Polonya'da üyelerin tamamını parlamentonun seçtiğini, diğer ülkelerde de çoğunluğunu meclislerin belirlediğini bildirdi. 
     Arslan, Mahkemesi üyelerinin dördünün TBMM tarafından seçilmesini öngören yeni modeli de eleştirerek, sınırlı bir üye seçimi hakkıyla Meclis'e ''sus payı'' verildiğini öne sürdü. Arslan, ulusal iradeye güvensizlik olduğu için parlamentonun mümkün olduğu kadar az üye göndermesinin istendiğini savundu. 
     Doçent Dr. Ahmet Demirel de 1920-1946 arasında egemenliğin kullanımı açısından TBMM'nin yerini irdelediği konuşmasında, 1920-23 döneminin olağanüstü koşullarında bile TBMM'nin, ''meclisin üstünlüğü'' ilkesini hayata geçirdiğini, Kurtuluş Savaşı'nın zafere ulaştırıldığını söyledi. 
     1925'ten 1945'e kadar olan dönemde ise anayasadan çok parti nizamnamesinin siyasal yaşamı düzenlediğini ifade eden Demirel, ancak anılan zaman diliminde dünyada otoriter rejimlerin çoğunlukta olmasına ve büyük bölümünde parlamentoların kapalı olmasına karşın Türkiye'de Meclis'in hep açık kaldığını vurguladı. Demirel, Meclis'in açık kalmasının parlamenter demokrasi kültünün yerleşmesinde önemli etkisi olduğunu söyledi. 
     Konuşmaların ardından TBMM Başkanı Arınç, sempozyuma katılan bilim adamlarına teşekkür plaketi verdi. 
     
</TEXT>
</DOC>
