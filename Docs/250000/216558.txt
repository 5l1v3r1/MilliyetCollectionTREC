<DOC>
<DOCNO> 216558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/20/son/sonspo24.html </URL>
<DATE> 2004/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal'da Pancu şoku Malatya kadrosundan çıkarıldı... 
</HEADLINE>
<TEXT>

     Birinci Süper Futbol Ligi'nde yarın deplasmanda Malatyaspor ile karşılaşacak lider Beşiktaş'ta, Pancu şoku yaşanıyor. 
     Romanya Milli Takımı'nın hafta içinde Gürcistan ile yaptığı hazırlık maçında sakatlanan Daniel Gabriel Pancu, Malatya kafilesinden çıkarıldı. 
     Kulüp doktoru Ayhan Optur, Pancu'nun milli maçta sol ayak üst adalesinden sakatlandığını belirterek, ''Pancu, yarınki maça hazır olmayacağı için Malatya'ya götürülmeyecek. Kendisinin durumu 1-2 gün içinde belli olacak'' dedi. 
     Optur, diğer sakat oyunculardan Zago'nun da hafta başında antrenmana çıkabileceğini vurgulayarak, ''Zago, hafta başında pazartesi veya salı günü takımla birlikte çalışmalara başlayacak. Bu antrenmanlarda son durumunu göreceğiz. Bugün İtalya'dan gelmesi beklenen Giunti'nin dönüşü ise 22 Şubat Pazar gününe kaldı'' diye konuştu. 
     Optur, hafif sakatlıkları bulunan Sergen ve İbrahim'in ise herhangi bir sorun yaşamadığını ve Malatyaspor karşısında forma giyebileceğini söyledi. 
     Bu arada Beşiktaş'ın yarın Malatyaspor ile yapacağı maçta, kırmızı kart cezalısı Tümer oynayamazken, sarı kart cezası biten Tayfur ise forma giyebilecek. 
     Bugün akşam üzeri Malatya'ya gidecek Beşiktaş'ın Malatyaspor karşısına Cordoba, Emre, Ronaldo, Ahmet Yıldırım, Kaan Dobra, Tayfur, Ümit, Ahmed Hassan, İbrahim, Sergen, Ilie muhtemel 11'iyle çıkması bekleniyor. 
     Malatya İnönü Stadı'nda saat 16.00'da başlayacak ve hakem M.Selçuk Dereli'nin yöneteceğı maç Digitürk Lig TV'den naklen yayınlanacak. 

     
</TEXT>
</DOC>
