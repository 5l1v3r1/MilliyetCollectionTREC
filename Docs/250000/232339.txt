<DOC>
<DOCNO> 232339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/17/son/sonspo09.html </URL>
<DATE> 2004/04/17/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Tevfik Lav Spor Tesisleri hizmete açıldı... 
</HEADLINE>
<TEXT>

     Manisa'da geçirdiği trafik kazasında yaşamını yitiren Konyaspor Teknik Direktörü Tevfik Lav'ın ismi Konya'da bir spor tesisine verildi. 
     Konya Büyükşehir Belediye Başkanı Tahir Akyürek, Tevfik Lav'ın anısının yaşatılması için eski adı Tatlıcak olan spor tesisinin isminin ''Tevfik Lav Spor Tesisleri'' olarak değiştirildiğini söyledi. 
     Akyürek, Lav'ın isminin bir spor tesisine verilmesinin acıları hafifletmeyeceğini, ancak bu tesisin, ölen spor adımının ismini yaşatacağını ve hatırlanmasını sağlayacağını söyledi. 
     Lav'ın ölümünün tüm spor dünyasında derin bir üzüntü yarattığını belirten Akyürek, tesisin açılışını Tevfik Lav'ın eşi Vecihe Lav'ın yapmasını istedi. 
     Açılışın ardından Lav'ın eşi, yakınları ve törene katılanlar, sahaya indi. Vecihe Lav, Tevfik Lav'ın ölümünden birkaç gün önce, kendisinden yeni sattıkları yazlıklarının bahçesinden bir avuç toprak istediğini, ancak bu toprağı kendisine veremediğini, Lav'ın ölümüyle birlikte mezarına serpebildiğini kaydetti. 
     Bunun karşılığında Tevfik Lav'ın ismi verilen tesisten bir tutam çim isteyen Vecihe Lav, bu çimi Lav'ın mezarına bırakacağını söyledi. 
     Tören sırasında Lav'ın ikiz kız kardeşi Rabia Alper, gözyaşlarına hakim olamadı. Törene, Lav'ın kardeşleri Ahmet ve Latif Lav, yeğenleri Nebil ve Samir Palamut, Karatay Belediye Başkanı Mehmet Hançerli, Gençlik ve Spor Konya İl Müdürü Fazlı Bayram Hadi ve Konyaspor Kulübü yöneticileri katıldı. 
     
</TEXT>
</DOC>
