<DOC>
<DOCNO> 249457 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/20/son/sonspo13.html </URL>
<DATE> 2004/06/20/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Ali Güneş Bu kadroyla ancak kendimize rakip oluruz... 
</HEADLINE>
<TEXT>

     Beşiktaş'ın yeni transferlerinden Ali Güneş, hedeflerinin büyük olduğunu, bu nedenle hedefleri büyük bir kulübe geldiğini belirterek, ''Bu kadroyla biz ancak kendimize rakip oluruz'' dedi. 
     Beşiktaş Kulübü'nün resmi internet sitesine açıklamalarda bulunan Ali Güneş, yeni transferlerle çok güçlü bir takım olduklarını ve ellerinden geleni yaparak Beşiktaş'ı iyi yerlere getireceklerini kaydetti. 
     Transferinin çok çabuk sonuçlanmasını yöneticilerin yaklaşımlarına bağlayan Ali Güneş, şu görüşlere yer verdi 
     ''Herşey çok çabuk gelişti. Yöneticilerimiz çok atik ve cana yakın insanlar. Bana karşı davranışları çok güzeldi. Bu yaklaşım hoşuma gitti ve transfer pazarlığını uzatmadan 1 saat içinde anlaşmaya vardım. Zaten Beşiktaş gibi bir takımdan teklif gelince uzatılacak birşey olmaz. Beşiktaş'ta bir problem yaşayacağımı sanmıyorum. Elimden gelenin en iyisini yaparak Beşiktaş'a hizmet edeceğim. Aynı zamanda A Milli Takım'ın da iyi bir futbolcusu olmayı hedefliyorum.'' 
     
     ''SAVAŞAN BİR TAKIM OLMALIYIZ'' 
     Beşiktaş formasıyla bu sezon hem ligde şampiyonluk yaşamak, hem de Türkiye Kupası'nı almak istediğini vurgulayan Ali Güneş, UEFA Kupası'nda da başarılı olacakları iddiasında bulundu. 
     ''Savaşan bir takım olmalıyız. Türk insanı artık takımı için savaşan, herşeyini veren futbolcular istiyor'' diyen Ali Güneş, şöyle devam etti 
     ''Biz savaşıp, takım olduğumuzu sahada gösterdiğimiz zaman, taraftarlarımız bunu görür ve bizim hakkımızı verir. Beşiktaş taraftarları fedakardır. Bize destek olacaklardır. Umarım bizler de onları utandırmayız.'' 
     
     ''KENDİMİZİ RAKİP OLURUZ'' 
     Yeni transferlerle kadronun genişlediğini ve çok iyi bir takım kurulduğunu ifade eden Ali Güneş, ''En kısa sürede eski oyuncularla kaynaşmak istiyorum. Onların da bize kucak açacaklarını biliyorum'' dedi. 
     Geniş kadro nedeniyle bir forma savaşı yaşanacağını belirten Ali Güneş, savaşarak formayı alacağını, bu mücadelenin de Beşiktaş'ın yararına olacağını kaydetti. 
     En iyi kadronun Beşiktaş'ta olduğunun altını çizen Ali Güneş, bu kadroyla uzun yıllar şampiyonluğun en yakın adayı olacaklarına inandığını belirtirken, ''Biz ancak kendimize rakip oluruz'' diyerek, takıma duyduğu güveni dile getirdi. 
     
     BERKANT ''HAYALLERİM GERÇEK OLDU'' 
     Yeni transferlerden Berkant Göktan da kulübün internet sitesine yaptığı açıklamada, ''Hayallerim gerçek oldu. Çocukluğumdan beri tuttuğum bir kulübe geldim'' dedi. 
     Oynayacağı futbolla taraftarların kalbinde yer edineceğini, camiaya da kendini beğendireceğini savunan Berkant, kendine güvendiğini ve Beşiktaş'ta yeni bir sayfa açacağını ileri sürdü. 
     Teknik direktör Vicente Del Bosque'nin kendisi için bir şans olduğunu belirten Berkant, şunları kaydetti 
     ''Hocamız hızlı oyuncuları seviyor. Bu, benim için önemli bir avantaj. Öncelikle Del Bosque'nin sistemine alışıp, O'nun istediği gibi futbol sergileyeceğim. İnanıyorum ki atak futbolumla hocamın da beğenisini kazanacağım. Son 2 yılda yaşadıklarıma bakınca, daha iyi futbol oynayabileceğimi biliyorum. Beşiktaş'ta bunu sergileyeceğim. Çok çalışıp takıma girmek ilk hedefim.'' 
     
</TEXT>
</DOC>
