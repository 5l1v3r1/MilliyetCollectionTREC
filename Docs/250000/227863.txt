<DOC>
<DOCNO> 227863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/son/sondun20.html </URL>
<DATE> 2004/04/02/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Yolsuzlukla mücadele Dürüst kal, ikramiyeyi al 
</HEADLINE>
<TEXT>

     Çin'in Şenzen kentinde, yolsuzlukla mücadele çerçevesinde, ''Dürüst kal, ikramiyeyi al'' sloganıyla yeni bir uygulamanın başlatılması planlanıyor. 
     Yolsuzlukla mücadelede cezalandırma yerine ödüllendirme yöntemine önem veren kent idaresinin, yolsuzluğa bulaşmayanlara emeklilikte ikramiye verilmesini öngören öneriyi son kez gözden geçirdiği ve miktarı belirlemeye çalıştığı belirtildi. 
     Komünist Parti sözcüsü, benzer yöntemlerin Singapur ve Hong Kong'da da uygulandığını belirterek, ''Bu, temiz devleti teşvik edecek çok iyi bir sistem'' dedi. 
     Bu arada, devletin yayın organlarından Information Times, emeklilikte verilecek ikramiyenin, bir bürokratın 25 yılda kazanabileceği ortalama miktar kadar olduğunu yazdı. 
     Şenzen, Çin'in sanayi alanında gelişmiş, ülkenin borsa kuruluşlarından birinin bulunduğu zengin kentleri arasında yer alıyor. 
     
</TEXT>
</DOC>
