<DOC>
<DOCNO> 208455 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/14/guncel/gun04.html </URL>
<DATE> 2004/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İntihara teşvik cinayet sayılacak 
</HEADLINE>
<TEXT>

   Türk Ceza Kanunu'ndaki intihar maddesini değiştiren çalışmaya göre, başkasını intihara teşvik eden kişi de 'Adam öldürmekten' yargılanacak 
      GÜNSELİ ÖNAL Ankara 
   
   İstanbul'daki terör saldırılarıyla gündeme gelen "intihar komandoları" ile açlık grevlerine katılanları ve satanistleri ölüme teşvik edenler kasten adam öldürme suçundan yargılanacak. 
   TCK üzerinde çalışan Meclis alt komisyonunda, "intihar" başlıklı madde değiştirildi. İntihar komandolarını, satanistleri, açlık grevlerine katılanları intihara azmettirenlerin de adam öldürmek suçundan cezalandırılmasını isteyen üyeler, insanları toplu intiharlara sürükleyen tarikatların benzerlerinin Türkiye'de de ortaya çıkabileceğine dikkat çekerek intihara özendirenler için özel hüküm gerektiğini bildirdi. 
   
   Yardım edene de ceza 
   Yapılan değişikliğe göre, başkasını intihara azmettiren, teşvik eden, başkasının intihar kararını kuvvetlendiren ya da başkasının intiharına herhangi bir şekilde yardım eden kişi, 2 yıldan 5 yıla kadar hapis cezasına çarptırılacak. Ölüm durumunda, kişi dört yıldan on yıla kadar hapis cezasıyla cezalandırılacak. 
   Başkalarını intihara alenen teşvik eden kişi 3 yıldan 8 yıla kadar hapis cezasıyla cezalandırılacak. Bunun fiilen basın ve yayın yolu ile işlenmesi halinde, kişi dört yıldan on yıla kadar hapis cezasına çarptırılacak. 
   İşlediği fiilin anlam ve sonuçlarını algılama yeteneği gelişmemiş olan veya ortadan kaldırılan kişileri intihara sevk edenlerle, cebir veya tehdit kullanmak suretiyle kişileri intihara mecbur edenler, kasten öldürme suçundan sorumlu tutulacak. 
   TCK'da yaralama suçlarına öngörülen cezalar da artırılıyor. Buna göre, bir kimsenin sağlığını bozan kişiye 1 yıldan 3 yıla kadar bu anne, baba, eş ve çocuklara, kendilerini savunamayacak kadar güçsüz kişilere, kanuni görevini yerine getiren kişiye 2-5 yıl hapis cezası verilecek. 
   
   Milliyet intihar haberi vermiyor    Türkiye'de intihar haberlerini yayımlamayan tek gazete olan Milliyet, bu uygulamayı Mayıs 2002'den bu yana kararlılıkla sürdürüyor. Bunun nedeni ise uzmanların ve araştırmacıların, medyada yer alan intihar haberlerinin yeni intiharlar için özendirici ya da teşvik edici olabileceği gerçeğini ortaya koyması. Milliyet Genel Yayın Yönetmeni Mehmet Y. Yılmaz bu kararı, 10 Mayıs 2002 tarihli yazısında, "İntihar haberleri Milliyet'te artık yer almayacak" ifadesiyle açıklamıştı. 
   
   
</TEXT>
</DOC>
