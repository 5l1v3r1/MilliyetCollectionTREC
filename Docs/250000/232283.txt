<DOC>
<DOCNO> 232283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/17/son/sondun56.html </URL>
<DATE> 2004/04/17/ </DATE>
<TIME> 21.40 </TIME>
<AUTHOR>  </AUTHOR>
<HEADLINE>
Hamas Lideri Rantissi, İsrail saldırısında öldürüldü 
</HEADLINE>
<TEXT>

     Hamas'ın yeni lideri Abdülaziz Rantissi'nin, İsrail'in füze saldırısı sonucu öldüğü açıklandı. 
     Hamas kaynaklarının yanı sıra hastane kaynakları da, Rantissi'nin öldüğünü duyurdu. 
     İsrail helikopterleri, bugün Gazze'de evinin yakınındaki yolda Rantissi'nin aracına füze saldırısı düzenlemişti. 
     Hastane kaynakları, Rantissi'nin başından şarapnel parçasıyla yaralandığını açıklamıştı... 
     
     Oğlu da öldü 

     İsrail helikopterlerinin Gazze'de Hamas lideri Abdülaziz Rantissi'ye düzenlediği füze saldırısında Rantissi'nin yanı sıra oğlu ile bir korumasının öldüğü belirtildi. 
     Gazze'deki hastane kaynakları, saldırıda Rantissi ile oğlu Muhammed ve koruması Ekrem Nasır'ın öldüğünü, yoldan geçen 5 kişinin yaralandığını belirtti. Araçta, Rantissi'nin karısının da bulunduğu belirtilirken, Rantissi'nin eşinin durumu konusunda bilgi alınamadı. 
     Rantissi'nin, Gazze kentinin Şeyh Radvan mahallesindeki evinin önündeki yolda aracına İsrail helikopterleri füze saldırısında bulunmuştu. İlk bilgilerde, saldırıda 3 kişinin öldüğü, Rantissi'nin yaralı olarak hastaneye kaldırıldığı açıklanmıştı. 
     Hamas lideri Rantissi'nin hastaneye ağır yaralı olarak, kanlar içinde götürüldüğü, hastaneye ulaştıktan 5 dakika sonra da öldüğü belirtiliyor. 
     Filistinliler, Rantissi'nin vurulduğu haberinin ardından sokaklarda intikam alacaklarını belirten sloganlar atmaya başladılar ve hastaneye akın ettiler. 
     Felç nedeniyle tekerlekli sandalyeye mahkum olan Hamas'ın kurucusu ve ruhani lideri Şeyh Ahmed Yasin, 22 Mart'ta, sabah namazı çıkışında İsrail askeri helikopterinin attığı 3 füze ile hayatını kaybetmişti. 
     Yasin'in yerine, Hamas'ın Gazze'deki liderliğine Rantissi getirilmişti. Rantissi, daha önce de İsrail saldırısına hedef olmuş, ancak kurtulmuştu. 
     

     
</TEXT>
</DOC>
