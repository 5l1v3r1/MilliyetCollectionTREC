<DOC>
<DOCNO> 244865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/03/guncel/gun02.html </URL>
<DATE> 2004/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Çernobil ölümleri TBMM'de 
</HEADLINE>
<TEXT>


Çernobil faciasının ardından kansere bağlı ölümlerdeki olağanüstü artışın araştırılması için 84 milletvekili TBMM'ye bugün önerge veriyor 

İSTANBUL Milliyet 

Çernobil nükleer faciasının 18. yılında Milliyet'in gündeme getirdiği Karadeniz'de kansere bağlı ölümler, Meclis gündemine taşınıyor. Ölümlerin araştırılması amacıyla Araştırma Komisyonu kurulması için TBMM'ye bugün önerge veriliyor. Ukrayna'daki Çernobil Nükleer Santralı'ndaki kaza 26 Nisan 1986 tarihinde meydana geldi. Radyoaktif serpintiden etkilenen Karadeniz sahillerinde, kansere bağlı ölümler arttı. 1993'te kurulan Araştırma Komisyonu'yla yeterli sonuçlara ulaşılamadı. Yeni bir Araştırma Komisyonu için AKP İstanbul Milletvekili Azmi Ateş ve 84 milletvekilinin imzasını taşıyan önerge bugün TBMM Başkanlığı'na verilecek. 

Santralların tehdidi altında 
Önergenin gerekçesinde, Türkiye'nin, Ermenistan Metmasor Nükleer Santralı, Bulgaristan'daki Kozludov ve Romanya'daki Cernovada santrallarının tehdidi altında olduğu vurgulandı. Önerge metninde şu ifadelere yer verildi "Mayıs 1986'da radyasyona maruz kaldığı tespit edilen çayların bir kısmının, 1993'te Karadeniz bölgesinin muhtelif yerlerine gömülmüş olduğu ifade edilmektedir. Bu tarihten sonra bölgede meydana gelen ölümlerin büyük oranda kanserden kaynaklandığı ve kanser vakalarında olağanüstü artışların gözlendiği söylenmektedir. Bu olayın meydana getirdiği tahribatın, ölüm, hastalık, maddi ve manevi kayıpların araştırılması ve sorumluların tespit edilmesine acilen ihtiyaç vardır." TBMM'ye sunulacak belgeler arasında şarkıcı Volkan Konak'ın Cahit Aral ile Atom Enerji Kurumu Başkanı Ahmet Yüksel hakkında 24 Nisan 2004'te İstanbul Cumhuriyet Başsavcılığı'na verdiği suç duyurusu da var. 


</TEXT>
</DOC>
