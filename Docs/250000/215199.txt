<DOC>
<DOCNO> 215199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/14/son/sontur22.html </URL>
<DATE> 2004/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Anne-baba, akli dengesi bozuk kızlarını kanala itip öldürdü... 
</HEADLINE>
<TEXT>

     Antalya'da aralık ayında kanalda cesedi bulunan genç kızın cinayet zanlısı annesi Şefika Balcı ile babası Veli Balcı tutuklandı. 
     Akli dengesi bozuk kızları Fatmana Balcı'yı 23 kendilerinin öldürdüğünü itiraf eden Şefika Balcı ile eşi Veli Balcı 45 sorgularının ardından adliyeye sevkedildi. 
     Adliyede gazetecilerin soruları üzerine inşaat ustası baba Veli Balcı sessiz kalırken, ev hanımı anne Şefika Balcı olayı tüm ayrıntılarıyla anlattı. 
     Kızları Fatmana Balcı'nın 18 yaşında rahatsızlık geçirerek akli dengesinin bozulduğunu belirten anne, 4 yıldır kızlarının tedavisini maddi imkansızlıklarına rağmen sürdürdüklerini söyledi. Tedaviye rağmen kızlarının ruh sağlığında düzelme olmadığını belirten Şefika Balcı, kızlarının, Manisa Ruh ve Sinir Hastalıkları Hastanesi'nden eve her getirdiklerinde kendisini dövdüğünü, bıçak çektiğini, komşularını da taşladığını ve rahatsız ettiğini öne sürdü. Doktorların kızlarını yeniden hastaneye getirmelerini istemelerine rağmen parasızlık yüzünden Fatmana'yı Manisa'ya götüremediklerini anlatan anne Balcı, ''Kızımdan bıkmıştım artık. Fatmana'yı öldürmek için kocamı ikna ettim. Kocam Veli, ' Yapmayalım ortaya çıkar' dedi ama ben onu ikna ettim'' diye konuştu. 
     Cinayeti kararlaştırdıktan sonra olay günü oturdukları Bucak'tan kızlarıyla birlikte otobüsle Antalya'ya geldiklerini ve Baraj Mahallesi'ndeki sulama kanalına Fatmana Balcı'yı ittiklerini anlatan anne Balcı, ''Fatmana suya gömüldükten sonra arkamıza bakmadım Bacak'taki evimize döndük. Şimdi çok üzgünüm. Pişmanım'' diye konuştu. 
     Anne Balcı, otopside kızının midesinde bulunan sigara izmaritleriyle ilgili olarak da, ''İçtiği sigarayı yiyordu'' diye yanıtladı. 
     Şefika Balcı, Fatmana'yı soran komşularına, kızlarını yeniden Manisa'daki hastaneye gönderdiklerini söylediklerini de kaydetti. 
     Şefika ve Veli Balcı ''Planlayarak ve tasarlayarak adama öldürme'' suçlamasıyla tutuklanarak, cezaevine gönderildiler. 
     
</TEXT>
</DOC>
