<DOC>
<DOCNO> 208965 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/16/siyaset/siy03.html </URL>
<DATE> 2004/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
'Geçiş tezkeresiz olmaz' 
</HEADLINE>
<TEXT>

   CHP lideri Baykal'a hak veren TBMM Başkanı, "Tek asker için bile Meclis izni gerekir" dedi 
   GÜNSELİ ÖNAL Ankara 

   
   TBMM Başkanı Bülent Arınç, ABD askerlerinin İncirlik Üssü üzerinden rotasyonu için TBMM izni gerektiğini söyleyen CHP Genel Başkanı Deniz Baykal'a hak verdi. Arınç, "Baykal haklı. Türkiye'den bir asker bile çıksa veya girse TBMM izni gerekir. Danışmanlarım çalışmalarını sürdürüyor" dedi. 
   CHP'li TBMM Başkan vekili Yılmaz Ateş, dün Meclis Başkanlık Divanı toplantısında Arınç'a "ABD askerlerinin İncirlik'ten rotasyonu konusunda Meclis izni gerekip gerekmediğine ilişkin Anayasa hukukçusu danışmanınızı görevlendirdiğiniz haberleri basında yer aldı. Danışmanınız size bir görüş bildirdi mi Anayasamıza göre bunun için tezkere gerekiyor mu " diye sordu. Arınç, "Baykal'ın sözlerine katılıyorum. Konuyu inceletiyorum. Henüz bana rapor vermediler" dedi. 
   
   İncirlik brifingine Yeni Şafak da davetli    Genelkurmay Başkanlığı, İncirlik Üssü'nün Irak'taki ABD askerlerinin rotasyon işlemlerinde kullanılmasıyla ilgili tartışmalara açıklık getirmek için bugün Genelkurmay Kararg hı'nda basını bilgilendirme toplantısı düzenliyor. 28 Şubat sürecinden bu yana askeri tesislere girmesi yasak olan Yeni Şafak gazetesinin de davet edildiği toplantıya, Genelkurmay 2. Başkanı Orgeneral İlker Başbuğ başkanlık edecek. Çağrının sadece Yeni Şafak'a yapıldığı, Zaman, Milli Gazete ve Vakit gazeteleriyle Samanyolu TV ve Kanal 7 kanallarının ise uygulanan ambargo doğrultusunda bugünkü brifinge de alınmayacakları öğrenildi. 
   
   
</TEXT>
</DOC>
