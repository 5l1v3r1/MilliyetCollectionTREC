<DOC>
<DOCNO> 227160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/31/son/sondun41.html </URL>
<DATE> 2004/03/31/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Moldova'da 6 gazeteci açlık grevine başladı 
</HEADLINE>
<TEXT>

     Moldova'da, kapatılan bir televizyon kanalı ve radyonun yeniden açılması talebiyle 6 gazeteci açlık grevine başladı. 
     Başkent Kişinev'de, hükümeti eleştiren haberleriyle tanınan Euro TV ve Antena C radyosunda çalışan 6 gazeteci, yayın izni yeniden verilinceye kadar açlık grevini sürdüreceklerini söylediler. 
     Bu arada, Avrupa Güvenlik ve İşbirliği Teşkilatı AGİT Moldova'daki temsilcisi William Hill, yetkililere, söz konusu televizyon ve radyonun yeniden açılması çağrısında bulundu. 
     Merkezi Viyana'da bulunan Güneydoğu Avrupa Medya Teşkilatı da, Moldova Yayın Koordinasyon Konseyi'nden kapatma kararının askıya alınmasını istedi. 
     Moldova Yayın Koordinasyon Konseyi, söz konusu yayın kuruluşlarının lisanslarını, uygun şekilde kayıtlı olmadıkları gerekçesiyle Şubat ayında iptal etmişti. 
     Kapatma kararının yetkililerce 6 Nisan'da yeniden değerlendirilmesi bekleniyor. 
     
</TEXT>
</DOC>
