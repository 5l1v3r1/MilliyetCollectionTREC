<DOC>
<DOCNO> 207750 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/10/son/sonspo20.html </URL>
<DATE> 2004/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantep'te, Fenerbahçe'den transfer Yusuf'a övgü... 
</HEADLINE>
<TEXT>

     Gaziantepspor Teknik Direktörü Nurullah Sağlam, ligin devre arasında Fenerbahçe'den transfer ettikleri Yusuf Şimşek'e övgüler yağdırdı. 
     Yusuf'dan büyük beklentilerinin olduğunu ifade eden Nurullah Sağlam, ''Futbolseverler sahalarda böyle oyuncular görmek istiyor. Günden güne statlardan uzaklaşan Gaziantepspor seyircisini de Yusuf ile yeniden tribünlere çekeceğimize inanıyorum. Yusuf, her yönden mükemmel bir oyuncu. Onunla seyirci patlaması yaparız'' diye konuştu. 
     Sağlam, 16 Ocak'a dek hazırlıklarını Antalya'nın Manavgat ilçesindeki Silence Beach Resort Otel'de sürdüreceklerini belirterek, ''Buradaki çalışmalarımız son derece olumlu geçiyor. İkinci yarıda daha fazla seyir zevki veren bir takım olacağımıza inanıyorum. Ayrıca hem ligde hem Türkiye Kupası'nda hem de UEFA Kupası'nda en iyi yerlere gelmek için mücadelemizi sonuna kadar sürdüreceğiz'' ifadelerini kullandı. 
     Fenerbançe'den Gaziantepspor'a transfer olan Yusuf Şimşek ise Fenerbahçe'den, elinde olmayan bazı nedenlerden dolayı ayrılmak zorunda kaldığını kaydederek, şöyle konuştu 
     ''Gaziantepspor'da olmaktan çok mutluyum. Şimdi tek düşüncem sezon sonuna kadar bu formayla başarılara ulaşmak. Ayrıca bana güvendiği ve sahip çıktığı için kulüp başkanımız Celal Doğan'a da teşekkür ediyorum.'' 
     
     KIRMIZI-SİYAHLILAR, HAZIRLIK MAÇINI 4-2 KAZANDI 
     Bu arada Gaziantepspor, otelin sahasında İkinci Lig B Kategorisi takımlarından Karagümrük Kyoto ile yaptığı hazırlık maçını 4-2 kazandı. 
     Gaziantepspor'un gollerini, 2. dakikada Hasan Özer, 26. dakikada Erdil, 60. dakikada Lazarov ve 89. dakikada Erhan Namlı atarken, Karagümrük Kyoto'nun golleri 27. dakikada Yusuf ve 40. dakikada Gencer'den geldi. 
     Bu karşılaşmada kırmızı-siyahlı ekibin yeni transferlerinden Yusuf, ikinci yarıda forma giyerken, belinden hafif sakatlığı bulunan Hakan Bayraktar oynamadı. 
     Gaziantepspor, Manavgat'ta 12 Ocak'ta Hollanda Birinci Ligi'nden Rossendal, 14 Ocak'ta Malatyaspor ve 16 Ocak'ta da yine Hollanda Birinci Ligi'nden NAC Breda ile hazırlık maçları yapacak. 
     
</TEXT>
</DOC>
