<DOC>
<DOCNO> 208981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/16/spor/spo02.html </URL>
<DATE> 2004/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Ortega icraya kaldı 
</HEADLINE>
<TEXT>

   Fenerbahçe, 11 milyon doları ödemesi veya koşulsuz Türkiye'ye dönmesi konusunda Arjantinli yıldıza yaptığı çağrılardan sonuç gelmeyince, icra takibi başlatma kararı aldı 
      YUSUF KOBAL 

   
   Bardağı taşırdı 
   SARI-Lacivertli yönetim, Ortega davasının karşılıklı anlaşma ile çözüleceği umudunu kaybetti, hukuksal yollardan hakkını aramak için harekete geçti. İspanya'da yapılan buluşmada Başkan Aziz Yıldırım ve Teknik Direktör Christoph Daum'un şartlarını kabul eden ve dönme sözü veren Arjantinli futbolcunun sürekli işi yokuşa sürmesi Fenerbahçe'yi çileden çıkardı. 
   
   Avukatlar işbaşında 
   ORTEGA'YI son kez uyaran yönetim, 11 milyon dolarlık borcunu ödemesini, aksi halde kendi şartlarını kabul edip, Türkiye'ye dönmesi konusunda futbolcuya çağrıda bulundu. Ancak bu oyuncunun menajerlerinin ileri sürdüğü koşullar yöneticileri kızdırdı. Avukatlarını görevlendiren Fenerbahçe, Arjantin Federasyonu'ndan icra konusunda yardım istedi. 
   
   'Hooijdonk'u seçerdim'    ALİ Güneş, Fenerbahçe'nin forma sponsoru Aria'nın canlı sohbet hattında taraftarlarla yaptığı görüşmede ilginç açıklamalar yaptı. Genç futbolcu, Şükrü Saraçoğlu Stadı'ndaki basın toplantısı salonunda gerçekleştirilen sohbet hattında, bir taraftarın "Ortega mı, Hooijdonk mu tercih edersin" şeklindeki soruya, "Hooijdonk'u seçerdim" yanıtını verdi. 
   ARJANTİNLİ futbolcu ile Fenerbahçe arasındaki sorunlara değinen Ali Güneş, "Buraya kendisinin gelmesi lazımdı. Herkes bu formayı giyemez" dedi. Sarı - Lacivertli oyuncu, Barcelona'da kötü günler yaşayan Rüştü ile ilgili de, "Rüştü ağabeyin, medyada 'Hocamın yerinde olsaydım beni oynatmazdım' sözlerini ben olsaydım söylemezdim" yorumunu yaptı. 
   
   Daum'u stres bastı    ERDOĞAN DERMANCI 

   Eksikler can sıktı 
   FENERBAHÇE, pazar günü Çaykur Rizespor ile yapacağı tekrar maçı için geri sayıma geçerken, Teknik Direktör Daum, sahaya çıkaracağı on birin derdine düştü. Aurelio'nun sakat olması nedeniyle orta alanda sıkıntı yaşayan Alman hoca, Rebrov ve yeni transfer Nobre'ye ilk on birde forma vermeyi planlıyor. Elmacık kemiğinden operasyon geçiren Tuncay'ın ise forma giyip, giymeyeceği netlik kazanmadı. 
   
   Tek idman yaptılar 
   DAUM'UN, Petkov'u yedek bırakıp, sol kanatta İsmail Güldüren'e görev vermesi bekleniyor. Kalede ise Volkan'ın oynayacağı bildirildi. Sarı - Lacivertliler, Antalya kampı sonrası İstanbul'daki ilk çalışmasını dün akşam yaptı. Servet ve Mahmut Hanefi sakatlıkları nedeniyle salonda tedavi gördü. Kemal ve Aurelio ise düz koşu yaptı. Fatih, Petkov ve Selçuk da yedek takımla çalıştı. 
   
   
   
</TEXT>
</DOC>
