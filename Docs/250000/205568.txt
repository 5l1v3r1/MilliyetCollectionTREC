<DOC>
<DOCNO> 205568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/01/son/sondun09.html </URL>
<DATE> 2003/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya, yeni yıla zamla girdi... 
</HEADLINE>
<TEXT>

     Almanya, federal hükümetin aldığı tasarruf tedbirleri çerçevesinde yeni yıla zamla girdi. 
     Başbakan Gerhard Schröder hükümeti, bugünden geçerli olmak üzere, benzinden sigaraya, otomobil vergisinden elektriğe kadar birçok alanda fiyatları ve vergileri artırdı. 
     Tütün vergisinin artması sonucu, sigara başına bir cent zam geldi. Sigara otomotlarında satılan paketlerin fiyatı yine 3 euro olacak, ancak paket içindeki sigara sayısı 18'e düşecek. 
     Çevre vergisinin yeni diliminin yürürlüğe girmesi nedeniyle de, benzin ve mazotun fiyatı litre başına 3,07 cent yükseldi. 
     Hükümetin ev alanlara 8 yıl süreyle yaptığı devlet teşviki de bugünden itibaren sadece evlilere ve çocuk sahibi ailelere yönelik olacak. 
     Elektrik fiyatına yapılan zamla, elektriğin kilovat saati 0,26 cent artacak. Ayrıca doğalgazdan alınan vergi normal gazdan da alınacak ve 0.35 yerine 0.55 cent ödenecek. 
     Çalışanların maaşından kesilen emeklilik primlerinin oranı yüzde 19,1'den 19,5'e yükseltildi. 
     Bugünden itibaren işsizlik yardımı ve sosyal yardım almak zorlaşacak. Yardım yapılırken, işsiz kişinin tasarrufu ve eşinin geliri dikkate alınacak. Verilen işi beğenmeyenlerin yardımı kesilecek. İşsizlik yardımı için, işten çıkarılma belgesi alınır alınmaz, müracaat edilecek. Edilmediği takdirde her gün için 50 euro'ya kadar kesinti yapılacak. 
     Alman telekom idaresi de, yeni yıldan itibaren aylık abone ücretlerini 13,33 euro'dan 14,48 euro'ya yükseltti. Bir hattı başkasından devralma ücreti 25,78 euro'dan 41,32 euro'ya çıkarıldı. 
     Toplu taşma araçlarında yakalanan kaçak yolculara kesilen cezalar da arttı. Bundan böyle biletsiz yolcular 30 euro yerine 40 euro ceza ödeyecekler. Metro ve tren istasyonlarında sigara içmenin cezası da 15 euro oldu. 
     





</TEXT>
</DOC>
