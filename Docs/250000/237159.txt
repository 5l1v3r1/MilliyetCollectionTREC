<DOC>
<DOCNO> 237159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/04/son/sondun53.html </URL>
<DATE> 2004/05/04/ </DATE>
<TIME> 21.20 </TIME>
<AUTHOR>  </AUTHOR>
<HEADLINE>
Ebu Garib Cezaevi'nde çuval uygulamasına son verildi 
</HEADLINE>
<TEXT>

     Irak'ın başkenti Bağdat yakınlarındaki Ebu Garib cezaevinde Iraklı tutuklulara işkence yapıldığının ortaya çıkmasından sonra bu cezaevindeki mahkumların başlarına çuval geçirilmesine son verildiği bildirildi. 
     Bir Amerikalı askeri sözcü, Ebu Garib cezaevindeki mahkumların başına çuval geçirilmemesi için geçen ay talimat verildiğini söyledi. 
     Gözaltına alınan Iraklıların başına çuval geçirilmesine de 4 gün önce son verildiğini belirten sözcü, gözaltına alınanlara, etraflarını görmelerini engellemek için çuval yerine bundan böyle gözbağı takılacağını kaydetti. 
     İsviçre'nin Cenevre kentindeki BM İnsan Hakları Komisyonu, Irak'taki sivil haklarıyla ilgili soruşturma başlatıldığını bildirdi. 
     Komisyon, ABD ordusundan da, mahkumlara işkence yapanları adalet önüne çıkarmasını istedi. 
     BM İnsan Hakları Yüksek Komiserliği sözcüsü Jose Diaz da, bir BM heyetinin, soruşturma kapsamında bilgi toplamaya başladığını söyledi. 
     
</TEXT>
</DOC>
