<DOC>
<DOCNO> 204632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/26/son/sonspo20.html </URL>
<DATE> 2003/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Antep'te şok operasyon 5 futbolcu gönderiliyor... 
</HEADLINE>
<TEXT>

     Birinci Süper Futbol Ligi'nin ilk devresini 26 puanla 8. sırada tamamlayan ve UEFA Kupası'nda 3. tur kapısını aralayan Gaziantepspor'da herkes ara transferde takımı güçlendirecek çalışmalar beklerken, yönetim kurulu sürpriz bir kararla 5 futbolcu ile yollarını ayırma kararı aldı. 
     Kulüp Başkanı Celal Doğan başkanlığında bir araya gelen yönetim kurulu üyeleri, forvet oyuncuları Hasan Özer, Mustafa Şahintürk, Cem Baki, defans oyuncuları Hüseyin ve Mehmet Polat'tan kendilerine kulüp bulmalarının istenmesi yönünde karar aldı. 
     Yönetim kurulunun aldığı karar bu futbolculara tebliğ edilirken, futbolcular karara tepki gösterdi. Hasan Özer, UEFA'da turu getiren golü kendisinin attığını, vefa beklerken bu kararla karşılaştığını belirtti. Mustafa Şahintürk ise yönetim kurulu ve teknik kadronun çelişkiler içinde olduğunu savundu. 
     Mehmet Polat, Hüseyin ve Cem Baki ise alınan karara saygı gösterdiklerini söylediler. 
     
     ''FAYDALI OPERASYON'' 
     Profesyonel Futbol Şube Sorumlusu Asım Atmaz, yönetim kurulunun aldığı karara herkesin saygı göstermesini istedi. Gaziantepspor'un menfaatlerinin her şeyden önce geldiğini kaydeden Atmaz, ''GASKİ ve Büyükşehir Belediyespor'da futbol oynamak için sıra bekleyen yetenekli oyuncularımız var. Yollarımızı ayırdığımız arkadaşlar ile bir kırgınlığımız yok. Tamamen gençlerin önünü açmaya yönelik bir operasyon yaptık. Gaziantepspor olarak bugüne kadar yaptığımız hiçbir operasyondan zarar görmedik, hep fayda gördük yine fayda göreceğimize inanıyorum'' diye konuştu. 
     Yeni genç yetenekleri Türk futboluna kazandırmak istediklerini anlatan Atmaz, şöyle devam etti 
     ''Yollarımızı ayırdığımız futbolcuların her biri de Türk futbolu için ayrı bir yetenek ve değer. Ancak, bizim altyapımız var, İbrahim Toraman, Kemal, İlhan gibi genç futbolcularımıza yenilerini eklemek zorundayız. Biz böyle ayakta kalabiliriz. Ligin ikinci devresinde bu genç yetenekleri sahaya süreceğiz. Umarım bu oyuncularımız kendilerine uygun bir kulüp bulurlar. 3 kulvarda olan mücadeleyi sürdüreceğiz.'' Atmaz, Ocak ayında başlayacak ara transfer çalışmalarının aralıksız sürdüğünü belirterek, ''Özellikle yurtdışından 2-3 tane oyuncu ile temas halindeyiz. Özellikle orta sahaya lider özelliklere sahip, kaliteli bir oyuncu alacağız. Ucuz olması durumunda bir yabancı daha alabiliriz'' dedi. 
     Bu arada, sakatlığı nedeniyle uzun süredir kadroya giremeyen ve gönderilmesi gündeme gelen Preko ile ilgili ne yapılacağı konusunda bir açıklama yapılmadı. 
     
</TEXT>
</DOC>
