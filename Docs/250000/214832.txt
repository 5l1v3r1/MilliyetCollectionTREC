<DOC>
<DOCNO> 214832 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/12/son/sontur23.html </URL>
<DATE> 2004/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Konya'da morgda bekletilen 2 ceset teşhis edildi 
</HEADLINE>
<TEXT>

     Konya'da çöken binanın enkazından çıkarılan ve hastane morgunda bekletilen 2 ceset teşhis edildi. 
     Kerkük Caddesi'nde Zümrüt Apartmanı'nın çökmesi sonucu ölenlerden 90'ının kimliğinin tespitinden sonra kalan 2 cesedin kimliğinin belirlenememesi nedeniyle karışıklık olduğu yolunda iddialar ortaya atıldı. 
     Savcılığın olayla ilgili soruşturma başlatmasından sonra yapılan incelemelerde cesetlerin karıştığı tespit edildi. Daha önce enkazdan çıkarılan Yasin Poçanoğlu'nun yanlış teşhis sonucu 5 Şubat'ta Özdemir ailesi tarafından alınıp defnedildiği öğrenildi. 
     Yetkililer, Mehmet Özdemir'in, Yasin Poçanoğlu'nu enkaz altında kalan oğlu Ömer Özdemir'e benzettiğini belirterek, ''Günlerdir morgda bekleyen cesedin ise Ömer Özdemir'e ait olduğu anlaşıldı. Morgda bekleyen ceset baba Mehmet Özdemir'e teslim edildi'' dedi. 
     Öte yandan cenazelerde ortaya çıkan karışıklık nedeniyle günlerdir Yasin Poçanoğlu'nun cesedini aradıklarını söyleyen amca Mehmet Poçanoğlu, ''Savcılığın yürüttüğü soruşturma kapsamında, daha önce çekilen ceset fotoğraflarından Yasin'in, Özdemir ailesi tarafından yanlışlıkla alındığını öğrendik. Bugün Parsana Camii'nde Yasin'in cenaze namazını kılacağız'' diye konuştu. 
     Morgda bekleyen diğer cesedin ise Nazlı Hilal Akpınar'a 8 ait olduğu, cesedi olaydan kısa süre önce yanında bulunan teyzesinin, giysisinden yola çıkarak teşhis ettiği bildirildi. 
     
</TEXT>
</DOC>
