<DOC>
<DOCNO> 245131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/03/son/sonyas14.html </URL>
<DATE> 2004/06/03/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Çikolata ve alkol kokulu sigara geliyor... 
</HEADLINE>
<TEXT>

     İngiltere'de yayımlanan The Independent gazetesi, ülkedeki tütün ve sigara üreticilerinin, sigara tüketimini artırmak için yeni yollar aradığını, bu çerçevede çikolata ve alkol kokulu sigara üretmeye çalıştığını yazdı. 
     Rothmans ve Lucky Strike adlı sigara markalarını da üreten British American Tobacco adlı İngiliz şirketinin, Kanada'da bu amaçla bilimsel deneyler başlattığını belirten gazete, bu deneylerin hayvanlar üzerinde yapıldığını iddia etti. 
     Çikolatanın yanı sıra şarap ve sherry gibi içkiler ve kakaolu sigara yapmayı deneyen şirket, ayrıca kiraz, vanilya, mısır ve akağaç şurupları kullanmayı da planlıyor. 
     Bu arada haberin ortaya çıkmasından ardından açıklama yapan sigara karşıtı Action Smoking and Health ASH adlı sivil toplum kuruluşu, yapılan hazırlığı protesto etti. 
     ASH direktörü Deborah Arnott, bu tür hazırlıkların daha ziyade gençleri sigara alışkanlığına çekmek için yapıldığını belirtirken, ''Tatlı maddelerin kokularının sigaraya eklenmesi dehşet verici. Bunun önlenebilmesi için mutlaka yeni yasal düzenlemeler yapılması gerektiğine inanıyoruz. Zira bu yolla çocuk ve gençlerin bu alışkanlığa çekilmesi planlanıyor. Sigara daha kolay içilebilir ve daha çekici hale getirilmeye çalışılıyor'' dedi. 
     İngiltere'nin eski Sağlık Bakanlarından Frank Dobson da hazırlığa karşı çıkarken, sigara üreticilerinin hala sigaranın kansere yol açtığını bile kabul etmek istemediklerini kaydetti. 
     Sigara üreticilerinin şimdi de çocukları hedefe koymaya çalıştığının anlaşıldığına işaret eden Dobson, hükümetten yeni önlemler alınmasını istedi. 
     
</TEXT>
</DOC>
