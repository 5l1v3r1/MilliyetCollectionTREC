<DOC>
<DOCNO> 221793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/12/son/soneko28.html </URL>
<DATE> 2004/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
MB Başkan Yardımcısı Binay, Yeni Lira'nın risklerini açıkladı 
</HEADLINE>
<TEXT>

     Merkez Bankası Başkan Yardımcısı ve Ekonomistler Platformu Danışma Kurulu üyesi Şükrü Binay, Yeni Türk Lirası'na YTL geçildikten sonra enflasyonla ilgili tahminlerinde başarısızlığa uğramaları durumunda, Türkiye'nin çok ciddi kredibilite kaybı ile karşı karşıya kalacağını bildirdi. 
     Binay, Ekonomistler Platformu'nun Bursa Sanayici ve İşadamları Derneği BUSİAD Toplantı Salonu'nda düzenlediği ''TL'den Sıfır Atılması'' konulu panelde yaptığı konuşmada, hükümetin mali politikalarda tutarlı olduğunu göstermesi ve bir takım teknik zorunluluklardan dolayı TL'den 6 sıfır atma kararı aldıklarını hatırlattı. 
     Hükümet ve Merkez Bankası'nın paradan sıfır atarak, dünya ve Türkiye kamuoyuna güven mesajı verdiğini ifade eden Binay, ''YTL'ye geçildikten sonra enflasyonla ilgili tahminlerimizde başarısızlığa uğrarsak, çok ciddi kredibilite kaybıyla karşı karşıya olacağımız kesin'' diye konuştu. 
     Binay, ödemelerde bugünkü değeri 5 bin lira olan yarım kuruşun altındaki değerlerin sıfıra, üstündekilerin 1 Kuruş'a tamamlanacağını kaydederek, şunları söyledi 
     ''Türkiye'de hisse değerleri 500 lira ve katları ile belirleniyor. Borsaya baktığımızda, lotu 5 kuruş etmeyen hisseler var. Nisan ayı başında Sanayi ve Ticaret Bakanlığı ile Sermaye Piyasası Kurulu SPK , hisse senetleri hakkında yeni bir düzenleme yapacak. Hiçbir şirket Benim lotum 5 kuruş etmez demeyeceği için, İMKB'de de benzer bir uygulama olacak diye düşünüyorum.'' İlk aşamada TL ve YTL'nin bir yıl süreyle tedavülde kalacağını, 3 yıl sonra ise YTL'den ''Yeni'' ibaresini kaldırmayı planladıklarını dile getiren Binay, banknot devir hızının yüksekliği ve para kullanımında özensizlik nedeniyle bunun ekstra bir maliyet getirmeyeceğine işaret etti. 
     Binay, YTL'ye geçişte iç talebin, önümüzdeki üç yıl içinde çok ciddi doğrudan yabancı sermaye girişi olmaması durumunda ve borç dinamikleri nedeniyle eski seviyesini yakalamakta zorlanacağını vurgulayarak, fiyat yapıcıların, faizlerin düştüğü bir ortamda vade rekabeti yerine fiyat rekabetine girmeleri gerektiğini ifade etti. 
     Avrupa'nın Euro'ya geçiş sürecinin 3 yıl sürdüğünü hatırlatan Binay, ''Millet olarak aceleci, hızlı davranan ve çabuk uyum sağlayan bir milletiz. Önümüzdeki 9 ayın operasyon açısından bir risk taşıdığını düşünmüyorum'' dedi. 
     
</TEXT>
</DOC>
