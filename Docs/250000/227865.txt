<DOC>
<DOCNO> 227865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/son/sondun22.html </URL>
<DATE> 2004/04/02/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Şaron Ellerim temiz 
</HEADLINE>
<TEXT>

     Hakkında rüşvet almaktan dava açılması istenen İsrail Başbakanı Ariel Şaron, ''Ellerim temiz, tamamen masumum'' dedi. 
     Şaron, Maariv gazetesine verdiği demeçte, ''Ellerim temiz. Tamamen masumum ve başsavcının kararını sükunetle bekliyorum'' ifadesini kullandı. 
     ''Zalim bir kampanyanın kurbanı olduğunu'' belirten İsrail Başbakanı, ''Neticede suçlanmayacağıma inanıyorum'' dedi. 
     Hükümetin 2 numaralı ismi Ehud Olmert, pazartesi günü, ''rüşvet suçlamasıyla lekelenmek istenen Şaron'un aklanacağından hiç şüphe duymadığını'' bildirmişti. 
     Şaron, 1999 yılında Dışişleri Bakanı olduğu dönemde Yunanistan'daki bir emlak projesini destekleme karşılığında, emlakçılık yapan ve Likud partisi içinde etkili bir kişi olan David Appel'den rüşvet almakla suçlanıyor. 
     İsrail Adalet Bakanlığı, Şaron'un rüşvet aldığı iddialarını soruşturan savcı Edna Arbel'in, Başsavcı Menahem Mazuz'a, Başbakan hakkında bir işadamından rüşvet almaktan dava açılmasını resmen önerdiğini bildirmişti. 
     
</TEXT>
</DOC>
