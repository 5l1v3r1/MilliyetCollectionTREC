<DOC>
<DOCNO> 248205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/15/son/sontur33.html </URL>
<DATE> 2004/06/15/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Saros Körfezi açıklarında 5.1 büyüklüğünde deprem... 
</HEADLINE>
<TEXT>

     Saros Körfezi açıklarında şiddetlice bir deprem meydana geldi. 
     A.A muhabirinin Boğaziçi Üniversitesi Kandilli Rasathanesi ve Deprem Araştırma Enstitüsü'nden aldığı bilgiye göre, saat 15.02'de Saros Körfezi açıklarında 5.1 büyüklüğünde bir deprem kaydedildi. 
     Deprem, Çanakkale ve Edirne'de de hissedildi. 
     Çanakkale Valisi Süleyman Kamçı, Gökçeada açıklarında meydana gelen depremin, Çanakkale merkezinde ve ilçelerinde hissedildiğini söyledi. Vali Kamçı, depremde can ve mal kaybı olmadığını belirtti. 
     
     BU BÖLGEDE SIK GÖRÜLÜYOR 

     Saros Körfezi açıklarında meydana gelen ve Edirne ile Çanakkale'de de hissedilen depreme benzer büyüklükte sarsıntıların, bu bölgede sık görüldüğü bildirildi. 
     Boğaziçi Üniversitesi Kandilli Rasathanesi ve Deprem Araştırma Enstitüsü Sismoloji Laboratuvarı Şefi Dr. Doğan Kalafat, A.A muhabirine yaptığı açıklamada, merkez üssü Saros Körfezi'nde Gökçeada'nın kuzeyi Semadirek Adası açıkları olan ve saat 15.02'de gerçekleşen 5.1 büyüklüğündeki depremin, ''bu bölgede sık rastlanan bir etkinlik olduğunu'' söyledi. 
     Dr. Kalafat, ''Bu büyüklükteki depremler, bu bölgede çok sık görülebiliyor. Sarsıntıya neden olan fay yapısı, bir kısım bilim adamlarınca Kuzey Anadolu Fay Hattı'nın devamı olarak niteleniyor. Ancak, bölge karışık bir fay yapısına sahip'' dedi. 
     

     
</TEXT>
</DOC>
