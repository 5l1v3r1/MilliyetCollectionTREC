<DOC>
<DOCNO> 230985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/son/sonsiy04.html </URL>
<DATE> 2004/04/13/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Derviş CHP yönetiminden ayrıldı 
</HEADLINE>
<TEXT>

     CHP İstanbul Milletvekili Kemal Derviş, Merkez Yönetim Kurulu MYK üyeliği ve Genel Başkan Yardımcılığından istifa etti. 
     Derviş, CHP'nin bu sabah başlayan basına kapalı grup toplantısında bir konuşma yaptı. Derviş, toplantı sürerken yaptığı yazılı açıklamada, genel başkan yardımcılığı ve MYK'dan istifa ettiğini açıkladı. 
     Derviş, ''CHP Bilim Yönetim Kültür Platformu'ndaki koordinatörlük görevinden de ayrıldığını açıkladı. Derviş, ''Bu kararı yerel seçimlerden sonra bu görevleri sürdürmemin bir yarar sağlamayacağı kansına vararak aldım'' dedi. 
     Kemal Derviş, istifasıyla ilgili olarak basına yaptığı yazılı açıklamasında şunları kaydetti 
     ''Önümüzdeki genel seçimlerin yapılması öngörülen tarihe kadar 3.5 yılı aşkın bir süre bulunmaktadır. Bu dönem içinde CHP ve Türk sosyal demokrasisinin, özellikle üyelik ve örgüt yapısı, yurttaşlarla iletişim, aydınlarla ve sivil toplum kuruluşlarıyla ilişkiler, düşünsel temellerin netleştirilmesi, zenginleştirilmesi ve 21. yüzyılda değişen ekonomik ve sosyal sorunlara yaklaşım, kadınların siyasal etkinliği, gençlik ve Avrupa'daki kardeş partilerle dayanışma gibi konularda kendini yenilemesi gerektiğine inanıyorum. Bu sürenin iyi değerlendirilmesi, 2007'de yapılması öngörülen seçimlerde güçlü bir şekilde değişen koşullara uygun somut politika ve projelerle ve geniş bir kitle desteğiyle girmeye olanak sağlayacaktır. 
     Bu doğrultudaki çalışmalara öncelikle, düşünce ve kavramların katılımcı bir biçimde üretilmesi alanında yoğun bir şekilde katılmayı öngörüyorum. Türkiyede demokratik sol, hem dünyadaki fikir akımlarından yararlanmalı hem de evrensel sosyal demokrasinin gelişmesine katkıda bulunmalıdır. Bunu CHP'li bir sosyal demokrat milletvekili ve bu konularda Türkiye'de ve dünyada çalışmış biri olarak Türkiye'nin önümüzdeki yıllarda hızla dönüşüp modernleşebilmesi, daha güçlü, daha çağdaş, insanlarına daha mutlu bir yaşam sağlayabilen bir ülke olması için gerekli görüyorum. CHP için doğru yaklaşımın siyasal alanda sosyal demokrat dünya görüşünü çok iyi anlatıp, parti olarak etkili bir muhalefet yapmak, ulusal hedef niteliğindeki konularda da gereğinde temel ilkeler uyarınca partizan bir anlayıştan uzak bir biçimde ulusal çabaları desteklemek olduğu düşüncesindeyim.'' Derviş, istifasının herhangi bir kişisel amaçla ilişkisi olmadığını da ifade ettiği açıklamasında, bugüne kadar kendisine bu görevde çalışma fırsatı veren parti üyelerine, yöneticilere ve CHP Genel Başkanı Deniz Baykal'a teşekkür etti. 
     İstanbul Milletvekili Zeynep Damla Gürel de basına kapalı toplantı sürerken, Derviş'in konuşmasının ardından salondan çıkarak MYK üyeliğinden istifa ettiğini açıkladı. Gürel, MYK görevinde arzu ettiği sevgi ve bilgi paylaşımını bulamadığını ve bu nedenle milletvekili görevine döndüğünü, partinin başarısı için çalışmalarına bundan sonra da tüm gücüyle devam edeceğini bildirdi. 
     Gürel, Kemal Derviş'in önerdiği belirtilen diğer İstanbul Milletvekili Bihlul Tamayligil'in de MYK üyeliğinden istifa edip etmeyeceğine ilişkin soruya karşılık,''Bu benim kararım, herkes kararını kendi verecek'' yanıtını verdi. Gürel, Derviş ile birlikte siyasete girdiğini, bundan da büyük onur ve gurur duyduğunu söyledi. 
     Öte yandan, Derviş'in grup toplantısında yaptığı konuşmada, istifa kararından önce Genel Sekreter Önder Sav, Genel Başkan Yardımcısı Eşref Erdem ve Genel Başkan Deniz Baykal ile görüştüğünü ifade ettiğini ve bundan sonra milletvekillerinin arasına dönerek partinin başarısı için birlikte çalışma kararını aldığını söylediği öğrenildi. 
     CHP'nin basına kapalı toplantısı sürüyor. 
     
     GENEL BAŞKANLIĞA ADAY DEĞİLİM 

     CHP MYK üyeliği ve Genel Başkan Yardımcılığından istifa eden İstanbul Milletvekili Kemal Derviş, genel başkanlığa aday olmayacağını bildirdi. 
     Kemal Derviş, CHP TBMM Grup Toplantısı'nın öğleden önce gerçekleştirilen basına kapalı bölümünden çıkarken gazetecilerin sorularını yanıtladı. 
     Derviş, Türkiye'de tüm sosyal demokratların CHP çatısı altında toplanmasının gereğine inandığını ve parti içinde bu yönde çalışmalarını sürdüreceğini ifade etti. Derviş, ''Genel Başkanlığa aday olacak mısınız '' sorusuna karşılık da ''Yok öyle bir şey. Kaç kez söyledim. Niye kimseyi inandıramıyorum '' yanıtını verdi. 
     Bu arada grup toplantısında Derviş'in ardından söz alan Gaziantep Milletvekili Abdülkadir Ateş, Derviş'in sosyal demokrat yaklaşımlara ilişkin düşüncelerine katılmadığını ifade ettiği ve gerekiyorsa bu kavramların yeniden tartışmaya açılması gerektiğini dile getirdiği öğrenildi. 
     
</TEXT>
</DOC>
