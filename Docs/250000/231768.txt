<DOC>
<DOCNO> 231768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/son/sontur06.html </URL>
<DATE> 2004/04/15/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
TROY filmiyle gelen fırsat... Türkiye'nin tanıtımı yapılacak 
</HEADLINE>
<TEXT>

     Dünyanın ünlü sinema devlerinden Warner Bros'un mitolojide geçen Truva savaşlarından esinlenerek çektiği ''Troy'' filmi, Türkiye'nin tanıtımı da için de fırsat olacak. 
     Kültür ve Turizm Bakanlığı, filmin tanıtım kampanyalarında ''Truva Savaşları''nın geçtiği Türkiye'nin de tanıtılması için Warner Bros'la işbirliği yapacak. 
     Mitolojideki ''Troyalı Helen''in öyküsünden yola çıkılan ve ünlü aktör Brad Pitt'in mitolojide ölümsüzlüğe ulaşan Yunan tanrısı Achilles'i canlandırdığı ''Troy'', 10 Mayıs'ta ABD'de gösterime girecek. 
     Kültür ve Turizm Bakanlığı'nın Warner Bros'la birlikte yürüteceği ortak tanıtım kampanyası kapsamında, mayıs ayında Conde Nast, Travel and Leisure gibi ABD'nin dev tirajlı dergilerinde Truva ile ilgili bilgi ve fotoğrafların yer alacağı 4 sayfalık Türkiye ekleri yayınlanacak. 
     Ayrıca, Kültür ve Turizm Bakanlığı'nın 19 Nisan'da ABD'de başlatacağı açık hava afiş kampanyasında, telefon kioskları ve şehir otobüslerinin üzerinde Truva atının resimlerine yer verilecek. 
     Öte yandan, Kültür ve Turizm Bakanlığı New York Ataşeliği kanalıyla Warner Bros şirketi yetkilileri ile yapılan görüşmeler sonucunda, 30 Nisan'da New York Times ve Chicago Tribune gazetelerine tam sayfa, Washington Post Gazetesi'nin Express gazetesine 4 kez yarım sayfa, 12 Mayıs'ta Times Out dergisine tam sayfa ilan verilerek ortak bir kampanya gerçekleştirilmesi kararlaştırıldı. 
     Kampanya kapsamında yapılacak çekilişlerde kazanacak 10 talihliye, Kültür ve Turizm Bakanlığı'nca Truva bölgesini de içine alan Türkiye tatilleri ödül olarak verilecek. 
     Reklamların 270 bin dolar tutarındaki maliyeti, Warner Bros tarafından karşılanacak. 
     Warner Bros ile yapılan anlaşmaya göre, ''Garnett Gazeteleri Grubu''ndaki çeşitli eyaletlerde yayınlanan 40 gazetede, 2-20 Mayıs tarihleri arasında her birinde 4 kez olmak üzere Türkiye tatili ödülü reklamlarla duyurulacak. Söz konusu 40 gazetedeki reklamların yaklaşık 400 bin dolar değerindeki maliyetini, Warner Bros karşılayacak. 
     Bu reklamlarda ayrıca okurlar tatil ödülü için ''win with Hollywood'' web sitesine yönlendirilecek ve her hafta 1 kez büyük ödül çekilişi yapılarak 2 çifte tam pansiyon Türkiye tatili verilecek. 
     
     BRAD PİTT, TANRI ACHİLLES'İ CANLANDIRIYOR 

     Sinema seyircisinin heyecanla beklediği ''Troy'' filminde, ünlü aktör Brad Pitt, küçüklüğünde annesi tarafından ayağından tutularak ölümsüzlük kuyusuna batırılıp ölümsüzlüğe ulaşan, fakat ayağı açıkta kaldığından, zayıf noktası olan topuğundan vurularak öldürülen Achilles'i canlandıracak. 
     Wolfgang Peterson'ın yöneteceği ve ''Truva Savaşları''nı anlatan filmde, Brad Pitt ile birlikte Orlando Bloom, Eric Bana ve Sean Bean de rol alıyor. 

     
</TEXT>
</DOC>
