<DOC>
<DOCNO> 203522 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/21/son/soneko03.html </URL>
<DATE> 2003/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Bisküviye Irak dopingi... 
</HEADLINE>
<TEXT>

     Irak'a bisküvi-gofret ihracatı bu yıl yüzde 301 artış gösterdi. 
     Orta Anadolu İhracatçı Birlikleri'nin OAİB hazırladığı ''Bisküvi Değerlendirme Raporu''nda, 1996 yılında 162 bin tonluk bisküvi ihracatı ve 220 milyon doları aşkın ihracat geliri ile sektörün altın çağını yaşadığı vurgulandı. 
     Yaşanan global ekonomik kriz ortamında 1999 yılında ihracatın miktar olarak 70 bin tona, değer olarak ise 75 milyon 685 bin dolar seviyesine indiği anımsatılan raporda, 1996 yılında Rusya Federasyonu ve BDT ülkelerine gerçekleştirilen yaklaşık 140 milyon dolarlık bisküvi ihracatının da 2002 yılında 7 milyon dolara kadar gerilediğine dikkat çekildi. 
     Yurtdışı talebin düşmesi sonucunda üretim ve ihracatı gerileyen bisküvi sektörünün yeni pazarlara yöneldiği belirtilen raporda, Senegal'in yanı sıra, Bulgaristan ve diğer Balkan ülkelerinin yeni pazar olarak ön plana çıktığı kaydedildi. 
     Rapora göre, bunlara ilave olarak Irak, 2003 yılının 11 aylık döneminde 19 milyon doları aşkın ithalatı ile Türk bisküvi ihracatçısının gözdesi oldu. Bu rakam geçen yıla oranla yüzde 301'lik bir artışı ifade ediyor. 
     İhracatçı birlikleri kayıt rakamlarına göre, Türk bisküvi sanayi aynı dönemde Suudi Arabistan'a 13.7 milyon dolar, Bulgaristan'a 11.8 milyon dolarlık ihracat gerçekleştirdi. 1996 yılında sadece 248 bin dolarlık ihracat yapılabilen Senegal'e yılın 11 aylık döneminde gerçekleştirilen ihracat 3.7 milyon dolara yükseldi. 
     İhracatı tekrar ivme kazanan bisküvi sektörünün 2003 yılının Ocak-Kasım döneminde gerçekleştirdiği ihracat, toplam 162 milyon 370 bin 724 dolara ulaştı. Bisküvi-gofret ihracatında bir yılda kaydedilen artış yüzde 49.9 olarak hesaplandı. 
     
</TEXT>
</DOC>
