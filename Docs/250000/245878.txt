<DOC>
<DOCNO> 245878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/07/spor/axspo03.html </URL>
<DATE> 2004/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakan Şükür alarmı 
</HEADLINE>
<TEXT>


Galatasaray, yeni sözleşme için golcü futbolcunun, Türkiye'ye dönmesini bekliyor. Kulüpten 850 bin dolar alacağı olan Hakan Şükür'ün maç başına anlaşmayı kabul etmeme olasılığı sıkıntı yaratıyor 

ERHAN TELLİ 


Beşiktaş dedikodusu 
DIŞ transferde beklenen hamleyi yapamayan Galatasaray'da gündem Hakan Şükür oldu. Yönetim, yeni sözleşme için golcü futbolcunun, Türkiye'ye dönmesini bekliyor. Ancak görüşmeler öncesinde yönetimi tedirgin eden bazı noktaların olduğu öğrenildi. Hakan'ın geçen sezondan kalan 850 bin dolarlık alacağının yanı sıra maç başına teklifi kabul etmeme ihtimali keyifleri kaçırdı. Ayrıca Beşiktaş'ın devreye girdiği söylentileri de yönetimde paniğe neden oldu. 

'Sorun çıkmayacak' 
GALATASARAY İkinci Başkanı ve Futbol Şube Sorumlusu Ergun Gürsoy, Hakan Şükür konusunda herhangi bir sorun yaşamayacaklarını iddia etti. Gürsoy, Hakan ile anlaşamamalarının söz konusu olamayacağını dile getirerek, "Bunu rüyamda görsem bile inanmam. Hakan Şükür bizim evladımız" diye konuştu. Ergun Gürsoy, dış transfer çalışmalarının yoğun bir şekilde sürdüğünü, takıma gereken takviyeleri mutlaka yapacaklarını da ifade etti. 

Lisede buluşma 

GALATASARAY Lisesi'nin pilav günü dün yapıldı. Her yıl düzenlenen geleneksel güne Başkan Özhan Canaydın'ın yanı sıra yönetici Ergun Gürsoy, Yüksek Öğrenim Kurumu YÖK Başkanı Erdoğan Teziç ve camianın önemli isimlerinden İnan Kıraç da katıldı. 50. yıl mezunlarına verilen plaketin ardından hep birlikte geleneksel pilav yendi. 

İlk hediye araba 

GALATASARAY Başkanı Özhan Canaydın'ın, kulübün 100. yıl kampanyasında aldığı ilk hediye Skoda marka bir otomobil oldu. Yüce Auto'nun sahibi Orhan Yüce, pilav gününde Skoda Superb marka aracın anahtarlarını Canaydın'a teslim etti. Bu arada Özhan Canaydın, Orhan Karaveli hakkında yazılan kitap için 20 milyon lira öderken, "Kulüpte her zaman para var" diye espri yaptı. 

Seyrantepe için gezi 

GALATASARAY Başkanı Özhan Canaydın, Maliye Bakanı Kemal Unakıtan ile birlikte dün yeni stadı yapmayı planladıkları Seyrantepe arazisini gezdi. Unakıtan'ın, Canaydın'a arazi üzerindeki sorunları en geç bir hafta içinde çözme sözü verdiği öğrenildi. Büyükşehir Belediyesi ile ilgili prosedürlerin de yerine getirilmesiyle birlikte proje için düğmeye basılacağı bildirildi. 

Van Buyten'e engel çıktı 

BÜNYAMİN OSMAN 

SARI - Kırmızılı yönetimin transfer listesinde yer alan Belçikalı Van Buyten'e İngiltere'nin dev ekiplerinden Manchester United'ın da talip olduğu iddia edildi. Bonservisi Marsilya'da olan ve geçtiğimiz sezon kiralık olarak Manchester City'de forma giyen yıldız futbolcunun, Ferguson'dan teklif alması durumunda Türkiye'ye gelmesinin zor olduğu bildirildi. 

Yönetimin sıkıntısı 

CÜNEYT KARAKAYA 

Futbolcular bekliyor 
GALATASARAY Yönetimi, göreve geldiği günden bu yana belki de en sıkıntılı günlerini yaşıyor. Bir yandan transfer için kaynak peşinde koşan Sarı - Kırmızılılar, bir diğer yandan da borçlarını ödemek için formül arıyor. Haziran ayı itibarıyla futbolcuların alacaklarının 7 milyon 473 bin dolara ulaştığı öğrenildi. 

Bonservisler hariç 
BU miktara daha önce kadroya dahil edilen futbolcuların kulüplerine ödenmesi gereken bonservis paralarının dahil olmadığı iddia edildi. Gönderilmesi düşünülen oyuncuların tazminatlarıyla birlikte 7 milyon 473 bin dolarlık borcun, 10 milyon doların üstüne çıkacağı bildirildi. 


</TEXT>
</DOC>
