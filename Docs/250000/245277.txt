<DOC>
<DOCNO> 245277 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/04/son/soneko17.html </URL>
<DATE> 2004/06/04/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Tüzmen Gemideki bütün konteynırlar açılıyor 
</HEADLINE>
<TEXT>

     Devlet Bakanı Kürşad Tüzmen, Ambarlı'da Ukrayna'dan gönderilen bir konteynırda ele geçirilen mallar konusunda tespit işlemlerinin devam ettiğini ve bildirim yapılmadığı için 2 konteynırdaki bütün paketlerin açılacağını söyledi. 
     Dış Ticaret Müsteşarlığı tarafından düzenlenen 81 ilden ihracat eğitim programının sonuncusunun gerçekleştirildiği Ankara'daki toplantının açılışına katılan Tüzmen, çıkışta basın mensuplarının sorularını yanıtladı. 
     İstanbul Ambarlı'da ele geçirilen mallarla ilgili soru üzerine Bakan Tüzmen, kaptanın verdiği bilgide konşimento ve manifestoda gümrükçülerin tespit ettiği mallarla ilgili herhangi bir bilgi bulunmadığını, konteynırdaki malların yedek parça olarak beyan edildiğini kaydetti. 
     Kayıtlara göre bir sahtekarlık sözkonusu olduğunu, konteynırın içindeki numara ile dışındaki seri numaralarının birbirini tutmadığını kaydeden Tüzmen, şöyle devam etti 
     ''Uluslararası kurallara göre, konteynırların içindeki malların tam bildiriminin yapılması gerekir. Transitte olsa boğazlarımızdan geçiyor. Önlem almamız gerekiyor. Bildirim yapılmadığı için diğer paketlerde açılacak. Sayımlar, tespitler yapıldıktan sonra bir rapor oluşturulacak. Hazırlanacak rapora göre, işlemler yapılacak. Bütün devlet kurumları şu anda konularıyla ilgili çalışmalarını sürdürüyor.'' Bir basın mensubunun ''Alıcı bir firma mı, yoksa Mısır hükümeti mi '' yönündeki sorusuna, soruşturma devam ettiği gerekçesiyle yanıt vermeyen Tüzmen, ''olay ihbar sonucu mu ortaya çıkarıldı '' yönündeki soruya ise şöyle yanıt verdi 
     ''Şüphe üzerine gümrük muhafazada görevli arkadaşların, örnekleme yöntemiyle yaptığı denetim sonucunda ortaya çıktı. Kendi içimizde denetim ve sorgu sistemimizi değiştirdik. Farklı bakış açısı getirdik. Sonucunda bu çıktı.'' 
     
     ÖZELLEŞTİRME KONUSU 
     Tüzmen, bir gazetecinin özelleştirme konusunda yargı ve Çankaya Köşkü'nün uygulamalarının hükümetin hızını yavaşlattığı yönündeki sorusu üzerine, özelleştirme için bütün kamuoyunun, özel sektörün bu konu üzerinde anlaşması gerektiğini söyledi. 
     ''Bu bir mantalite, kafa yapısı'' diyen Tüzmen, şöyle konuştu 
     ''Bütün kamu, özel sektör kuruluşlarının en iyi şekilde özelleştirmeyi anlaması lazım. Karar vereceksiniz ve özelleştirmeyi yapacaksınız, sonra da arkanıza bakmadan gideceksiniz. 1984 yılında Türkiye, Polonya ve Macaristan'a özelleştirme dersi veriyordu. Onlar tamamladı, biz hala özelleştirmenin ö'sündeyiz. Özelleştirme için yola çıkmanız yetmiyor. Ülkenin bütününün, medyanın tamamı artık özelleştirme yapmak istiyoruz demesi lazım. Aksi takdirde bu tarz pürüzler çıkabilir. Siz bir değişiklik yapıyorsanız ülke bu mantaliteye sahip değilse, yolda her türlü aksaklıklar çıkabilir.'' Dünyada bir yabancı sermaye bulutu dolaştığını, yılda 2 milyar dolarlık yabancı sermayenin 40 bin kişilik sürekli istihdam sağladığını anlatan Tüzmen, Türkiye'nin yılda 2-3 milyar dolarlık yabancı sermaye girişi sağlaması halinde sıkıntılarını büyük ölçüde giderebileceğini belirtti. 
     Polonya, Macaristan ve Doğu Avrupa ülkelerinde de kamu ve özel sektör kuruluşlarının aynı kafa yapısına sahip olmadıkları için özelleştirme konusunda ilk başta çok fazla bocaladıklarını anlatan Tüzmen, şunları söyledi 
     ''Ondan sonra doğru olduğuna karar verdiler ve arkaya bakmadan koşmaya devam ettiler. Biz de bu süreçten geçiyoruz, bizde öğreneceğiz. Biz de öğrenme süreci biraz yavaş işliyor ama herkes öğrenecek.'' 
     
</TEXT>
</DOC>
