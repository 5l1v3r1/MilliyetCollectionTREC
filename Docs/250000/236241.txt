<DOC>
<DOCNO> 236241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/30/son/sonspo07.html </URL>
<DATE> 2004/04/30/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Van Hooijdonk ile Nobre'nin gol orucu... 
</HEADLINE>
<TEXT>

     Birinci Süper Futbol Ligi'nde şampiyonluk mücadelesi veren lider Fenerbahçe'nin yabancı forvetleri golü özledi. 
     Sarı-lacivertlilerin Hollandalı yıldızı Pierre van Hooijdonk 3, Brezilyalı Marcio Nobre ise 4 maçtır gole hasret kaldı. 
     Ligde attığı 20 golle takımın en golcü futbolcusu olan ve ''Gol Krallığı''nda da Konyasporlu Zafer Biryol'un ardından 2. sırada bulunan Van Hooijdonk, 28. haftada Akçaabat Sebatspor'a attığı golden sonra Çaykur Rizespor, Samsunspor ve Beşiktaş maçlarında gol atmayı başaramadı. 
     Fenerbahçeli taraftarlar, hafta içinde ülkesinin milli takımında 1 gol atan Hollandalı yıldızlarından Ankaragücü maçında da gol bekliyor. 
     
     NOBRE DE SUSTU 

     Fenerbahçe'nin devre arasında transfer ettiği ve ikinci yarıda en fazla gol atan oyuncusu olan Brezilyalı Marcio Nobre de son 4 haftada golü unuttu. 
     Ligde 15 maçta 12 gol kaydeden Nobre, 27. haftada Adana deplasmanında 2 golle takımına 3 puan kazandırdıktan sonra Akçaabat Sebatspor, Çaykur Rizespor, Samsunspor ve Beşiktaş maçlarında gol atamadı. 
     Fenerbahçe'nin ikinci yarıda kendi sahasında yaptığı maçlarda boş geçmeyen ve Çaykur Rizespor erteleme maçı , Diyarbakırspor, Konyaspor'a 2'şer, Trabzonspor, Galatasaray ve Bursaspor'a da 1'er gol atan Brezilyalı futbolcu, Kadıköy'de yapılan son 2 maçta Akçaabat Sebatspor ve Samsunspor gol kaydedemedi. 
     Fenerbahçe'nin yaptığı son 4 maçta 4 gol atan Serhat'ın, cezalı olduğu için Ankaragücü maçında oynayamayacak olması nedeniyle yarınki maçta taraftarlar Nobre ve Van Hooijdonk'dan goller bekliyor. 
     
</TEXT>
</DOC>
