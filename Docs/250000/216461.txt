<DOC>
<DOCNO> 216461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/20/son/sondun20.html </URL>
<DATE> 2004/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Rum basını "Denktaş'ın talepleri Annan Planı'nın dışında" 
</HEADLINE>
<TEXT>

     Yunan basını, KKTC Cumhurbaşkanı Rauf Denktaş'ın Kıbrıs müzakerelerinin ilk gününde masaya Annan planının çerçevesi dışında taleplerle geldiğini öne sürdü. 
     Cumhurbaşkanı Denktaş'ın ''beklendiği gibi'' uzlaşmaz bir tavır izlediğini öne süren gazeteler, Rum Yönetimi lideri Tasos Papadopulos'un ise henüz kartlarını açmadığını, ancak tarafların Annan planına yaklaşımlarının çok farklı olduğunun görüldüğünü yazdılar. 
     Müzakerelere ilişkin ihtiyatlı iyimserlik ifadelerine rağmen ciddi sorunlarla karşı karşıya olunduğunu belirten Yunan basını, Denktaş'ın dün ''Kıbrıslı Türklere 1963'ten bu yana gördükleri zararlar için tazminat ödenmesini, iki bölge arasındaki sınırın düz bir çizgi halinde olmasını ve serbest dolaşımın 6 yıl dondurulmasını istediğini'' ve tüm bunların Annan planının çerçevesinin dışında olduğunu savundu. 
     Görüşmelerin ilk gününün KKTC Başbakanı Mehmet Ali Talat'ın evini hedef alan bombalı saldırının gölgesinde kaldığını da kaydeden gazeteler, bu saldırının henüz hiç kimse tarafından üstlenilmemesine rağmen ''milliyetçilerin işi'' olduğunun sanıldığını belirttiler. 
     Bu arada Cumhurbaşkanı Denktaş'ın BM Özel Temsilcisi Alvaro De Soto'nun müzakereler süresince basına bilgi verilmemesi talebini reddettiğini yazan Yunan basını, ''asıl önemli olanın Ankara'nın tavrı olduğunu ama Ankara'nın dahi Denktaş'ın, teorik açıdan BM'nin belirlediği takvime uymak zorunda olmakla birlikte, niyetlerinden endişe duyduğunu'' öne sürdü. 
     
</TEXT>
</DOC>
