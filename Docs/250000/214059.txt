<DOC>
<DOCNO> 214059 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/09/son/soneko17.html </URL>
<DATE> 2004/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Bremer Terör, hem Türkiye hem de ABD'nin ortak sorunu oldu 
</HEADLINE>
<TEXT>

     ABD'nin Irak'taki sivil yöneticisi Paul Bremer, terörün hem Türkiye hem de ABD'nin ortak sorunu olduğunu belirterek, bu ülkelerin teröre karşı cephe ülkeler olduklarını bildirdi. 
     Savaştan sonra Türkiye'den Irak'a gerçekleştirilen ilk uçuşla Bağdat'a giden Türkiye Odalar ve Borsalar Birliği Başkanı Rifat Hisarcıklıoğlu başkanlığındaki heyet, Paul Bremer ile görüştü. 
     Basına kapalı olarak yaklaşık 35 dakika süren görüşmede Bremer'in yardımcısı Büyükelçi Richard Jones de yer aldı. Görüşmenin ardından gazetecilerin sorularını yanıtlayan Bremer, Irak'ta güvenlik meselesi konusunda oldukça ileriye doğru gelişmeler bulunduğunu ama tamamen bu konunun çözüldüğünün de söylenemeyeceğini belirtti. 
     Güvenliğin bugünden yarına olabilecek ya da düzeltilebilecek bir mesele olmadığını bildiren Bremer, şunları söyledi 
     ''Ülke içinde epeyce başarılı olundu. Ülke dışından El Kaide, Ensari İslam'dan kaynaklanan bazı sorunlar hala yaşanıyor. Terör aslında hem Türkiye'nin hem Amerika'nın ortak bir sorunu oldu ve bu ülkeler teröre karşı cephe ülkelerdir. Buna artık Irak'ta katıldı.'' Bölge ülkelerinden Bütün bunlara rağmen burada iş yapmaya ilgi bulunduğunu bildiren Bremer, ''Türk firmaları da burada gelip iş yapma konusunda kendi kararlarını verecekler'' diye konuştu. 
     Bremer, önümüzdeki 12-18 ay içinde Irak'ta güvenliğin çok daha iyi bir noktaya geleceğini tahmin ettiklerini söyledi. 
     Bu arada Hisarcıklıoğlu görüşme sonrasında Paul Bremer'e gümüş bir ibrik hediye etti. 
     
     ÖZEL SEKTÖR TEMSİLCİSİ FOLEY 
     Öte yandan TOBB heyeti, Paul Bremer ile yapılan görüşme öncesinde Özel Sektör Temsilcisi Thomas Foley ile biraraya geldi. 
     Edinilen bilgiye göre, Foley görüşmede Irak'ta ekonominin buharlı tren gibi işlemeye başladığını söyledi ve Türk heyetine, ''zamanlamanız doğru. Türkiye yatırım ve ticaret konusunda Irak için çok iyi bir partner'' diye hitap etti. 
     Foley'in görüşmede, Irak'a sağlanan fonlarla bu ülkenin petrol dışı ticaret hacminin yüzde 35-40 oranında artacağını, bu nedenle talebin yükseleceğini ve doğal olarak komşu ülke Türkiye'ye bu durumun yarayacağını anlattığı öğrenildi. 
     Foley'in ihaleler konusunda rekabete açık bir süreç olduğunu, Türk firmalarının rekabet edebildikleri sürece ihale alabileceklerini belirttiği de ifade edildi. 
     Görüşmede Türkiye'nin Bağdat Büyükelçisi Osman Paksüt'ün de bir brifing sunduğu belirtildi. Büyükelçi'nin ''Irak'la 387 km sınırımız var. Irak'ta istikrar bizim için çok önemli'' dediği öğrenildi. Foley'in ise Ovaköy sınır kapısı konusunda söz veremeyeceğini bildirdiği ama konunun gündemlerinde olduğunu söylediği kaydedildi. 
     Heyet, Planlama Bakanlığı Genel Yöneticisi Sami Mati el Yaas ile de bir görüşme yaparken, TOBB sektör kurulu temsilcileri Kerkük'ten gelen Albay Col Mayfield ile biraraya geldiler. 
     
</TEXT>
</DOC>
