<DOC>
<DOCNO> 230716 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/12/son/sontur16.html </URL>
<DATE> 2004/04/12/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Binlerce vatandaş Fatih Camii'nin avlusunu doldurdu... 
</HEADLINE>
<TEXT>

     Binlerce vatandaş Fatih Camii'nin avlusunu doldurdu... 
     Hacı Ömer Sabancı Holding Başkanı Sakıp Sabancı'nın cenazesi, askeri kortej eşliğinde Fatih Camii'ne getirildi. 
     Sabancı Center'daki devlet töreninin ardından askeri kortej eşliğinde alınan cenaze, caminin Mıhcılar kapısı girişinde cenaze aracından indirilerek askerlerin omzunda avluya taşındı. 
     Musalla taşına konan Türk bayrağına sarılı naaşın üzerinde kırmızı ve beyaz karanfiller bulunuyor. 
     Sabancı'nın cenazesinin her iki tarafında birer asker nöbet tutuyor. Birer asker de Sabancı'nın fotoğrafı ve ünlü işadamının onurlandırıldığı Devlet Üstün Hizmet Madalyası beraatını taşıyor. 
     Cenazeyle birlikte gelen Sabancı'nın eşi Türkan Sabancı, kızları ve ailenin diğer fertleri, cami avlusunda kendileri için ayrılan üstü kapalı bölüme alındılar. 
     
     BİNLERCE VATANDAŞ AVLUYU DOLDURDU 

     Sakıp Sabancı için binlerce vatandaş Fatih Camii avlusunu doldurdu. 
     Sabah saatlerinden itibaren 8 kapılı caminin 7 kapısından girişine izin verilen vatandaşlar, polis kontrolü ve üst aramasından geçirildikten sonra cami avlusuna alındı. 
     Binlerce vatandaşın yanı sıra Pendik, Kaynarca, Şevket Sancı Lisesi, Kandilli Kız Lisesi, Üsküdar Hacı Sabancı Lisesi, Sabancı Olgunlaşma Enstitüsü'nün de aralarında bulunduğu çok sayıda liseden öğrencilerin üniformalarıyla katıldığı törende, öğrenciler ''Sizi unutmayacağız, ruhun şad olsun. Her zaman kalbimizdesin'' yazılı pankartlar, vatandaşlar da, Sakıp Sabancı'nın küçük boy fotoğrafını taşıdılar. 
     Cenaze töreni için cami avlusunun Mıhcılar girişi tarafında aile, üst protokol, askeri protokol ve protokol olmak üzere 4 bölüm oluşturuldu. Avluda Sabancı ailesinin oturması için sandalyeli kapalı bir platform yapılırken, töreni izleyen çok sayıda basın mensubuna da 4 katlı platform ayrıldı. 
     Cenaze töreni için Fatih Camii'nin bulunduğu Fevzipaşa Caddesi trafiğe kapatılırken, cadde boyunca polis önlem aldı. 
     Tören nedeniyle aile ve protokolün bulunduğu bölümün etrafında güvenlik kordonu oluşturuldu. İstanbul Emniyet Müdürlüğü'ne bağlı polis ekiplerinin yanı sıra özel güvenlik elemanları da tedbir aldı. 
     Cenaze töreni için bin kadar polisin görevlendirildiği öğrenildi. 

     
</TEXT>
</DOC>
