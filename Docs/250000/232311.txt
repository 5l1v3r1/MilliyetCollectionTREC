<DOC>
<DOCNO> 232311 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/17/son/soneko23.html </URL>
<DATE> 2004/04/17/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
MÜSİAD'da Genel Başkan Adayı Ömer Bolat'ın listesi onaylandı... 
</HEADLINE>
<TEXT>

     Müstakil Sanayici ve İşadamları Derneği MÜSİAD 13. Olağan Genel Kurul toplantısında, Genel Başkan Adayı Ömer Bolat'ın listesi oybirliğiyle onaylandı. Ali Bayramoğlu'nun Genel Başkanlık görevini bıraktığı Genel Kurul'da bugüne kadar Genel Başkan Yardımcılığı görevini sürdüren Bolat'ın, 20 asil ve 10 yedek üyeden oluşan Yönetim Kurulu listesi kabul edildi. 
     Genel Kurulda onaylanan Yönetim Kurulu asil üyeleri Ömer Bolat'ın yanı sıra Hasan Büyükdere, İsrafil Kuralay, Yusuf Cevahir, Mehmet Nuri Görenoğlu, Zekeriya Erdim, Sait Kılıç, İlhan Soylu, Hayati Bayrak, Nureddin Nebati, Nurettin Gazi Mısırlı, Mahmet Dede, Musa Sucu, Aygün Karakaş, Ömer Serdar Yeşil ile yeni üyeler Ömer Cihad Vardan, Ahmet Gür, Ali Rıza Arslan, Ali Gür ve Mehmet Akif Özyurt'dan oluşuyor. Yedek üye listesinde ise Hikmet Köse, Ahmet Albayrak, Necati Şahin, Kamil Darbaz, Ali Can Cebeci, Turan Koçyiğit, Kenan Atalay, Rıfat Bayındır, Mehmet Kar ile Hüseyin Pehlivan bulunuyor. Ali Bayramoğlu, Osman Develioğlu, Erhan Erken, Halim Özdemir ile Musa Kazım Koca ise yeni Yönetim Kurulu'nda yer almadı. 
     
     ÖMER BOLAT 
     MÜSİAD'da 3. dönem yeni yönetime başkanlık edecek Ömer Bolat, Marmara Üniversitesi İktisadi ve İdari Bilimler Fakültesi İşletme Bölümü'nden mezun olduktan sonra, Hollanda-Amsterdam Üniversitesi Avrupa Enstitüsü'nü bitirdi. İktisadi Kalkınma Vakfı'nda 1981-1993 yılları arasında uzman olarak çalışan Bolat, MÜSİAD'da 1993 yılında Genel Sekreter olarak çalışmaya başladı. MÜSİAD Yönetim Kurulu'ndaki 11 yıllık görev süresi içinde 7 yıl genel sekreter, 4 yıldır da dış ekonomik ilişkiler, fuar ve ekonomik meselelerden sorumlu Genel Başkan Yardımcısı olarak görev yaptı. 
     Bolat halen, 2000 yılında katıldığı Albayrak Şirketler Grubu'nda Genel Koordinatör ve Yönetim Kurulu Üyesi olarak görev yapıyor. İngilizce ve Almanca bilen Bolat, evli ve bir çocuk babası. 
     
</TEXT>
</DOC>
