<DOC>
<DOCNO> 226693 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/30/ekonomi/aeko.html </URL>
<DATE> 2004/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
'Basın özgürlüğünde iyileşme oldu, İstanbul'da rekor kırarız' 
</HEADLINE>
<TEXT>

   Türkiye'de basın özgürlüğünde iyileşme görüldüğünü tespit eden Dünya Gazeteler Birliği, binden fazla gazetecinin katılacağı mayıs ayındaki dünya kongresini İstanbul'da düzenleyecek 
      İSTANBUL Milliyet 
   
   İstanbul'da mayıs sonunda başlayacak 57. Dünya Gazeteleri Kongresi öncesi Dünya Gazeteler Birliği WAN İcra Kurulu İstanbul'da toplandı. 
   İstanbul, 30 Mayıs - 2 Haziran'da düzenlenecek 57. Dünya Gazeteleri Kongresi, 11. Dünya Editörler Forumu ve Info Services Expo'ya ev sahipliği yapacak. Ana sponsorluğunu Milliyet'in yapacağı kongre öncesi Dünya Gazeteler Birliği İcra Kurulu üyeleri, Hilton Oteli'nde bir toplantı yaptı. 
   Doğan Holding Yönetim Kurulu Başkanı ve Türkiye Gazete Sahipleri Birliği Başkanı Aydın Doğan ve Doğan Gazetecilik İcra Kurulu Başkanı Hanzade Doğan'ın da katıldığı toplantıyla eşzamanlı olarak, Türkiye'de bulunan gazetelerin genel yayın yönetmenleri, Dünya Editörler Forumu WEF Direktörü Bertrand Pecquerie'yle kahvaltıda bir araya geldi. Toplantıya Milliyet Gazetesi Genel Yayın Yönetmeni Mehmet Y. Yılmaz ile Hürriyet Gazetesi Genel Yayın Yönetmeni Ertuğrul Özkök de katıldı. 
   İstanbul'da düzenlenecek kongreye rekor katılım beklediklerini belirten WAN Başkanı Dr. Seok Hyun Hong, bugün Türkiye'de özgür basın açısından genel ortamın önemli ölçüde iyileştiğini gördüklerini ifade ederek, şöyle konuştu 
   "Apaçık bir ilerlemenin sağlandığına inanarak ve bu durumu takdir ederek mayıs ayında dünyanın dört bir yanından binden fazla gazete yayıncısı ve yayın yönetmeniyle birlikte buraya gelmeyi uygun gördük. Birtakım sorunların h l sürmekte olduğunu görmekle birlikte, durumu araştırdıktan sonra reform yapmak için gerçek bir irade sergilendiğine ikna olduk ve reformlar yerleştikçe sorunların zaman içinde azalacağına inanıyoruz." 
   
   1 milyar okur 
   Gazetelerin önemini koruduğunu vurgulayan Hong, dünyada her gün 1 milyar insanın gazete okuduğunu belirtti. 
   İstanbul'da düzenlenecek kongre için yapılan başvurulara göre katılımcı sayısı açısından bugüne kadar yapılan en büyük kongre gerçekleşecek. 
   
   Aydın Doğan WAN İcra Kurulu Başkan Yardımcısı    WAN'ın dün İstanbul'da toplanan İcra Kurulu'nun daveti üzerine Doğan Holding Yönetim Kurulu Başkanı ve Türkiye Gazete Sahipleri Birliği Başkanı Aydın Doğan, WAN İcra Kurulu Başkan Yardımcısı oldu. 
   WAN Başkanı Dr. Seok Hyun Hong, "Doğan'ın yönetim kurulu üyesi olarak çalışmalarını son birkaç yıldır çok takdir ettik. Buradaki çalışmaları da çok beğendik. Kendisiyle yakından işbirliği yapmak için sabırsızlanıyoruz" dedi. 
   WAN Yönetim Kurulu'nda 6 yıldır çalıştığını belirten Aydın Doğan ise İcra Kurulu'na katılmaktan duyduğu memnuniyeti dile getirdi. 
   
   'Yayın özgürlüğü için ekonomik özgürlük'    Dünya Gazeteler Birliği WAN İcra Kurulu toplantısında İcra Kurulu Başkan Yardımcılığı'na getirilen Aydın Doğan, medya tanıtımında yaptığı konuşmada WAN'ın ana ilkelerinden birinin basın özgürlüğü olduğunu ancak bunun yanı sıra basının ekonomik özgürlüğünü de temin etmeye çalıştığını kaydetti. Doğan, "Ben de Türkiye'de basın patronu olarak 25 yıldır tek bir şeyi müdafaa ettim. Eğer yayın kuruluşlarının ekonomik özgürlüğü yoksa o kuruluşlar yayın özgürlüğüne sahip değillerdir" dedi. 
   WAN'ın ilk yönetim kurulu toplantılarına katıldığında "Acaba 'Türkiye basın özgürlüklerinin kısıtlandığı bir ülke' diye yine kınanacak mı " endişesini yaşadığını anlatan Aydın Doğan, son yıllarda Türkiye'de basın özgürlüğünün kısıtlandığı konusunda kendilerine gelmiş bir olumsuzluk bulunmadığının altını çizdi. 
   
   'Türkiye, yatırım yapılacak ülke'    WAN Genel Müdürü Timothy Balding, "Siyasi reformlar ve ekonomik gelişme, dünya reklam piyasasındaki iyileşmeler göz önüne alındığında Türkiye'ye yatırım yapmak için iyi bir zaman olabilir" dedi. Balding, Tasarruf Mevduatı Sigorta Fonu'nun kontrolündeki Star Grubu kuruluşlarına uluslararası gazete sahiplerinden talep olup olmadığı sorusuna, "Bunu bilemem. Rupert Murdock'ın söz konusu medya grubu ile ilgilendiğini duydum" dedi. 
   
   Altın Kalem Ödülü İstanbul'da verilecek    İstanbul'da 30 Mayıs - 2 Haziran tarihlerinde düzenlenecek 57. Dünya Gazeteleri Kongresi'ne binden fazla gazete yayıncısı ve yayın yönetmeni katılacak. Kongreye katılacak isimler arasında The Washington Post Yönetim Kurulu Başkanı ve CEO'su Donald Graham, Londra Daily Mail ve General Trust Yönetim Kurulu Başkanı Lord Rothermere, Dow Jones'un Kıdemli Başkan Yardımcısı ve The Wall Street Journal'ın global yayımcısı Karen House ve Avustralya'nın en büyük gazete, radyo ve reklam grubunun başkanı Brendan Hopkins de bulunuyor. Başbakan Tayyip Erdoğan'ın açacağı kongrede Özbek gazeteci Ruslan Shapirov'a WAN'ın Basın Özgürlüğü Ödülü olan Altın Kalem verilecek. 
   
   Wan nedir    1948'de kurulan Dünya Gazeteler Birliği WAN , 72 ulusal gazete birliğini, 100 ülkeden bireysel gazete yöneticisini, 13 haber ajansını ve 9 bölgesel basın örgütünü temsil ediyor. WAN bu yapısıyla, yaklaşık 18 bin gazeteyi temsil eden bir uluslararası sivil örgüt niteliğinde. WAN'ın başlıca amaçları, basın özgürlüğünü savunmak, bu özgürlüğün vazgeçilmez şartı olan ekonomik bağımsızlığı sağlamak, ulusal, bölgesel ve dünya çapındaki üye kuruluşlar arasında işbirliği oluşturmak, farklı bölgelere ve kültürlere ait gazete yöneticileri arasında iletişimi sağlamak. 
   
   
</TEXT>
</DOC>
