<DOC>
<DOCNO> 222716 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/16/son/sondun24.html </URL>
<DATE> 2004/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Aznar, medyaya ETA baskısı yapmış 
</HEADLINE>
<TEXT>

     İspanya Başbakanı Jose Maria Aznar'ın, birçok medya genel yayın yönetmenine çağrıda bulunarak, geçen hafta başkent Madrid'deki terör saldırılarının ''hiç kuşkusuz'' ETA tarafından yapıldığı tezi üzerinde ısrarcı olmalarını istediği bildirildi. 
     El Periodico gazetesi Genel Yayın Yönetmeni Antonio Franco, gazetenin internet sitesinde yaptığı açıklamada, geçen perşembe, İspanya ulusal radyosunda katıldığı ve saldırıların El Kaide ya da ETA tarafından düzenlendiği konusunda kuşkularını aktardığı bir programdan hemen sonra, Aznar'ın ilk çağrısını aldığını belirtti. 
     Antonio Franco, Aznar'ın, soruşturmanın sonuçları, kanıtlar ve olayın geçmişi hakkında kısa açıklama yapmadan önce, kendisine, ''Hiç kuşkun olmasın, bu ETA'' dediğini yazdı. 
     El Kaide'nin saldırıları üstlenmesinin ardından bunu gazetenin başlığına taşımaya karar verdiğini, ancak Aznar'ın açıklamasının ardından başlığı değiştirdiğini söyleyen Franco, ''Ülkemin hükümet başkanının elinde kesin kanıt olmadan bir konu üzerinde güvence veremeyeceğine inandığım için gazeteye özel baskı yaparak, 'ETA'nın 11 Eylül'ü' başlığını atmaya karar verdim'' dedi. 
     Franco, Aznar'ın ikinci çağrısını, İçişleri Bakanı Angel Acebes'in, basın toplantısında, El Kaide adını telaffuz etmemekle birlikte, diğer olasılıkları da gözardı etmeden ETA tezi üzerinde ısrarcı olunmasını sinirli bir ifadeyle söylemesinden sonra aldığını söyledi. 
     Antonio Franco, ''Aznar, Acabes'in, soruşturmadaki başka bir yönü açıklamasından önce, benimle irtibat kuramadığından dolayı özür diledi ve bana saldırıların sorumlusunun ETA olduğunu söyledi'' ifadesini kullandı. 
     El Periodica gazetesi, cuma günü, ''El Kaide Saldırıyı Üstlendi'' ve ''İslamcılar Irak ve Saldırı Arasında Bağ Kuruyor'' başlıklarıyla çıktı. Gazete, alt başlık olarak da ''Aznar, Saldırının Sorumlusunun ETA Olduğunu Düşünüyor'' diye yazdı. 
     İspanya'da Jose Maria Aznar hükümetinin saldırıların arkasında dinci bir örgütün olduğunu bildiği, ancak genel seçimlerden önce ayrılıkçı ETA örgütünü suçlamayı tercih ettiği ileri sürülmüştü. Aznar, seçimlerde hezimete uğramıştı. 
     İspanya hükümeti saldırıların ardından yaptığı ilk açıklamalarda, saldırıların sorumlusu olarak terör örgütü ETA'yı gördüğünü belirtmişti. Ancak daha sonra İçişleri Bakanlığı, El Kaide'nin saldırıların sorumluluğunu üstlendiğinin iddia edildiği bir video kaset bulunduğunu açıklamıştı. 
     
</TEXT>
</DOC>
