<DOC>
<DOCNO> 231389 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/14/son/sonspo33.html </URL>
<DATE> 2004/04/14/ </DATE>
<TIME> 18.40 </TIME>
<AUTHOR>  </AUTHOR>
<HEADLINE>
Gençlerbirliği, Yanal'ın Milli Takım'a gitmesini onayladı... 
</HEADLINE>
<TEXT>

     Gençlerbirliği Kulübü Yönetim Kurulu, Beştepe İlhan Cavcav Tesisleri'nde yaptığı toplantıda, teknik direktör Ersun Yanal'ın A Milli Takım'a gitmesini onayladı. 
     Bu akşam yapılan toplantı sonunda kulüp başkanı İlhan Cavcav, basına yaptığı açıklamada, Ersun Yanal'ın milli takıma gitmesini, ulusal bir görevi üstlenmesi nedeniyle yönetim kurulundaki 27 kişinin oybirliğiyle onayladığını söyledi. 
     Cavcav, 2 yıl başarıyla Gençlerbirliği'ne hizmet etmiş olan Ersun Yanal'ın A Milli Takım'da da başarılı olacağına inandığını kaydederek, şöyle konuştu 
     ''Gençlerbirliği'ne isim sağlamış Yanal'ın milli takımda da başarılı olacağına kalben inanıyoruz. Kendisine milli takımda başarılar diliyoruz. 3-5 günlük olaylarda tazminatın gündeme gelmesi konusunu yönetimde görüştük. Ersun hocanın milli takıma gitmesi nedeniyle Futbol Federasyonu'ndan tazminat istememe kararına vardık. Federasyona ve Ersun hocaya hayırlı ve uğurlu olmasını diliyorum.'' Cavcav, ''Gençlerbirliği'ni gelecek sezon kim çalıştıracak'' biçimindeki soruya, ''Gençlerbirliği, gelecek yıllarda Avrupa kupalarında ve Türkiye liginde başarı sağlayacak en iyi transferi yapacaktır. Zaten bu sezon sonuna kadar Ersun Yanal ile devam edeceğiz. Ancak milli takımın hazırlık maçları nedeniyle takımın başına çağırılmasının da bizce sakıncası yoktur'' diye konuştu. 
     
     ''YENİ TEKNİK DİREKTÖR, GENEL KURUL SONRASI BELLİ OLACAK'' 
     Cavcav, takımı yeni sezonda çalıştıracak teknik direktörün ise 2 Mayıs'ta yapılacak genel kurul sonunda belirleneceğini, ancak takımı yerli bir teknik adamın çalıştırmasından yana olduklarını ifade ederek, ''Gençlerbirliği artık bilimsel bir çalışma ve bilimsel bir yapıya sahiptir. Bundan sonra takımın başına gelecek teknik direktörün de bu yolda çalışmalarını yapmasına özen göstereceğiz'' dedi. 
     Cavcav, sözlerini şöyle tamamladı 
     ''Ersun hoca milli takım yerine ligde bir takıma gitseydi böyle bir kararı onaylamazdık. Milli takım olayı, hassas bir olaydır. Milli takımı çalıştırma kararını vermesi bizi bu konuda hassas düşünmeye itti.'' 
     
</TEXT>
</DOC>
