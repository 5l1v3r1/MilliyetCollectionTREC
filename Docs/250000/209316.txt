<DOC>
<DOCNO> 209316 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/17/son/sontur07.html </URL>
<DATE> 2004/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İlaca zam yok, pahalı ilaçlar ucuzluyor... 
</HEADLINE>
<TEXT>

     Sağlık Bakanlığı'nın hazırladığı İlaç Kararnamesi'ne göre, ilaca en az 3 ay zam yapılmayacak. 
     Aksine kanser, kan ürünleri gibi pahalı ilaçların fiyatı ucuzlayacak. 
     Sağlık Bakanlığı, İlaç Kararnamesi'ne eczacı, depocu ve ilaç üreticileri temsilcileri ile biraraya gelerek son şeklini verdi. Pazartesi toplanacak olan Bakanlar Kurulu'na sunulması beklenen İlaç Kararnamesi ile, Sağlık Bakanı, ilaç fiyatını belirleme yetkisini İlaç Fiyat Değerlendirme Komisyonu'na devrediyor. Artık ilaç fiyatları, TEFE ve TÜFE'ye göre değil, döviz kuruna göre belirlenecek. 3 ayda bir ilaç fiyatlarını değerlendirmek üzere toplanacak olan Komisyon'da, DPT, Hazine Müsteşarlığı, Maliye Bakanlığı, Emekli Sandığı, SSK ve Bağ-Kur birer, Sağlık Bakanlığı ise iki üye ile temsil edilecek. 8 kişilik Komisyon, döviz kurundaki değişikliklere bağlı olarak ilaç fiyatlarını düşürebilecek ya da artırabilecek. Komisyon, ithal ilaç fiyatını belirlerken Avrupa'daki emsalinin en ucuz satış fiyatını esas alacak, bu fiyatın üzerine çıkamayacak, hatta altında kalabilecek. Bu düzenlemenin ithal ilaç fiyatlarında ucuzlamayı beraberinde getirmesi bekleniyor. 
     
     FİYAT ARTIŞI YOK 
     Sağlık Bakanlığı ilaca zam beklentisine son veriyor. 
     Kararname yürürlüğe girdikten sonra en az 3 ay daha ilaca zam yapılmayacak. Kararname hazırlanırken görüşülen İlaç Endüstrisi İşverenler Sendikası, Türk Eczacılar Birliği ve ecza depoları temsilcileri zam yapılmaması konusunda uzlaştı. İlaç fiyatları, Kararname'nin yürürlüğe girdiği tarihteki döviz kuru esas alınarak yeniden düzenlenecek. 
     Ancak, fiyatlarda bir artış sözkonusu olmayacak aksine pahalı olan kanser, verem, AIDS, diyabet, kan ürünleri ve bazı antibiyotiklerin fiyatları da düşecek. Çünkü yeni düzenleme ile ilacın fiyatı arttıkça eczacı ve depocuların kar oranı da azalacak. 
     
</TEXT>
</DOC>
