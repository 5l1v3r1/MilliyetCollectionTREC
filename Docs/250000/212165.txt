<DOC>
<DOCNO> 212165 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/30/son/sondun31.html </URL>
<DATE> 2004/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir bar, müdavimlerine öldükten sonra da hizmet verecek 
</HEADLINE>
<TEXT>

     İngiltere'de bir bar sahibi, müşterilerine biranın yanında alışılmış ürünler olan dart oyunu ve çerez dışında ''sonsuz huzur uykusu'' için mezar da satmaya başladı. 
     Manchester'daki Church Inn barının sahibi Julian Taylor, barın arkasında bulunan bir arsayı mezarlık yaptığını, böylece barın müdavimlerinin, dünyadan ayrıldıktan sonra da en sevdikleri mekanı terk etmek zorunda kalmayacağını belirtti. 
     Taylor, ''Bu fikir aklıma babam hastalanınca geldi. Barımız bir tepenin üzerinde ve çok güzel bir yerde. Babam vadiyi gören bu yere gömülmek istediğini söyledi'' dedi. 
     Bölge sakinlerinin de mezarlıktan kendileri için yer satın almaya başladığını söyleyen Taylor, bir müşterisinin, arkadaşlarına, ''öldükten sonra bardaki mutlu günlerini yaşatmak için, cuma akşamları artık içemediği biraları mezarlığa dökmelerini'' vasiyet ettiğini belirtti. 
     
</TEXT>
</DOC>
