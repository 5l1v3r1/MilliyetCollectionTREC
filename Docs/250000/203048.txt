<DOC>
<DOCNO> 203048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/18/son/sontur05.html </URL>
<DATE> 2003/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Başkent'te kar yağışı yüzünden 227 trafik kazası meydana geldi 
</HEADLINE>
<TEXT>

     Yağmur ve kar yağışının etkili olduğu Başkent'te son 24 saatte 227 trafik kazası meydana geldi. Kazalarda can kaybı olmazken 11 kişi yaralandı. Trafik polisleri, sürücülerden kar yağışının etkili olduğu bölgelerde yavaş gitmelerini, öndeki araçla aralarındaki takip mesafesini korumalarını ve farlarının açık tutmalarını istedi. 
     AA muhabirinin, Ankara Emniyet Müdürlüğü Trafik Şubesi yetkililerinden edindiği bilgiye göre, Pazartesi gününden itibaren etkili olan yağışlı hava, trafik kazalarında artışa neden oldu. Ankara genelinde pazar günü meydana gelen 122 maddi hasarlı trafik kazasında 6 kişi yaralanırken, yağışların başladığı pazartesi günü 221 kazada 14 kişi yaralandı. Yağışların etkili olduğu son 24 saatte ise Ankara'da 227 maddi hasarlı trafik kazası meydana geldi. Bu kazalarda can kaybı olmazken yaralanan 11 kişi çeşitli hastanelerde tedavi altına alındı. 
     Trafik yetkilileri, kazaların yüzde 99'unun arkadan çarpma şeklinde gerçekleştiğini belirterek, sürücülerden yağışın yoğun olduğu bölgelerde yavaş seyretmelerini, araçlarında zincir ve çekme halatı bulundurmalarını, önlerindeki araçla aralarındaki takip mesafesini hızlarının yarısı kadar iyi korumalarını ve seyir esnasında farlarını açık tutmalarını istedi. 
     Son 24 saatte Ankara genelinde kapalı yol olmadığını belirten yetkililer, gece boyunca kazaların çoğunlukla Batıkent bölgesinde meydana geldiğini belirttiler. Batıkent'te kar yağışının etkili olmamasına rağmen soğuk hava etkisiyle ''gizli buzlanma'' olduğunu belirten trafik görevlileri, ''kar olmaması sürücüleri yanıltmasın, gizli buzlanma olabilir'' uyarısında bulundular. 
     
</TEXT>
</DOC>
