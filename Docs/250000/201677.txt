<DOC>
<DOCNO> 201677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/12/son/sonspo36.html </URL>
<DATE> 2003/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Villarreal Galatasaray korkulacak takım 
</HEADLINE>
<TEXT>

     UEFA Kupası 3.turunda Galatasaray ile eşleşen İspanya'nın Villarreal takımından yapılan açıklamalarda, ''Galatasaray korkulacak bir takım, tek avantajımız ikinci maçı evimizde oynamamız'' denildi. 
     Villarreal CF takımında oyuncular, teknik kadro ve yönetim, UEFA Kupası'nın 3. turunda FC Liverpool ve FC Inter'den sonra olabilecek en zorlu eşleşmelerden birini yaptıklarını söylediler. 
     İspanyol kulübünün başkanı Jose Manuel Llaneza, basına yaptığı açıklamada, ''Galatasaray, son yıllarda Avrupa'da ne kadar güçlü ve korkulacak bir takım olduğunu gösterdi. Galatasaray'ın Madrigal'a gelecek olması bizim için çok önemli. Turu geçmek için elimizden gelen en büyük mücadeleyi yapacağız'' diye konuştu. 
     İspanya'nın doğusundaki Castellon kentinin takımı olan Villareal'ın teknik direktörü Benito Floro ise, ''Galatasaray gibi bir takımı elemek hiç kuşku yok ki ekstra bir motivasyon gerektiriyor. Çok zorlu bir ekip ama Galatasaray'ı etüt etmek için önümüzde zaman bulunuyor, şu anda ligi düşünmeliyiz'' açıklamasında bulundu. 
     İspanya Ligi'nde 21 puanla 9. sırada bulunan Villarreal'in kaptanı Quique Alvarez de gazetecilere demecinde, ''Kura çekimini izlerken Inter veya Liverpool'un bize geleceğini düşünüyorduk ama şimdi bize çıkan Galatasaray üzerinde yoğunlaşmamız gerekiyor. 
     Avrupa'da çok deneyimli bir takım ama son maçı evimizde oynama avantajıyla turu geçebiliriz'' dedi. 
     ''Galatasaray'ı gibi bir rakibi elemek tarihsel bir olay olacak'' diyen futbolculardan Sergio Ballesteros ise, sarı- kırmızılıların çok zorlu bir rakip olduğunu ancak saha avantajıyla turu geçebileceklerini savundu. 
     
</TEXT>
</DOC>
