<DOC>
<DOCNO> 248443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/16/son/sonsiy32.html </URL>
<DATE> 2004/06/16/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Serdar Denktaş "Ümmet olarak geldik, devlet olarak ayrılıyoruz" 
</HEADLINE>
<TEXT>

     KKTC Dışişleri Bakanı ve Başbakan Yardımcısı Serdar Denktaş, 31. İKÖ dışişleri bakanları toplantısında KKTC ekonomisine katkı sağlayacak önemli bağlantılar kurduklarını söyledi. 
     Denktaş, toplantının kapanış oturumunun ardından AA basın çadırını ziyaret ederek soruları yanıtladı. 
     İKÖ'nün aralarında son derece varlıklı ülkelerin de bulunduğu 57 üyesi olduğunu hatırlatan Denktaş, İslam Kalkınma Bankası temsilcileriyle KKTC arasında uzun bir aradan sonra yeniden diyalog kurulduğunu, kendisinin ayrıca İslam Ticaret ve Sanayi Odaları temsilcileriyle görüştüğünü kaydetti. 
     İslam Ticaret ve Sanayi Odaları temsilcilerinin yakın bir gelecekte KKTC'yi ziyaret edeceğini ve buradaki görüşmelerde KKTC'ye yönelik ekonomik açılımların netlik kazanacağını ifade eden Denktaş, kendileri için en önemli konunun, KKTC'nin tanınmasından önce ekonomik ambargoların kaldırılması olduğunu belirtti. Denktaş, ekonomisi turizm ağırlıklı olan KKTC'de en öncelikli konunun doğrudan uçuşların başlaması olduğunu da kaydetti. 
     
     TÜRKİYE VE KKTC İÇİN ÇOK BAŞARILI BİR TOPLANTI OLDU 
     Denktaş, İstanbul toplantısının Türkiye ve KKTC için çok başarılı geçtiğini belirterek, Türkiye'nin toplantı öncesindeki ön hazırlıkları ve kendisinin Pakistan ve Bangladeş temaslarının, istenen sonucun elde edilmesinde rol oynadığını kaydetti. Denktaş, Pakistan ve Bangladeş'in ''kendi etki alanlarındaki ülkeler nezdinde KKTC lehine çalışmalar yürüttüklerini'' söyledi. 
     Afrika grubu ülkelerinin KKTC'ye desteğinden büyük memnuniyet duyduğunu belirten Denktaş, ''en çok çekindiği grup olan Afrika grubunun, en sorunsuz şekilde destek verdiğini'' söyledi. 
     Türkiye'nin toplantıda genel sekreterlik ve KKTC olmak üzere iki önemli konuda beklentisi bulunmasının da kendisini bir ölçüde endişelendirdiğini ifade eden Denktaş, ''Türkiye'nin bu iki kazanımı birden elde edeceğine dair endişelerim vardı, bu toplantı Türkiye açısından çok başarılı bir toplantı oldu'' diye konuştu. 
     İstanbul temasları sırasında ilk kez Rus Dışişleri Bakanı Sergey Lavrov ile bir araya geldiklerine de dikkati çeken Denktaş, ''Rusya'nın ilk kez politika değişikliği yönündeki niyetini ortaya koyduğunu, ancak bu girişimin KKTC'ye yönelik ekonomik izolasyonun ortadan kaldırılmasıyla sınırlı olduğunu'' belirtti. 
     Rus heyetiyle yaptığı görüşmede, KKTC'ye doğrudan uçuşların başlatılmasına Rus tarafının sıcak bakmadığı izlenimini edindiğini kaydeden Denktaş, KKTC ekonomisinin temel taşı olan turizm için bu uçuşların başlamasının şart olduğunu söyledi. 
     Denktaş, bir soru üzerine, ''KKTC'nin şu anda tanınmayı zorlamadığını, ancak sonsuza kadar Rum tarafının gerçekleri görmesini de bekleyemeyeceğini'' belirtti. Referandumlar öncesinde, ''Rum kesiminden hayır oyu çıkması durumunda KKTC ve Türkiye'nin tanınmadan başka bir seçeneği kabul etmeyeceğinin'' ilan edilmiş olması gerektiğini kaydeden Denktaş, bu tavrı sonuçların ardından başlatmanın çok da işlevsel olmayacağını söyledi. Denktaş, ''Referandumdan önce bu koşulun konmaması bir eksiklik olmuştur'' dedi. 
     
</TEXT>
</DOC>
