<DOC>
<DOCNO> 214487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/11/son/soneko16.html </URL>
<DATE> 2004/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Başka hastaneye sevk edilen memura yol parası ödenecek... 
</HEADLINE>
<TEXT>

     Tedavi yardımına ilişkin 2004 Mali Yılı Bütçe Uygulama Talimatı bugünkü Resmi Gazete'de yayımlandı. 
     Uygulama talimatı, devlet memurlarının tedavi yardımı ve cenaze giderleri yönetmeliği uyarınca, yataklı ve yataksız tedavi kurumları ile birinci basamak sağlık kuruluşlarında yapılan tedavi ücretleri ve tedavi yardımına ilişkin işlemlerde kurumlararası birliği sağlamayı amaçlıyor. 
     Talimata göre, tedavi amacıyla başka mahale sevk edilenlere Harcırah Kanunu hükümlerine göre gidiş ve dönüşler için yol masrafı ve gündelik ödenecek. 
     Memurun bakmakla yükümlü olduğu aile fertlerinin hastalanması halinde kurum tabipliğine ya da en yakın birinci basamak sağlık kuruluşuna müracaat edilebilecek. Herhangi bir sağlık kurumunda çalışanların ve yine bakmakla yükümlü oldukları aile fertlerinin kendi kurumlarında tedavi olmak istediklerinde sevk zincirine tabi olmaksızın kendi sağlık kurumlarında tedavileri sağlanabilecek. 
     Yurt içinde tedavisi mümkün olmadığı anlaşılan hastalıkların tedavisinin yurt dışında yaptırılmasına ilişkin uygulama, Kamu Personeli ve Bunların Emeklilerinin Yurt Dışında Tedavilerine İlişkin Yönetmelik esaslarına göre yürütülecek. 
     
     DİŞ TEDAVİLERİ 
     Resmi sağlık kurumunda veya personelin bulunduğu kurum bünyesinde kurulan diş protez ünitesinde tedavi sırasında yapılmadığının belgelendirilmesi ve tedaviyi yapan sağlık kurumunun faturasında yer almaması şartıyla, hasta tarafından yaptırılan tek parça döküm kron için malzeme dahil 11 milyon lira, alt-üst çene iskelet döküm için malzeme dahil 45 milyon lira işçilik ücreti ödenecek, bunu aşan kısmı hasta tarafından karşılanacak. 
     Diş tedavisi için sevk edildiği resmi sağlık kurumunda herhangi bir sebeple tedaviye 90 gün içinde başlanamayacağının ilgili diş tabibi tarafından belirtilmesi ve aynı sağlık kuruluşu tarafından onaylanması suretiyle istekli olan hastalar serbest diş tabiplerine veya özel sağlık kurumlarına sevk yaptırabilecek. 
     Diş tedavisi amacıyla özel sağlık kurum ve kuruluşlarına doğrudan yapılan başvurularda tedavi gideri ödenmeyecek. 
     
     GÖZ TEDAVİLERİ 
     Talimata göre, gözlük camları ücretlerin ve yapılacak indirim oranını tespit etmek amacıyla bazı gözlükçü dernekleriyle yılbaşından geçerli olmak üzere protokol imzalandı. 
     Buna göre, her türlü gözük camlarının verilmesinde gözlükçülerce cam bedellerinden yüzde 15 indirim uygulanacak. 
     Gözlük camlarına ilişkin her çerçeve için 2004 yılında 50 milyon lira ödenecek. 
     Katarakt ameliyatı sonucunda göz içine takılan lenslerle ile göz ameliyatı sonucuna bağlı olarak kullanılması sağlık kurul raporuyla gerekli görülen lens bedelleri hariç, göz tedavilerinde kullanılmasına kesin zorunluluk olduğu resmi sağlık kurul raporu ile belgelendirilse bile contakt-lens camlarına ait bedeller ödenmeyecek. 
     
     KAPLICA VE ESWL METODUYLA YAPILACAK TAŞ KIRDIRMA TEDAVİLERİ 
     Sağlık kurulları tarafından kaplıcalarda tedavilerine gerek görülenlerin tedavi giderlerinde yatak ve yemek bedeli karşılanmayacak. 
     Memur ve bakmakla yükümlü olduğu aile fertlerinin böbrek, üreter ve safra kesesi taşlarından kaynaklanan rahatsızlıkları ESWL metoduyla tedavi resmi veya özel sağlık kurum veya kuruluşlarında yapılabilecek. 
     Bu tedaviye ilişkin olarak düzenlenecek fatura bedelleri kurumlarca ilgili sağlık kurumuna en geç bir ay içinde ödenecek. Tedavi sonrasında kullanılması gerekli görülen ilaç bedelleri ise hasta katılım payı alınarak ilgili kurumca karşılanacak. 
     
     PROSTAT MİKRODALGA TERMOTERAPİSİ VE ORGAN NAKLİ 
     Prostat mikrodalga termoterapi tedavisi 100 milyon lira olarak fatura edilecek. Ürollowmetri, kanama-pıhtılaşma, kreatinin, hemoglobin ve tam idrar ve benzeri tetkik-tahliller ile sonda ücretleri bu fiyata dahil olacak. 
     Bu tedaviler özel merkezlerde yapılacak ise ikinci veya üçüncü basamak sağlık kurumlarından sevk alınacak. Aynı tedavinin iki yıl içinde tekrarı gerekirse tedavi ücreti hasta tarafından karşılanacak. 
     Tedavi giderlerinden yararlananlara organ ve doku alınması, saklanması ve aşılanması gerektiğinde verici durumunda bulunanların bu işlemle ilgili tedavi giderleri, alıcı durumundaki hastaların kurumu tarafından aynen ödenecek. 
     
     İLAÇ YAZIMI VE KULLANIMI 
     Reçetelere en çok 4 kalem ilaç yazılabilecek ve her bir kalemin kutu, flakon, tüp vb. şekillerdeki miktarı 10 günlük tedavi dozunu geçemeyecek. 
     Reçeteye yazılsa dahi reçetesiz satışına izin verilen vitaminler, her türlü şampuan ve sabunlar ve bitkisel zayıflatıcılar gibi preparatların bedelleri hiç bir şekilde ödenmeyecek. 
     Tüm reçetelere mutlaka teşhis yazılacak. Teşhisi yazılmayan reçeteler resmi ve özel eczaneler tarafından kabul edilmeyecek. 
     Yatarak tedavilerde reçeteler 5 günlük maksimal tedavi dozunu geçmeyecek. 
     
     AŞI UYGULAMASI 
     Hayati öneme haiz olan gazlı gangren serumu, botulinismus serumu gibi zehirlenmelerde kullanılan antidotlar hekim tarafından reçeteye yazıldığı taktirde sağlık kurulu raporu aranmaksızın, bedellerinin tamamı hastanın kurumunca ödenecek. 
     Bu arada acil vakalarda gerekli başvuru ve yollama işlemleri yapılmadan doğrudan sağlık kurum ve kuruluşunda tedavi sağlandığı taktirde, tedavi giderlerinin ödenebilmesi için hastanın taburcu edildiği tarihten itibaren lüzumlu işlem ve belgelerin usulü dairesinde, yurt içinde 30, yurt dışında 90 gün içerisinde hazırlanıp ilgili kuruma verilmesi gerekiyor. 
     
</TEXT>
</DOC>
