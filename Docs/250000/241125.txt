<DOC>
<DOCNO> 241125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/19/spor/spo02.html </URL>
<DATE> 2004/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Fener dikkat 
</HEADLINE>
<TEXT>


30 Haziran'da boşta kalacak olan yıldız futbolcu için bonservis bedeli almayı planlayan Brezilyalılar, Avrupa kulüplerinden gelen cazip teklifler üzerine ikna turlarına başladılar 

MEHMET ÇİFTÇİ 


Aynı senaryo 
FENERBAHÇE'NİN transferi için yoğun çaba sarfettiği Brezilyalı Alex'in sözleşmesinin 30 Haziran'da sona erecek olması Cruzeiro Kulübü'nü harekete geçirdi. Yıldız oyuncuya bir yıllık yeni anlaşma teklif eden Cruzeiro yönetimi, böylece Alex'ten bonservis ücreti kazanmayı hedefliyor. Brezilya Kulübü geçen yıl da Alex ile altı aylık sözleşme yenilemiş ve ara transferde Fenerbahçe'den 4.5 milyon dolar istemişti. 

Figer devrede 
ALEX'İN yaklaşık yüzde 70 hissesini elinde bulunduran Uruguaylı menajer Juan Figger'in başkanlığını yaptığı JGP şirketinin Cruzeiro Kulübü ile bu operasyonun gerçekleşmesi halinde Fenerbahçe'den 8 milyon euro bonservis bedeli talep edeceği öğrenildi. Sarı - Lacivertli takımın Teknik Direktörü Christoph Daum'un da yakın arkadaşı olan Juan Figger aynı zamanda Nobre'nin de hisselerini elinde bulunduruyor. 

Fatura Alex'e 
BREZİLYA basını geçen yılın aksine bu sezon kötü bir dönem geçiren Cruzeiro'nun Libertadores Kupası'ndan elenmesinin faturasını da Alex'e çıkardı. Geçen yıl Brezilya'da yılın futbolcusu seçilen Alex'in formunda büyük düşüş olduğuna dikkat çeken gazeteler, milli oyuncunun Brezilya'da oynamaya devam etmesi halinde Avrupa'ya çıkmasının gelecek dönemlerde çok zor olacağına dikkat çekti. 

Tomas'tan mesaj var 
YUSUF DURSUN 

SARI - Lacivertli takımın şampiyonluğunda önemli pay sahibi olan Tomas dün İstanbul'dan ayrılırken çarpıcı açıklamalar yaptı. Hırvat oyuncu yöneticilerin kendisine, "Senden memnunuz ancak, herşeyi yabancı kontenjanı belirleyecek" dediklerini söyledi. Tomas, "Ben profesyonelim. Fenerbahçe'den ayrılsam bile İstanbul'dan gitmeyeceğim" diye konuştu. Hırvat oyuncunun Galatasaray ve Beşiktaş'tan ciddi teklif aldığı öğrenildi. 

Başkanlar buluştu 

Yemek yediler 
GALATASARAY Kulübü Başkanı Özhan Canaydın ile Fenerbahçe Başkanı Aziz Yıldırım dün yemekli toplantıda biraraya geldi. Yıldırım ve Canaydın'ın yanı sıra Fenerbahçeli yönetici Murat Özaydınlı ile Galatasaray İkinci Başkanı Ergün Gürsoy'un katıldığı görüşme Zincirlikuyu'daki bir restoranda gerçekleştirildi. İki kulüp yöneticileri bazı konularda görüş alış verişinde bulundu. 

Ortak kararlar 
ZİRVEDE Galatasaray ve Fenerbahçe'nin federasyon seçimlerinde ortak hareket etmesi kararlaştırıldı. İki kulüp ayrıca gelecek sezon yabancı sayısının artması konusunda da görüş birliğine vardı. Bu arada Ergün Gürsoy, Fenerbahçeli Fatih Akyel'i Galatasaray kamuoyunun istemediğini ifade ederek, "Benim ona kişisel sempatim vardı. Ancak bu transfer olmadı" diye konuştu. 

Cavcav'ın Deniz isyanı 

'Fener ile anlaştı' 
GENÇLERBİRLİĞİ Kulübü Başkanı İlhan Cavcav, Deniz'in Fenerbahçe ile anlaştığını, bu oyuncuyla devre arasında imzaladıkları protokolü, UEFA'nın tanıdığını, Futbol Federasyonu'nun ise geçersiz saydığını söyledi. Cavcav, protokolde başka bir kulübe gitmesi halinde futbolcunun başkent ekibine 1 milyon euroluk tazminat ödemesiyle ilgili madde olduğunu hatırlattı "Ancak öğrendik ki, Fenerbahçe'nin hocası Daum Deniz ile anlaşmış" dedi. 

'Biz de istemeyiz' 
KONUYU Nihat Özdemir ile görüştüğünü belirten İlhan Cavcav, "Kendisi bana tazminat konusunu başkan Aziz Yıldırım ile görüşeceğini söyledi. Deniz'e devre arasında yaptığımız sözleşme ile avans olarak 275 bin, menajerine ise 50 bin dolar verdik. Hakkımızı aramak için hukuki yollara başvurabiliriz. Bizi istemeyen futbolcuyu biz de istemeyiz. Bu kafadaki futbolcuların Gençlerbirliği'nde yeri yok. Bundan sonra bize de faydası olmaz" diye konuştu. 




</TEXT>
</DOC>
