<DOC>
<DOCNO> 244414 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/01/son/sondun36.html </URL>
<DATE> 2004/06/01/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Irak'ta yeni hükümete dünyadan tepkiler... 
</HEADLINE>
<TEXT>

     Irak'ta bugün açıklanan yeni geçici hükümet konusunda ABD yönetiminden övgü ve memnuniyet açıklamaları geldi. 
     ABD Ulusal Güvenlik Danışmanı Condoleezza Rice, gazetecilere açıklamasında, yeni hükümeti ''çok iyi bir liste'' olarak tanımladı ve hükümetin bu isimlerden oluşmasından çok memnun olduğunu söyledi. 
     Rice, ''Bugünkü açıklama, özgür Irak'ın geleceği için çok olumlu bir adım'' diye konuştu. Yeni hükümetle birlikte kısa süreli bir şiddet tırmanışı olabileceği uyarısında bulunan Rice, ancak önemli olanın siyasi sürecin sürmesi olduğunu söyledi. 
     ABD Dışişleri Bakanı Colin Powell da bu sonuçtan çok memnun olduğunu açıkladı. ABD Başkanı George Bush'un ise ilerleyen saatlerde açıklama yapacağı belirtildi. 
     
     ARAPLAR TEPKİLİ 
     Arap Birliği Genel Sekreteri Amr Musa da yeni Irak Devlet Başkanı olarak atanan Gazi El Yaver'in, olumlu geçmişiyle Irak'ın önemli siyasetçilerinden birisi ve tanınmış bir şahıs olduğuna dikkat çekti. 
     Mısır Dışişleri Bakanı Ahmed Mahir ise Irak hükümetinin Irak halkını temsil etmesi gerektiğini belirterek, bekleyip görecekleri açıklamasında bulundu. 
     Bahreyn ve Kuveyt de yeni devlet başkanını kutlayan ülkeler arasında yer aldı. 
     
</TEXT>
</DOC>
