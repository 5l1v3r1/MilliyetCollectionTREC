<DOC>
<DOCNO> 247798 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/14/son/sonsiy14.html </URL>
<DATE> 2004/06/14/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Zana ve arkadaşları, eski DEP'li Sincar'ın mezarını ziyaret etti 
</HEADLINE>
<TEXT>

     Kapatılan DEP'in eski milletvekilleri ile DEHAP Genel Başkanı Tuncer Bakırhan, öldürülen eski DEP milletvekili Mehmet Sincar'ın mezarını ziyaret etti. 
     Kapatılan DEP'in eski milletvekilleri Leyla Zana, Hatip Dicle, Orhan Doğan ve Selim Sadak ile DEHAP Genel Başkanı Tuncer Bakırhan, Mardin'in Kızıltepe İlçesi'ne geldi. Kapatılan DEP'in eski milletvekilleri burada, 1994'te Batman'da öldürülen Mehmet Sincar'ı mezarı başında andı. 
     Hatip Dicle, yaptığı konuşmada, manevi anlamda çok zorlu bir dönem geçirdiklerini ve halkın verdiği destekle bugünlere geldiklerini söyledi. 
     Dicle, şöyle dedi 
     ''Mücadelemizin en yoğun dönemlerinde seni kaybettik. Bugün barışa, demokrasiye ve özgürlüğe daha yakınız. Ama yapılacak çok şey var. Kalıcı barışı henüz tesis edemedik. Devlet 1997'de Susurluk'ta meydana gelen bir kazayla devlet-siyaset ve mafya ilişkilerini çözme anlamında epey bir mesafe kaydetti. Fakat Kürt coğrafyasındaki Susurluk çözülmedikçe burada karanlık aydınlanmaz. Mehmet Sincar ve 5 bine yakın faili meçhul cinayetin araştırılması için ilgili komisyonun devreye girmesi lazım. Bu şehit annelerinin, Sincar'ın demokrasi ve barış isteyenlerin talebidir.'' 
     
</TEXT>
</DOC>
