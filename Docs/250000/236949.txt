<DOC>
<DOCNO> 236949 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/03/son/sonspo17.html </URL>
<DATE> 2004/05/03/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Vergisini ödeyene maç bedava... 
</HEADLINE>
<TEXT>

     Kayseri'nin Melikgazi İlçesi Belediye Başkanı ve Kayseri Erciyesspor Başkanı Memduh Büyükkılıç, emlak vergisini ödeyen mükelleflere ücretsiz maç bileti vereceklerini bildirdi. 
     Büyükkılıç, yaptığı açıklamada, İkinci Lig A Kategorisi'nde Süper Lig mücadelesi veren takımları için bu hafta sonu sahasında oynayacağı Türk Telekomspor maçının oldukça önemli olduğunu kaydetti. 
     Kayseri Erciyesspor'un tarihi bir fırsat yakaladığını ifade eden Büyükkılıç, şöyle devam etti 
     ''Yimpaş Yozgatspor sınavını yaklaşık 40 bin taraftarımızın da desteğiyle başarıyla verdik. Bu hafta sonu sahamızda oynayacağımız Türk Telekomspor maçında da Süper Lig yolunun açılacağını inanıyoruz. Tüm taraftarlarımızı maça bekliyoruz. Ayrıca, belediyemize emlak vergisi ödeyen mükelleflere de ücretsiz maç bileti vereceğiz. Süper Lig coşkusunu tüm taraftarlarımızla paylaşmak istiyoruz.'' Büyükkılıç, ''Öde Vergini Al Biletini'' uygulamasının 4-7 Mayıs tarihleri arasında geçerli olduğunu belirtti. 
     
</TEXT>
</DOC>
