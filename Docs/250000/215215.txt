<DOC>
<DOCNO> 215215 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/15/ekonomi/eko05.html </URL>
<DATE> 2004/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Elektrik özelleştirmeleri dağıtım sayısını bekliyor 
</HEADLINE>
<TEXT>

   Elektrik dağıtım özelleştirmeleri, dağıtım bölgelerinin sayısının azaltılması ve stratejinin belirlenmesinden sonra başlayacak 
      SEÇKİN ÜREY Ankara 
   
   Maliye Bakanı Kemal Unakıtan'ın 2004 özelleştirme programını açıklarken detaylarını veremediği elektrik dağıtım özelleştirmeleri, enerji stratejisinin tamamlanmasını bekliyor. Strateji çalışmaları çerçevesinde dağıtım bölgelerinin sayısının azaltılacak olması özelleştirmenin TEDAŞ'ın hangi iştiraklerinden başlayacağının belirlenmesini engelliyor. 
   
   Bölge sayısı kaç olacak 
   Enerji stratejisi çalışmaları Dünya Bankası'nın da desteğiyle Enerji Bakanlığı, EPDK, DPT ve Hazine arasında sürdürülüyor. Strateji çalışmaları daha çok sistem garantisinin sağlanması için bir fon kurulup kurulmayacağı tartışmalarıyla kamuoyuna yansırken, bölge sayılarının kaç olacağı da tartışılıyor. Dünya Bankası sayının 33'ten 12'ye indirilmesini önerirken, Enerji Piyasası Düzenleme Kurulu 17 rakamı üzerinde duruyor. DPT ise resmi görüş olmamakla birlikte 22 olabileceğini belirtiyor. 
   Sayının azaltılması düşüncesi ise mevcut haliyle birçok bölgeye teklif gelmeyeceği yorumundan kaynaklanıyor. Bölge sayısı azaltılarak, elektrik tüketimi düşük şehirlerin bir araya getirilmesiyle büyük şehirleri içinde barındıran dağıtım bölgelerini dengeleyebilecek dağıtım şirketlerinin yaratılması amaçlanıyor. 
   Strateji çalışmaları ise bu hafta kurumlararası görüşmeler çerçevesinde yürüyecek. Enerji Bakanlığı, DPT, EPDK ve Hazine'nin katılımıyla yürütülecek çalışmalarda ortak bir strateji belgesi oluşturmak için çalışılacak. Ardından Dünya Bankası'nın ay sonunda gelmesiyle stratejiye son hali verilecek. 
   
   En çok 49 yıl süre 
   Dünya Bankası'ndan gelen enerji heyeti Türkiye'ye yaptığı son ziyarette dağıtım özelleştirmeleriyle ilgili bir öneri listesi bıraktı. İşletme hakkı devri öneren banka, bunun en fazla 49 yıllığına yapılmasını önerdi. 
   
   
</TEXT>
</DOC>
