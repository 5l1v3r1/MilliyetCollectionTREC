<DOC>
<DOCNO> 223454 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/18/son/soneko25.html </URL>
<DATE> 2004/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Gübreye, patlayıcı denetimi... 
</HEADLINE>
<TEXT>

     Patlayıcı üretiminde de kullanılan, yüzde 28'den daha çok azot içeren Amonyum Nitrat AN gübresinin ithalatında, patlamaya dayanıklılık testi uygulanacak. Patlamaya dayanıklı olmayan gübrenin ithalatına izin verilmeyecek. Bu tür gübreler, sadece ambalajlı olarak satılabilecek. 
     Tarım ve Köyişleri Bakanlığı'nın, Avrupa Topluluğu AT mevzuatına uygun olarak yenilediği ''Tarımda Kullanılan Kimyevi Gübre Yönetmeliği'' Resmi Gazete'nin bugünkü sayısında yayımlandı. Yönetmelik ile İstanbul'da, geçen yıl sinagoglar, HSBC Bank Genel Müdürlüğü ve İngiltere Konsolosluğu'na yönelik saldırılarda patlayıcı olarak kullanıldığı belirlenen amonyum nitratlı gübrelerin üretim ve satışına da sıkı denetim getirildi. 
     Yönetmeliğin, amonyum nitratlı gübre üretimine-ithalatına ilişkin kayıtların tutulmasını ve saklanmasını öngören hükümleri 11 Haziran 2005'te, diğer hükümleri ise 15 Nisan 2004'te yürürlüğe girecek. 
     Yönetmeliğe göre, bu tür gübrelerde patlamaya dayanıklılık testi zorunlu hale getirilirken, kamu güvenliği gerekçeleriyle, serbest dolaşımdaki AT gübrelerine piyasaya arzını yasaklayıcı, kısıtlayıcı veya engelleyici önlemler alınabilecek. 
     Tarımda kullanılan kimyevi gübre tiplerinin ve bileşimlerinin belirlenmesi, isimlendirilmesi, işaretlenmesi, paketlenmesi ve denetlenmesi ile ilgili usul ve esasları düzenleyen yönetmelik uyarınca, AT standartlarına uygun olmayan gübrenin ithalatına izin verilmeyecek. AT standartlarına uygun, yönetmelik kapsamındaki gübreler ise ''EC Fertilizer'' ibaresi ile piyasaya sürülebilecek. 
     AT standartlarına uygun olmayan, yurtiçinde üretilen gübrelerle ilgili ayrı bir yasal düzenlemesi üzerinde çalışıldığı belirtildi. 
     
     İKAMET ZORUNLULUĞU 
     Yönetmelik ile ''EC Fertilizer'' ibaresi ile piyasaya ürün sürecek üreticilere, AT ülkeleri ve AB'ye aday ülkelerde ikamet zorunluluğu getirildi. Üretici, ''EC Fertilizer'' kriterlerine uygun olarak ürettiği ürünün, bu yönetmelik hükümlerine uygunluğundan sorumlu olacak ve AB üyesi ülkelerde ve AT'ın ilgili mevzuatını kendi ülke mevzuatı haline getirmiş aday ülkelerde veya Türkiye'de ikamet edecek. AT'de veya AT'nin ilgili mevzuatını kendi ülke mevzuatı olarak kabul etmiş ülkeler ile Türkiye, yönetmelikte verilen şartları karşılayan ve ''EC Fertilizer'' ibaresi taşıyan bir gübreyi içerik, tanımlama, işaretleme, ambalajlama veya yönetmelikte yer alan diğer hükümler nedeni ile piyasaya arzını engelleyemeyecek, yasaklayamayacak ve toplatamayacak. 
     ''EC Fertilizer'' ibareli gübrelere, AT'de ve AT mevzuatını üstlenen ülkelerde ve Türkiye'de serbest dolaşım hakkına sahip olacak. 
     Üreticiler-ithalatçılar, 11 Haziran 2005'ten itibaren, AT gübrelerinin izlenebilirliğini sağlamak için, gübreler piyasaya arz edilir edilmez menşei kayıtlarını tutacak ve üreticinin arzı durdurması halinde bile belgeler 2 yıl süresince denetim amaçlı olarak muhafaza edilecek. 
     
     GÜVENLİK GEREKÇESİYLE PİYASAYA ARZA YASAKLAMA 
     Yönetmelikte belirtilen şartları karşılamasına rağmen, ''EC Fertilizer'' ibareli bir gübre için, güvenlik, insan, hayvan, bitki ve çevre sağlığı açısından risk oluşturduğu konusunda haklı gerekçelere dayanan bir inancı varsa, yetkili kuruluşlar, bu gübrenin piyasaya arzını geçici olarak yasaklayabilecek veya bunu özel şartlara tabi kılabilecek. Bu durumda AB Komisyonu, Dış Ticaret Müsteşarlığı aracılığı ile yetkili kuruluşun kararının gerekçelerine ilişkin olarak bilgilendirilecek. 
     Haklı kamu güvenliği gerekçeleriyle, AT gübrelerinin piyasaya arzını yasaklayıcı, kısıtlayıcı veya engelleyici önlemler alınabilecek. 
     Kütlece yüzde 28'den daha fazla amonyum nitrattan AN gelen azot içeren ve gübre olarak kullanılmak üzere üretilmiş tekli veya kompoze gübrelerin üretiminde kullanılan maddeler, ürünün ısıya duyarlılığını veya patlamaya eğilimini arttırmayacak. Bu gübrelerin taşıması gereken özellikler belirlenirken, ''Patlamaya Dayanım Testi'' uygulanması zorunlu hale getirildi. 
     Gübre üreticileri, 11 Haziran 2005'ten itibaren, piyasaya arz edilen ve yüksek oranda azot ihtiva eden ''EC Fertilizer'' ibareli amonyum nitrat gübrelerinin izlenebilirliğini temin etmek amacıyla, gübrenin ve ana elementlerinin üretildiği tesislerin isim, adres ve işletmecisinin belirtildiği kayıtları tutacak. Bu kayıtlar, gübrenin piyasaya arz edildiği sürece ve üreticinin arzı durdurmasını takip eden iki sene boyunca, AT ve AT'nin ilgili mevzuatını, kendi ülke mevzuatı haline getirmiş aday ülkeler veya Türkiye'nin yapacağı bir denetime açık olacak. 
     Üreticiler test sonuçlarını gübreyi piyasaya sunmadan en az 5 gün önce, ithalatta ise gübrenin ülke sınırlarına ulaşmasından en az 5 gün önce, yetkili makamlara sunacak. Bu andan itibaren üretici, piyasaya arz ettiği bu gübrelerin piyasada bulunduğu sürece patlamaya dayanım testlerini geçebileceğini garanti edecek. 
     Yüksek oranda azot içeren amonyum nitrat gübreleri son kullanıcıya sadece ambalajlı olarak sunulabilecektir. 
     Bakanlık, piyasaya arz edilen ''EC Fertilizer'' ibareli gübrelerin yönetmeliğe uygunluğunu teste tabi tutabilecek. 
     Bakanlık, 11 Aralık 2007'ye kadar sürecek geçici bir dönem için, AT gübrelerinin bu yönetmelik hükümlerine uygunluğunu kontrol etmek için gerekli hizmetleri verebilecek altyapıya sahip laboratuvarları yetkilendirmekte, ulusal hükümleri uygulamaya devam edebilecek. 
     Eski direktiflere göre yapılan AB gübrelerinin işaretlemeleri, ambalajları, etiketleri ve beraberindeki belgeleri, 11 Haziran 2005'e kadar kullanılabilecek. 
     
</TEXT>
</DOC>
