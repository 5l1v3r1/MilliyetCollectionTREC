<DOC>
<DOCNO> 204837 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/28/ekonomi/eko05.html </URL>
<DATE> 2003/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türkler markayı seviyor' 
</HEADLINE>
<TEXT>

   Kipa'yı aldıktan sonra müşterilerini tanımak için ev ziyaretleri yapan İngiliz Tesco yöneticileri, Türkler'in markayı sevdiğini tespit etti 
      MERT İLKUTLUĞ İzmir DHA 
   
   Tesco - Kipa Mağazaları'nın İngiliz İcra Kurulu Başkanı Steve Hammett, Türkiye'de yatırım yapmaktan çok memnun ve mutlu olduklarını belirterek, yeni yatırımlar için de umutlu olduklarını söyledi. Hammett, ilk gözleminin Türk müşterilerin 'markaya göre hareket ettiği' yönünde olduğunu belirtti. 
   Türk ekonomisinin büyük bir geçiş yaşadığı 2003 yılında, Türkiye'deki en büyük yabancı sermaye yatırımını İngiliz hipermarket devi Tesco yaptı. Tecso, İzmir'de çok ortaklı yapısı ile pek çok kuruma örnek olan 5 mağazadan oluşan Kipa hipermarket zincirini yaklaşık 160 milyon dolara geçen ay satın aldı. İngiliz İcra Kurulu Başkanı Steve Hammett, Türkiye'de 2003 yılının en büyük yatırımlarından birini yapmaktan dolayı çok mutlu olduklarını belirterek, bunun diğer firmalara da cesaret vermesini umduklarını söyledi. 
   
   'Yeni yatırımlarımız olacak' 
   Şu anda mağazaları, müşterileri, Türk ekonomisini ve perakende sektörünü daha yakından tanımaya çalıştıklarını belirten Hammett, kısa vadede en önem verdikleri konunun bu olduğunu söyledi. Hammett, "Tabii yeni yatırımlarımız olacak. Bu konuda çok umutluyuz, ama şimdiden çok fazla şey söylemek doğru değil. Öncelikle mevcut mağazalarda bazı yatırımlar olacak" dedi. 
   
   'Sektörün önü açık' 
   Hammett, yatırımlar konusunda uzun süredir tartışılan alışveriş merkezlerine yönelik yasa tasarısının da önemli rol oynayacağını belirtirken, Türkiye'de organize perakende pazarının önünün son derece açık olduğunu, sektörün büyümesinin ekonominin büyümesiyle paralel olacağını söyledi. Bugüne kadar Kipa'nın çok başarılı işlere imza attığını aktaran Hammett, bu yüzden yenilikler yaparken eski olumlu imaja zarar vermemek için çok dikkatli davrandıklarını kaydetti. 
   
   Evlere gidip, sohbet ediyor    Türk müşterilerin dünyanın pek çok yerindeki müşterilerle yine pek çok açıdan benzerlikler gösterdiğini belirten Hammett, "Türkler de satın almayı, fiyatı, kaliteyi çok iyi biliyor. Onları dinlemeniz hoşlarına gidiyor" dedi. Hammett, kendisini şaşırtan en önemli faktörlerden birisinin ise, Türklerin tahmin ettiğinden daha fazla markaya önem vermesi olduğunu söyledi, Hammett, "Özellikle tepe markalar büyük ilgi görüyor. A sınıf markaların en kaliteli olduğunu düşünüyorlar. Alışverişlerde marka çok fazla yönlendirici oluyor" dedi. Müşterileri yakından tanımak için odak gruplar oluşturduklarını belirten Hammett, "Ben de zaman zaman müşterilerin evlerini ziyaret edip, onlarla sohbet edip, daha yakından tanımaya, alışveriş konusunda nelere dikkat ettiklerini, yaşam tarzlarını öğrenmeye çalışıyorum'' diye konuştu. 
   
   
</TEXT>
</DOC>
