<DOC>
<DOCNO> 224525 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/22/son/sonsiy17.html </URL>
<DATE> 2004/03/22/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Milli Savunma Bakanı'ndan ''bedelli askerliğe'' yeşil ışık... 
</HEADLINE>
<TEXT>

     Milli Savunma Bakanı Vecdi Gönül, pazar günü yapılacak mahalli idareler seçimlerinin partisi için önemli olduğunu söyledi. 
     Bakan Gönül, AK Parti Amasya İl Başkanlığı'nda partililerle biraraya geldi. Hükümetin 17 aylık çalışmaları hakkında bilgi veren Gönül, pazar günü yapılacak yerel seçimlerin partisi açısından önemli olduğunu bildirdi. 
     Yerel seçim sonuçlarının iktidarı değiştirmeyeceğini, ancak AK Parti'ye olan güvenin devamı açısından önemsediklerini anlatan Gönül, şöyle konuştu 
     ''Bu seçimler 29 Mart sabahı hükümeti değiştirmeyecek ama buna rağmen bizim için fevkalade önem arz etmektedir. Çünkü muhalefet bu seçimleri adeta hükümete bir güvenoyu olarak değerlendirmekte, halkımızın AK Parti'ye verdiği desteğin devam edip etmediğine karar verilmesi olarak göstermektedir. 3 Kasım'daki desteğin arkamızda olduğunu ispatlamak için bunu sadece yerel seçim olarak görmememiz gerekir. Bu desteğin devamının AK Parti için önemi büyüktür. Çünkü içte ve dış politikada Türkiye'nin liderinin arkasındaki desteğin devam ettiğini ve liderin güçlü olduğunu gösterir.'' AB konusunda daha önceki hükümetlerin yeterli adımı atamadığını ifade eden Milli Savunma Bakanı Gönül, ''AK Parti iktidarı ile AB'ye giriş süreci yeniden hız kazanmıştır'' dedi. 
     Milli Savunma Bakanı Gönül, bu yıl acil olanların dışında çok sayıda yatırıma ödenek ayrılmadığını belirterek, buradan sağlanan tasarruflarla bütçe dengelerindeki olumsuzlukların giderildiğini anlattı. 
     Bakan Gönül, bedelli askerlik konusunda bir çalışma olmadığını bildirdi. Gönül, Genelkurmay Başkanlığı'ndan istek gelmesi ve ihtiyaç fazlası asker bulunması durumunda bedelli askerlik uygulaması olabileceğini ifade ederek, ''Bunun için zaten mevcut bir kanun var. Ayrıca kanun çıkarmaya gerek yok'' diye konuştu. 
     Daha sonra partililerle birlikte esnaf ziyaretlerinde bulunan Gönül, Amasya'daki temaslarının ardından Tokat'a hareket etti. 
     
</TEXT>
</DOC>
