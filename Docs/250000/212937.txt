<DOC>
<DOCNO> 212937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/03/son/sontur12.html </URL>
<DATE> 2004/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalya, İstanbul'u sırtında taşımaya hazır... 
</HEADLINE>
<TEXT>

     Antalya Tanıtım Vakfı ATAV Başkanı Nizamettin Şen, ''Turizmde, Antalya'nın bilgi ve sermaye birikimiyle, İstanbul turizmini taşımaya hazırız'' dedi. 
     ATAV Başkanı Nizamettin Şen, İstanbullu turizmcilerin, Antalya'ının edindiği deneyim ve bilgi birikiminden yararlanması gerektiğini söyledi. Nizamettin Şen, İstanbul'un Antalya ile birlikte pazarlanabileceğine işaret etti. Bu konuda bir proje hazırlandığını kaydeden Atav Başkanı Şen, ''Kabul etmek gerekir ki İstanbul'un turizm açısından, genel anlamda yeniden tanımlanıp yapılandırılmaya gereksinimi vardır. Dolayısıyla, İstanbul'un yalnız konjonktürel değil, yapısal olarak da turizmde çıkış yapmasını sağlayacak bir yol bulunmalıdır'' dedi. 
     Bu konuda İstanbul'un kültürel değerlerinin kıyı turizmi sejur potansiyeli ile birleştirilerek pazarlanmasının gündeme getirilmesini isteyen Şen, ilk adım olarak da İstanbul ile Antalya'yı bir arada sunan paketler hazırlanması gerektiğini kaydetti. 
     ''İstanbul, sahip olduğu tarihsel ve kültürel değerlerin yanı sıra güneş-kum-deniz olanaklarını da sunan bir destinasyon olmalıdır'' diyen Şen, İstanbul'un en büyük şansı olan kültürel değerlerinin, Antalya'nın güneş-kum-deniz olanaklarıyla bir araya gelince ortaya büyük bir sinerji çıkacağını bildirdi. 
     
     KİLYOS KIYILARI 
     Nizamettin Şen, İstanbul'un yarımadadaki tarihsel ve kültürel potansiyelinin yanı sıra, bir ucunda Kilyos ve Şile, diğer ucunda Kumburgaz-Silivri'nin bulunduğu önemli bir kıyı potansiyeli olduğuna dikkati çekerek, şöyle devam etti 
     ''Bulgaristan, İstanbul'un ancak Kumburgaz-Silivri kadar bir kıyısına karşılık düşen Burgaz-Varna sahili ile yılda bir milyon turist çekebiliyorsa, tarihi yarımadadaki özelliklerine kıyı turizmini de eklemiş bir turizm bölgesi olarak İstanbul, tatil pazarının hala en büyük kesimini oluşturan güneş-kum-deniz pazarından neden payını alamasın Bu konuda partner olabilecek Antalya gibi güçlü bir bağlantının yanı sıra, İstanbul'un çevresindeki kıyılar da önemli potansiyeldir ve ek bir avantajdır. Böyle bir proje ayrıca, beraberinde İstanbul ve çevresindeki kıyılara yatırım yapılmasını da gündeme getirecektir.'' Şen, İstanbul'un tarihsel ve kültürel değerleriyle dünyanın belli başlı bütün şehirleriyle rekabet etmeye devam ederken, sejur turizmiyle de deniz-kum-güneş Bulgaristan'a kolaylıkla rakip olabileceğini vurguladı. 
     Ulaşım sorununun charter uçak seferleri ile aşılabileceğinin altını çizen Şen, ''Tarifeli seferlerle kitle turizmi yapmak olanaksızdır. İstanbul'un sejur ve diğer pazarlardan alması gereken sayıda turisti çekebilmesinin önünde, ciddi bir ulaştırma sorunu olduğu bir gerçektir. Dolayısıyla İstanbul'u çevresindeki sejur olanaklarıyla birleştirip Antalya ile birlikte pazarlayacak proje, charter gereksinimini gündeme getirecektir'' diye konuştu. 
     Şen, Atatürk, Sabiha Gökçen ve Çorlu havaalanlarının varlığının, önerilen İstanbul projesi için önemli bir avantaj olduğunu da vurgulayarak, ''Turizmde, Antalya'nın bilgi ve sermaye birikimiyle, İstanbul turizmini taşımaya hazırız. Bu proje önerisini yaşama geçirebilme konusunda Antalya'da know-how denecek bir deneyim ve birikim oluşmuştur'' dedi. 
     
</TEXT>
</DOC>
