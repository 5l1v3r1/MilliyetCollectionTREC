<DOC>
<DOCNO> 221058 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/09/son/sontur12.html </URL>
<DATE> 2004/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Sağlık çalışanları yarın yine iş bırakıyor... 
</HEADLINE>
<TEXT>

     Sağlık çalışanları, ''nitelikli hizmet, insanca yaşanabilir, herkesin ücretsiz yararlanabildiği bir sağlık hizmeti'' için yarın ve 11 Mart'ta 2 gün süreyle Türkiye genelinde tam gün iş bırakacak. 
     Türk Tabipleri Birliği TTB , Sağlık ve Sosyal Hizmet Emekçileri Sendikası SES üyesi doktor ve diğer yardımcı sağlık personeli, 2 gün süreyle acil servisler dışında tüm gün iş bırakacaklar. 
     Sağlık çalışanlarının iş bırakma eylemine, Türk Dişhikemleri Birliği üyeleri de katılacak. 
     Ankara Dişhekimleri Odası Başkanı Murat Akkaya, AA muhabirine yaptığı açıklamada, hükümetin yaptığı yeni uygulamalara karşı kendi önerilerini sunduklarını, ancak hükümette, ''danışmama, görüş almama, sunulan önerilere değer verememe'' anlayışının sürdüğünü söyledi. 
     Akkaya, Türkiye'de diş hekimi sayısının fazla olduğunu, bu nedenle yeni dişhekimliği fakülteleri açılmaması gerektiğini ve var olan fakültelerin kontenjenlarının düşürülmesini talep ettiklerini anlattı. 
     Bu talepleri olumlu karşılanmasına rağmen, Bakanlar Kurulu kararı ile Trabzon'da dişhekimliği fakültesi açılmasına karar verildiğini belirten Akkaya, daha önce açılmasına karar verilen Kayseri ve Kırıkkale'de de öğretimin başlamasına yönelik adımlar atıldığını kaydetti. 
     Ağız ve diş sağlığı hizmetlerinin sadece özel hastanelerden ve polikliniklerden alınmasına ilişkin geçen yıl alınan kararı da eleştiren Akkaya, bunun diş hekimleri arasında adil olmayan bir durum yarattığını ve öncelikli tedavilerin belirlenmesinden sonra tüm diş hekimlerinden hizmet alınması gerektiğini belirtti. Sağlıkta KDV oranının yüksek olduğunu, hükümetin tüm sağlık hizmetlerindeki KDV oranlarının düşürülmesini vaat ettiğini dile getiren Akkaya, KDV oranını düşürülmesini yalnızca ilaçla sınırlamanın yanlış bir anlayış olduğunu ifade etti. 
     Akkaya, sağlık ocaklarında ve hastanelerde hemşireler ve teknisyenlerin diş hekimlerinden daha fazla döner sermaye payı aldıklarını, Sağlık Bakanlığı'nın farklı kurumlarında çalışan personel arasında ücret uçurumu bulunduğunu söyledi. 
     Murat Akkaya, tüm bu nedenlerle sağlık çalışanlarının yarın ve 11 Mart'ta yapacağı iş bırakma eylemine destek vereceklerini bildirdi. Murat Akkaya, ''Taleplerimiz dikkate alınmazsa başka yöntemlerle iktidarımıza duyurmaya devam edeceğiz'' diye konuştu. 
     
     ''EYLEMLER SÜRECEK'' 
     SES Genel Başkanı İsmail Hakkı Tombul da yaptığı açıklamada, hükümetin, sağlıkta dönüşüm projesi ile sağlık çalışanlarının iş güvencesini ortadan kaldırdığını, performansa dayalı ücretlendirme ile personel arasında çatışmanın körüklendiğini savundu. 
     Sağlık Bakanlığı'nın yeni uygulamalarının halkın sağlık hizmetlerine ulaşımını zorlaştırdığını öne süren Tombul, ''ne kadar para o kadar sağlık'' anlayışının hakim kılındığını söyledi. 
     Taleplerini iletmek için daha önce Sağlık Bakanı Recep Akdağ ile görüştüklerini, ancak görüşmeler sonrası herhangi bir olumlu gelişmenin yaşanmadığını anlatan Tombul, ''Taleplerimiz dikkate alınmıyor, bunun için bir kez daha hükümeti uyarıyoruz. Umuyoruz, hükümet taleplerimizi dikkate alır, gereğini yapar. Aksi halde eylem sürecimiz devam edecek'' diye konuştu. 
     
     UYULACAK KURALLAR 
     Acil servisler dışında tüm birimlerde yürütülecek iş bırakma eylemi için belirlenen kurallara göre, tüm hekimler, her yaştaki acil hastalar ve çocukların zarar görmemeleri için özel önem gösterecek. Bu amaçla, birinci basamak sağlık hizmeti sunan birimler dahil, acil tanı ve tedavi endikasyonu olan hastaların bakımı aksatılmayacak. 
     Acil servisler, eylem süresince polikliniklerde görevli hekimlerce takviye edilecek. 
     Çocukların, hamilelerin, diyaliz hastalarının, yoğun bakım hastalarının ve kanserli hastaların acil olmasa bile her türlü tıbbi tedavisi aksatılmadan sürdürülecek. 
     Servislerde yatarak tedavi gören hastaların her türlü tıbbi işleminin aksatılmadan yürütülmesini sağlayabilecek sayıda sağlık personeli, mesai dışı sürelerde olduğu gibi servislerde hazır bulunacak. 
     Hastane bahçesi ve binasında hastaların üzüntülerine hürmet etmeyen davul, zurna çalınması, halay çekilmesi gibi davranışlarda bulunulmamasına özen gösterilecek. 
     Sağlık çalışanları, özlük haklarının iyileştirilmesi amacıyla Türkiye genelinde gerçekleştirdikleri ''Beyaz Uyarı'' eylemi çerçevesinde 22 Kasım 2000'de yarım gün, 5 Kasım 2003 ve 24 Aralık 2003'te de Türkiye genelinde tam gün iş bırakmıştı. 
     
</TEXT>
</DOC>
