<DOC>
<DOCNO> 206166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/03/yasam/yas04.html </URL>
<DATE> 2004/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
'Sevgili köpek ne olur durma ' 
</HEADLINE>
<TEXT>

   GEA ekibi, depremle yerle bir olan Bem kentinden iç parçalayan anılarla döndü. En çarpıcısı da, yorulup duran bir arama köpeğine yalvaran kadındı... 
      Serhat Oğuz 
   
   İran'daki deprem felaketinde çalışan Türk arama kurtarma ekibi GEA, yerle bir olan bölgede yaşadıklarını anlattı. Bem kentini yerle bir eden deprem, yürekleri yıkan dramlara da sahne oldu. 
   Bölgeye 12 kişilik ekiple giden GEA'nın Takım Lideri Özgür Bozoğlu, ölüm şehrinde yaşadıkları en trajik olayı ise şöyle anlattı 
   
   Suyunu köpeğe verdi 
   "Ani bir ihbar aldık. Bu, beş kişilik bir aileyi bulmak için köpeklerle arama talebiydi. İngiliz ekibiyle bölgeye gittik. Çalışmanın bir bölümünde dinlenirken, yakını enkaz altında kalan bir kadın, bitkin düşmüş köpeğimize yaklaştı ve Farsça bir şeyler söyledi. Rehberimiz, kadının yıkılan evin altında ailesini kaybettiğini, köpeğin neden çalışmadığını sorduğunu söyledi. Yorulduğunu, biraz dinlenmesi gerektiğini, susuzluğun zor durumda bıraktığını anlattık. Kadın harabeye dönmüş evinden kalanları koyduğu bohçasını açtı, çıkardığı değerli bir tabağa kendisi için verilen suyu doldurdu ve köpeğimize verdi. Tabağı iade ettiğimizde eline almak istemedi, yerden aldığı bir k ğıdın üzerine koydu ve enkazın uzak bir köşesinde belki nice anılarının aynası haline gelmiş nadide tabağı yere atarak kırdı." 
   
   'Orada milliyet yoktu' 
   Dinçşahin, dönüşteki uluslararası dayanışmayı da şöyle özetledi 
   "Geri dönüş için yola çıktığımızda, yol boyu yakınlarına dair yaşam umudu kalmayan insanlar bizi 'Teşekkür'lerle uğurladı. Havaalanında bir İran nakliye uçağına ekipmanlarımızı yükledik ve farklı millet, din ve kültürden 300 kadar kurtarma ekibi üyesi asker, doktor, Kızılay görevlisi, yaralı ve gazeteci, hep birlikte yola çıktık. Unutulmaz bir andı. Uçakta millet ayrımı yoktu, sadece birbirlerine sarılarak, omuz omuza, yüreğindeki acıyı paylaşan, bir parça çerezi tane tane paylaşan insanlar vardı." 
   
   Tahran'da deprem korkusu    DIŞ HABERLER SERVİSİ 
   Bem'de yaklaşık 30 bin can alan 6.8 büyüklüğündeki deprem sonrası, ülkenin başkenti Tahran'da "büyük deprem" korkusu baş gösterdi. Tahran halkı, binalarının sağlamlığını ölçtürmek için mühendislere başvuruyor, İran gazeteleri, malzemeden çalan müteahhitlere ilişkin sayfalar dolusu haber yayımlıyor. Halkı, son "büyük depremin" Tahran'ı 1830'da vurup 45 bin can aldığını, kuzeyden geçen fayın her an harekete geçebileceğini konuşuyor. Uzmanlar da, Bem'deki şiddette bir depremin Tahran'da meydana gelmesi halinde, 400 bin ile 1 milyon ardası can alabileceğini belirtiyor. 
   
   Endonezya ve Meksika sallandı ..    DIŞ HABERLER SERVİSİ 
   Endonezya'da dün güneş doğmadan az önce meydana gelen depremin merkez üssünün, Bali adasının 30 kilometre açığında deniz dibinde olduğu ve büyüklüğünün 6.1 olarak kaydedildiği bildirdi. Bali ve Lombok adalarını sallayan deprem sırasında çıkan panikte onlarca kişi yaralanırken, yaşlı bir öğretmen kalp krizi geçirerek öldü. Meksika'nın Meksiko ve Acapulco kentleri de, Richter ölçeğine göre 6.3 büyüklüğünde depremle sarsıldı. Yerel saatle 05.30'da meydana gelen depremin merkez üssünün, turistik Zihuatanejo kentinin 40 kilometre doğusu olduğu belirtildi. 
   
   İran'ı bu kez göktaşı çarptı    DIŞ HABERLER SERVİSİ 
   İran'ın güneydoğusundaki Bem kentini vuran deprem felaketinden sonra dün sabah da ülkenin kuzey kesimine bir göktaşı düştü. İran Devlet Radyosu'nun haberine göre, Mazandaran bölgesindeki Babol kasabasına düşen göktaşı, bazı binalara hasar verdi, caddelerde paniğe yol açtı, ancak ölüm ya da yaralanma olmadı. Çarpmanın etkisinin 1 kilometre mesafede de hissedildiğini kaydeden radyo, konuyla ilgili başka ayrıntı vermedi. 
   
   
</TEXT>
</DOC>
