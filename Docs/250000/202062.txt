<DOC>
<DOCNO> 202062 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/14/son/sontur08.html </URL>
<DATE> 2003/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Bombacının yurtdışında eğitim aldığı açıklandı... 
</HEADLINE>
<TEXT>

     İstanbul'daki bombalı saldırılarda kullanılan kamyonetlere patlayıcı maddeyi yüklediği iddiasıyla yakalanan F.Y'nin, başka bir ülkede radikal örgütlerin kontrolü altındaki kampta, savaş teknikleri, bomba yapımı ve ağır silahların kullanılması konusunda eğitim aldığı açıklandı. 
     İstanbul Emniyet Müdürlüğü Basın Protokol ve Halkla İlişkiler Şubesi'nden yapılan yazılı açıklamada, 15 Kasım 2003 tarihinde Beyoğlu'ndaki Neve Şalom Sinagogu ve Şişli'deki Beth İsrael Sinagogu, 20 Kasım 2003 tarihinde de Beyoğlu'nda İngiltere'nin İstanbul Başkonsolosluğu ile Beşiktaş'taki HSBC Bank Genel Müdürlüğü'ne yönelik bomba yüklü araçlarla intihar saldırıları düzenlendiği hatırlatıldı. 
     Bu saldırılara ilişkin operasyonların başlangıç tarihi olan 15 Kasım 2003 tarihi itibariyle 94 kişinin İstanbul DGM Cumhuriyet Başsavcılığı'na sevk edildiği belirtilen açıklamada, bu kişilerden 31'inin tutuklandığı bildirildi. 
     Eylemlerle ilişkisi olduğu anlaşılınca arama kayıtlarına aldırılan bir örgüt mensubunun, 10 Aralık 2003 tarihinde yurtdışından Hakkari üzerinden Türkiye'ye giriş yapmak isterken yakalanarak gözaltına alındığı ifade edilen açıklamada, bu kişinin talep üzerine ertesi gün Hakkari'den İstanbul'a getirildiği belirtildi. 
     Gözaltına alınan örgüt mensubunun yapılan sorgulamasında, 1994 yılında yurtdışına çıkarak Asya ülkelerinin birinde faaliyet gösteren radikal örgütlerin kontrolü altında bulunan kampta askeri eğitim aldığını, almış olduğu eğitimin içinde savaş teknikleri, bomba yapımı ve ağır silahların kullanılmasının bulunduğunu söylediği kaydedilen açıklamada, söz konusu kişinin ayrıca faaliyet gösterdiği örgüt için intihar eylemcisi olabilecek kapasitede eleman kazandırma faaliyeti içinde bulunduğunu ifade ettiği bildirildi. 
     Bu kişinin, Küçükçekmece ilçesinde deterjan pazarlama adı altında paravan bir şirket kuran örgüt mensuplarının, kiralanan işyerinin deposunu laboratuvar ortamına dönüştürerek hassas patlayıcılar imal ettiklerini, bu depoda imal edilen patlayıcıların satın aldıkları kamyonlara gerekli düzenekleri kurarak intihar eylemine hazır hale getirdiklerini ifade ettiği kaydedilen açıklamada, söz konusu kişinin hazırlanan bombaların düzeneklerinin yapımında bizzat bulunduğunu söylediği belirtildi. 
     Açıklamada, söz konusu işyerinde yapılan aramada da, 4 ayrı saldırıda kamyonlardaki patlayıcıların imalinde kullanılan asitler ile bomba düzeneğinde kullanılan kablo artıkları ele geçirildiği vurgulandı. 
     Bu arada, polisteki işlemleri tamamlanan F.Y, saat 11.30 sıralarında İstanbul DGM Cumhuriyet Başsavcılığı'na sevk edildi. 
     
</TEXT>
</DOC>
