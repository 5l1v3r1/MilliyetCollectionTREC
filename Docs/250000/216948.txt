<DOC>
<DOCNO> 216948 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/22/son/soneko05.html </URL>
<DATE> 2004/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Hayvan ihracatı bitme noktasında... 
</HEADLINE>
<TEXT>

     Güneydoğu Canlı Hayvan Su Ürünleri ve Mamülleri İhracatçıları Birliği Başkanı Rüştü Yıldız, Suriye'nin, topraklarından canlı hayvan taşımacılığına izin vermeyerek Gaziantep'ten canlı hayvan ihracatını sona erdirmeyi başardığını öne sürdü. 
     Yıldız, AA muhabirine yaptığı açıklamada, canlı hayvan ihracatındaki olumlu gelişmeler üzerine bölge ihracatçılarının 1984 yılında birlik çatısı altında örgütlendiğini belirterek, ''O zamanlar 450 canlı hayvan ihracatçısı üyemiz vardı. O yıl 360 milyon dolarlık ihracat yaptık. Sonraki 20 yılda, ihracatımız 360 milyon dolardan 4 milyon dolara geriledi. Üye sayımız ise 450'den 26'ya düştü'' dedi. 
     Bölge illerinden canlı hayvan ihracatının Suudi Arabistan başta olmak üzere Ortadoğu ve Basra Körfezi ülkelerine yapıldığını kaydeden Yıldız, 1991 yılındaki Birinci Körfez Savaşı ile birlikte Irak üzerinden hayvan taşıma olanaklarının ortadan kalktığını ifade etti. 
     Yıldız, Irak üzerinden canlı hayvan taşıyamayınca Suriye'ye yöneldiklerini, Suriye'nin bir süre sonra Türkiye'de hastalıklı hayvan bulunduğunu öne sürerek topraklarını canlı hayvan transit geçişine kapama kararı aldığını anımsattı. Suriye'nin yasağı kaldırması için bir türlü ikna edilemediğini vurgulayan Yıldız, şunları anlattı 
     ''Suriye'nin yasak kararı üzerine karayoluyla canlı hayvan ihracatı kesintiye uğradı. Bu kez deniz yoluyla ihracatı denedik, ulaşım maliyetinin yüksekliği ve hayvanlarımızın telef olması nedeniyle sürdüremedik. Böyle olunca pazarları rakiplerimize kaptırdık. 
     Aradan yıllar geçti, Türkiye'deki hayvanların hastalıklı oldukları iddiasının yanlışlığı uluslararası raporlarla kanıtlandı. Ama Suriye hala topraklarından canlı hayvan taşımamıza izin vermiyor. 
     Devlet Bakanımız Kürşad Tüzmen'in önümüzdeki günlerde Suriye'ye gideceğini öğrendik. Tüzmen bu konuyu mutlaka gündemine almalı, Suriyeli yetkililerle bu konuyu da görüşmeli.'' Yıldız, hayvan ihracatındaki olumsuz tablodan bölge ekonomisinin çok kötü etkilendiğini belirterek, ''İhracat olmayınca besicinin hayvanı para etmedi. Hayvanı para etmeyen besici bu işten elini çekti. Sonuçta ahırlar boş, ihracatçılar işsiz kaldı'' diye konuştu. 
     
</TEXT>
</DOC>
