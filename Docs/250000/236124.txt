<DOC>
<DOCNO> 236124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/30/son/sondun12.html </URL>
<DATE> 2004/04/30/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Telegraph Yüzde 51 AB Anayasası'na 'hayır' diyecek 
</HEADLINE>
<TEXT>

     İngiltere'de yayımlanan The Daily Telegraph gazetesi, halkın yüzde 51'inin AB Anayasasına ''hayır'' diyeceğini yazdı. 
     YouGov adlı araştırma kurumu tarafından yapılan araştırmanın sonuçlarını yayınlayan gazetenin haberine göre, Başbakan Tony Blair'in uzun süre direndikten sonra baskılara dayanamayıp yapmayı kabul ettiği referandumda halkın yüzde 23'ü AB Anayasasına ''evet'' diyecek. 
     Halkın yüzde 21'lik bölümününse ''bu konuda bir şey bilmediğini, bilmek de istemediğini'' açıkladığı kaydedilen haberde, ''Blair'i bekleyen en büyük problem de halk arasındaki yaygın cehalet'' ifadesi kullanıldı. 
     Haberde, Blair'in referandumla büyük bir kumar oynayacağı savunuldu ve halkın yüzde 82'sinin, Başbakanın referandumu yapmayı kabul etmesinin, ilkelerinden değil, oportünizminden kaynaklandığını söylediği belirtildi. 
     
</TEXT>
</DOC>
