<DOC>
<DOCNO> 202130 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/15/spor/spo02.html </URL>
<DATE> 2003/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni rota İlan 
</HEADLINE>
<TEXT>

   Fenerbahçe yönetimi, bir süredir peşinde olduğu Fabiano'nun Real Madrid ile anlaşması üzerine hedef değiştirdi, Atletico Paranaense'nin 23 yaşındaki golcüsünü transfer etmek için harekete geçti 
      YALÇIN TÜRK 

   
   Brezilya çıkarması 
   SARI - Lacivertliler, ocak ayında kadrolarını takviye yapmak için çalışmalarını hızlandırdı. Yönetim, Sao Paulo'da oynayan Fabiano'nun Real Madrid ile anlaşması üzerine rotayı değiştirdi. Dün Brezilya'ya giden Mahmut Uslu ve Hakan Bilal Kutlualp'in, Atletico Paranaense'de forma giyen 23 yaşındaki Ilan ile görüşeceği öğrenildi. Gelecek vadeden genç oyuncu için kulübü ve kendisiyle pazarlık masasına oturulacak. 
   
   Alex'te son tango 
   İKİ yöneticinin, her konuda anlaşmaya varılan orta sahaya oyuncusu Alex de Souza'nın bonservisini almak için de Cruzeiro Kulübü yetkilileri ile bir araya gelecekleri bildirildi. Brezilya Milli Takımı'nda da forma giyen Alex, Cruzeiro'nun dün Bahia ile deplasmanda oynadığı kupa maçında dördü penaltıdan beş gole imzasını koydu. Başarılı futboluyla göz dolduran Alex, Avrupa'nın önde gelen kulüplerini peşinde koşturuyor. 
   
   Süper kare as    Ümit Özat, Rebrov, Ali Güneş ve Volkan son iki maçta alınan altı puanda önemli rol oynadılar 
   
   Daum'dan erken uyarı    TEKNİK Direktör Daum dünkü antrenman öncesi oyuncularıyla 40 dakika süren bir toplantı yaptı. Alman hoca, Denizlispor maçının ikinci yarısında oynanan futbolu beğendiğini söyledi, "Ancak rehavet istemiyorum. Kalan iki maçı da kazanmazsak planlarımız bozulur" dedi. Sarı - Lacivertliler bugün dinlenecekler, yarın ise Şükrü Saracoğlu Stadı'nda çalışacaklar. 
   
   Böyle mutluyum    Serhat, sağ kanatta verim sağlayamadığını söyledi, "Başarılı olmam için kaleye yakın oynamalıyım" dedi 
   YUSUF KOBAL 

   'Hoşuma gitti' 
   DENİZLİSPOR karşısında iyi futbolunu şık bir golle süsleyen Fenerbahçe'nin genç yıldızı Serhat Akın, forvette daha etkili ve mutlu olduğunu söyledi. Bu sezon çoğu maçta sağ kanatta görev aldığına dikkat çeken Serhat, "Ama Van Hooijdonk ile beraber oynadığım zaman ne kadar verim sağladığımı herkes gördü. Ben her zaman kaleye yakın olmalıyım. İkinci yarıdaki futbolumuz açıkcası çok hoşuma gitti" ifadelerini kullandı. 
   
   Sevgiliye gösteri 
   GOL attıktan sonra yaptığı sevinç gösterisine de açıklık getiren genç golcü, "İspanya'dan gelen kız arkadaşım Claudia'ya söz vermiştim. Gol atarsam formamı matador gibi sallayacaktım" dedi. Çok önemli bir engeli geçtiklerini kaydeden Serhat, "Tatile huzurlu çıkmak istiyoruz. Hem kupa, hem de Malatya maçını kazasız atlatmalıyız. Şu anki kazanma inancımızı kaybetmezsek, istediğimizi alırız" diye konuştu. 
   
   Tuncay'dan müjde    GENÇ yıldız dün Acıbadem Tepe Nautilus alış veriş merkezinde UNICEF'in muhtaç çocuklar için düzenlediği imza törenine katıldı. Tuncay, Malatyaspor maçından sonra sözleşmesini yenileyeceğini de müjdelerken, sanatçı Hülya Koçyiğit, "Bir Beşiktaşlı olarak Tuncay'ı tebrik ediyorum. Böyle bir günde çocukları yalnız bırakmadı" dedi. 
   
   Kale düşmedi    LİGDE 10. haftadan sonra yaptığı tüm maçlarda gol yiyen Fenerbahçe, Denizlispor'a geçit vermedi. Adanaspor'u kendi sahasında 3 - 0 yendikten sonra oynadığı beş maçta kalesinde sekiz gol gören Sarı-acivertliler, Volkan'ın başarılı performansıyla bu sorunu da şimdilik rafa kaldırdı. Fenerbahçe, Sebat, Ankaragücü ve Rize maçlarında bir, Samsun'da üç, Beşiktaş derbisinde de iki gol yemekten kurtulamamıştı. 
   
   Kadıköy stresi    SARI - Lacivertliler kendi saha ve seyirci avantajını kullanmakta zorlanıyor. Ligde sahasında yaptığı sadece iki maçta ilk yarıları golle kapatan Fenerbahçe, buna karşılık deplasmandaki 8 karşılaşmanın 6'sında ilk 45 dakikaları boş geçmedi. Şükrü Saracoğlu Stadı'nda Elazığspor ve Adanaspor maçlarında tribünler ilk yarı gol sevinci yaşabildiler. 
   
   
</TEXT>
</DOC>
