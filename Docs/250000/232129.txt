<DOC>
<DOCNO> 232129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/16/son/sonyas03.html </URL>
<DATE> 2004/04/16/ </DATE>
<TIME> 07.45 </TIME>
<AUTHOR>  </AUTHOR>
<HEADLINE>
Obezlik Mc Donalds'ı vurdu, 'adım sayacı' veriyor... 
</HEADLINE>
<TEXT>

     Dünyanın en büyük fast-fud zinciri McDonald's obezlikle mücadele için ABD'de eğitim kampanyası başlattı. 
     Big Mac hamburgerleri ve büyük boy patatesleri obezliğe yol açtığı gerekçesiyle eleştirilen şirket, nüfusun üçte ikisinin fazla kilolu olduğu ABD'de obezlik sorununun çözümü için sorumlu ve aktif rol oynamaya kararlı olduğunu bildirdi. 
     McDonald's'ın bu amaçla yetişkinlere yönelik ''Go Active'' adlı yeni bir ürün sunmaya başladığını belirten şirketin ABD Pazarlama Müdürü Alex Conti, yeni ürünün salata, bir şişe su ve yürümeyi özendirmek amacıyla bir pedometre adım sayacı içerdiğini kaydetti. 
     Conti, yeni ürünle birlikte ayrıca yeni bir Web sitesi de hizmete soktuklarını belirterek, Çinli NBA oyuncusu Yao Ming'in aralarında bulunduğu ünlü sporcuların resimleriyle dolu bu sitede fitness ve egzersiz hareketleri konusunda tavsiyeler bulunduğunu açıkladı. Conti, ABD'de yakında Fiesta isimli içinde kıyma bulunan yeni bir ''entree'' salatasını da satışa sunacaklarını bildirdi. 
     
</TEXT>
</DOC>
