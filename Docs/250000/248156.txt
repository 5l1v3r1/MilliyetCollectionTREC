<DOC>
<DOCNO> 248156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/15/son/sonspo28.html </URL>
<DATE> 2004/06/15/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Türkiye Rallisi için hazırlıklar tamamlandı... 
</HEADLINE>
<TEXT>

     Dünya Ralli Şampiyonası'nın 8. ayağı olan ''Rally Of Turkey Türkiye Rallisi '' için tüm hazırlıklar tamamlandı. 
     Otomobil Sporları Federasyonu TOMSFED Başkanı Mümtaz Tahincioğlu, Antalya Ticaret ve Sanayi Odası ATSO Başkanı Kemal Özgen, TOMSFED Spor Komisyonu Başkanı Metin Çeker ve TOMSFED Genel Koordinatörü Banu Başeren ile birlikte ATSO Günübirlik Tesisleri'nde basın toplantısı düzenleyerek, organizasyon hazırlıkları hakkında bilgi verdiler. 
     ATSO Başkanı Kemal Özgen, Dünya Ralli Şampiyonası'nın 8. ayağı olan ''2. Türkiye Rallisi''nin Antalya için çok büyük önem taşıdığını belirtti. Rallinin Antalya'nın tanıtımı için eşsiz bir fırsat olduğunu vurgulayan Özgen, geçen yılki ilk organizasyonun başarılı geçtiğini hatırlattı. Geçen yıl ralliyi çok sayıda yabancı turistin de izlediğine değinen Özgen, bu yıl yabancı katılımının daha yüksek olmasının hedeflendiğini kaydetti. Özgen, dünyanın bir çok ülkesinde televizyonlardan yayınlanacak rallinin hem Antalya, hem de Kemer için çok önemli bir şans olduğunu da tekrarladı. 
     
     TOMSFED BAŞKANI TAHİNCİOĞLU 
     TOMSFED Başkanı Mümtaz Tahincioğlu da konuşmasında, geçen yıl 3,5 ayda hazırlanılan şampiyonanın, Dünya Ralli Şampiyonası'nın 16 ayağı arasında en iyi 6. organizasyon olarak tanımlandığını bildirdi. Bu yıl, en iyi ilk 3 organizasyon içinde yer alınmanın hedeflendiğine işaret eden Tahincioğlu, eksiklerin tamamlandığını, teknik, idari ve güvenlik tedbirlerinin alındığını açıkladı. 
     Ralli'nin çok iyi pazarlanması gerektiğine de dikkati çeken Tahincioğlu, şunları söyledi 
     ''Antalya'nın prestij organizasyonlarından birisi olan bu yarışın çok iyi pazarlanması lazım. Henüz geç kalmış değiliz. 24 Haziran Perşembe ve 25 Haziran Cuma günleri yapılacak özel seyirci etapları bu işin en iyi görüntüsü olacak. Bu etaplara çok fazla sayıda seyirci getirilmesi gerekiyor. Bu yıl ralliyi toplam 80 bin yarışseverin izleyeceğini tahmin ediyoruz. Bunların yüzde 40'ını da yabancılar oluşturacak. Perşembe ve cuma günleri gerçekleştirilecek özel seyirci etaplarını en az 20 bin kişinin izleyeceğini tahmin ediyoruz. Akdeniz Üniversitesi ile yaptığımız anlaşma gereği kampus içindeki alanı 20 bin kişilik taş tribün oluşturarak, özel seyirci etabı için hazır hale getirdik.'' 
     
     ÜRDÜN PRENSİ DE GELİYOR 
     Tahincioğlu, bir yarışsever olan Ürdün Prensi Faysal Hüseyin'in de yarışları izlemek üzere 24 Haziran akşamı Antalya'ya geleceğini bildirdi. Tahincioğlu, Prens Hüseyin'in 24 Haziran akşamı koşulacak özel seyirci etabıyla 25 Haziran'daki yarışları kendi kullanacağı helikopterle izleyeceğini kaydetti. 
     Tahincioğlu, ralliyi izlemek üzere toplam 11 helikopterin sürekli dolaşacağını anlatarak, ''Helikopterlerden 5'i, yarışan takımlara ait. Bu takımlar yurt dışından 5 helikopter getiriyor. Prens Hüseyin için de Türkiye'den bir helikopter kiralandı. Prens helikopteri kendisi kullanarak, yarışı havadan izleyecek'' dedi. 
     Tahincioğlu, Dünya Ralli Şampiyonası'nın kuralı gereği, yarışa katılacak pilotların Türkiye sınırlarından girdikleri anda, organizasyon komitesini bilgilendirmek zorunda olduklarını hatırlatarak, ''Şu sıralar, çok ünlü 5 pilot, aileleri ve Avrupa jet sosyetesine mensup yakın arkadaşlarıyla Antalya civarında tatil yapıyor. Bu pilotlara Türkiye'de antrenman yasağı var. Biz onların geldiklerini biliyoruz, kaldıkları otelleri biliyoruz, ama açıklamıyoruz'' diye konuştu. 
     TOMSFED Genel Koordinatörü Banu Başeren ise Türkiye Rallisi logosunu Antalya ile bütünleştirmek istediklerini ifade ederek, ileri yıllarda yurt dışından 60 bin kişinin yalnızca ralliyi izlemek üzere Türkiye'ye gelmesinin sağlanacağını söyledi. 
     
     BİLETLER 10 EURO 
     Başeren, ralli biletlerinin 10 Euro'dan satışa çıkartıldığını, 1 gün geçerli olacak biletlerin fiyatının Türk seyirciler için 1 Mayıs'taki döviz kuru dikkate alınarak 16 milyon 500 bin lira olarak belirlendiğini kaydetti. 
     Başeren, seyirci özel etaplarının ''Seyirci için gösteri etabı'' olarak algılanmasının yanlış olacağının altını çizerek, ''Seyirci etapları ralliye puan veriyor. Bu etaplar bir gösteri etabı değildir. Yalnızca seyircinin izleyebilmesi için kolaylık sağlanan etaplardır'' dedi. 
     TOMSFED Spor Komisyonu Başkanı Metin Çeker de yarışın toplam 18 etaptan oluştuğunu, 8 parkurun ikişer kez geçileceğini, 1 parkurun da 1 kez geçileceğini belirterek, toplam parkurun bin 236 kilometre uzunluğunda olduğunu açıkladı. Çeker bu etapların 380 kilometresinin özel etap olduğunu bildirdi. 
     Çeker, yarışlarda toplam bin 300 kişinin görevli olduğunu, yarışları 300'ü yabancı toplam 400 gazete ve televizyon çalışanının izleyeceğini anlattı. 
     Ralli'de toplam 70 otomobilin yarışacağına da değinen Çeker, yarışacak otomobillerin 21 Haziran Pazartesi günü ro-ro gemisiyle Antalya Büyük Liman'a geleceğini belirtti. Çeker, ''Şampiyonaya bütün dünya takımları katılıyor. Antalyalıları 24 Haziran Perşembe günü saat 18.00'de Cumhuriyet Meydanı'nda verilecek start ile saat 18.45'de Akdeniz Üniversitesi Kampusu'nda koşulacak özel etaba bekliyoruz. Cuma günü 18.45'te Akdeniz Üniversitesi'nde bir kez daha özel etap olacak'' dedi. 
     
</TEXT>
</DOC>
