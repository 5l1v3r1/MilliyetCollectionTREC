<DOC>
<DOCNO> 226147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/27/son/sonspo12.html </URL>
<DATE> 2004/03/27/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Çalımbay İyi futbolumuzu sürdürüyoruz... 
</HEADLINE>
<TEXT>

     Diyarbakırspor'u 3-1 yenen Ankaragücü'nün Teknik Direktörü Rıza Çalımbay, ''Denizlispor maçından bu yana iyi futbolumuzu sürdürüyoruz'' dedi. 
     Sahalarında uzun süredir kazanamadıklarına dikkati çeken Çalımbay, ''Bu nedenle önemli bir galibiyet aldık. Maçın ilk yarısında çok iyi oynadık. Ancak 2. yarıda oyuncularımdaki tedirginlik futbolumuza da yansıdı. İleri çıktığımız ilk pozisyonda golü bulduk. Herşeye rağmen futbolcularımın performansından memnunum. Ligi de iyi bir şekilde bitireceğiz'' diye konuştu. 
     Diyarbakırspor Teknik Direktörü Sakıp Özberk de, orta sıralardaki 2 takımın mücadelesinden daha iyi motive olan tarafın galibiyetle ayrıldığını belirterek, ''Oyunu bir türlü kontrol altına alamadık'' dedi. 
     Maçta iyi futbol sergilenmediğini belirten Özberk, ancak mücadelenin çok iyi olduğunu sözlerine ekledi. 
     Karşılaşmayı ekibiyle birlikte izlemeye gelen tiyatro sanatçısı Yılmaz Erdoğan ise maç sonrası yaptığı açıklamada, ''İki ekip de benim takımım kim kazansa sevinecektim. Umut'un golünü çok beğendim'' diye konuştu. 
     
</TEXT>
</DOC>
