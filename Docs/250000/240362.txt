<DOC>
<DOCNO> 240362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/15/son/sonyas09.html </URL>
<DATE> 2004/05/15/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
"Televole" kültürü gençleri olumsuz etkiliyor... 
</HEADLINE>
<TEXT>

     Ege Üniversitesi Tıp Fakültesi Psikiyatri Anabilim Dalı Öğretim Üyesi Prof. Dr. Ahmet Çelikkol, küreselleşme, gelir dağılımındaki dengesizlik ve ''televole'' kültürünün gençleri olumsuz etkilediğini söyledi. 
     Çelikkol, AA muhabirine yaptığı açıklamada, anne ve babanın çocuğunun her alanda çalışıp geleceğe hazırlanmasını istediğini, gençlerin ise çevrede gördüğü ve kendi ailesinde de sahip olmak istediği yaşam tarzıyla geleceği düşünmeden gününü geçirmek isteme düşüncesine sahip olabileceğini belirtti. 
     Çelikkol, eğitimin veya öğrenilen mesleğin ileride yaşamını kazanması için yeterli olmadığını ve nitelikli kişilerin bile işsiz kaldığını gören gençlerin ''gelecek şoku''na girerek çalışsam da olmayacak görüşünü taşımaya başladığını söyledi. 
     Küreselleşme, gelir dağılımındaki dengesizlik ve ''televole'' kültürünün gençleri olumsuz etkilediğini ifade eden Çelikkol, şunları söyledi 
     ''Boşluktaki gençlik motivasyonunu kaybeder. Bazen anne ve babaların da çocuklarını kendi yaşadıkları şartlarda yetiştirmek istediklerini görüyoruz. Bu hatalı bir davranış. Olağan koşullarda 15 yaşındaki gençle kendisinden ortalama 30 yaş büyük anne-babanın aynı dünya görüşünde olması mümkün değil. Üstelik dünya, günümüzde eskisinden çok daha hızlı değişiyor. Bu açıdan kuşak çatışması, ilerleme ve değişim için beklenen ve genç açısından istenilen bir durumdur. Eğer kuşak çatışması yoksa, genç, ilişki bağımlılığı içinde, özgüveni yetersiz demektir. Ama bunun da bir dozu vardır.'' Çocuklarına özgüven sağlama konusunda anne ve babanın gerekirse profesyonellere başvurarak çaba harcamaları gerektiğini söyleyen Çelikkol, anne ve babanın dünyayı doğru kavrayarak gençle aralarındaki çatışmada doğruları yakalamaya çalışması gerektiğini kaydetti. 
     
</TEXT>
</DOC>
