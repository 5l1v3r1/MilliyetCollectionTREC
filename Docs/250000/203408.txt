<DOC>
<DOCNO> 203408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/20/son/sontur04.html </URL>
<DATE> 2003/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Hava kirliliği, kalp krizini tetikliyor... 
</HEADLINE>
<TEXT>

     Hava kirliliğinin, kalp krizi vakalarını tetiklediği, kışın yaşanan depresyonlara da yol açtığı bildirildi. 
     Selçuk Üniversitesi Meram Tıp Fakültesi Halk Sağlığı Anabilim Dalı öğretim üyesi Prof. Dr. Sait Bodur, AA muhabirine, kullanılan fosil yakıtların hava kirliliğine neden olduğunu, bunun, insan sağlığı üzerinde iki türlü etkisi bulunduğunu söyledi. 
     Hava kirliliğinin öncelikle ani etkilerinin gözlendiğini belirten Bodur, ''Kişi, kirli havayı soluduğu zaman, solunum yolları tahrişi, gözlerde yaşarma, burun ve boğaz mukozasında alerji gibi rahatsızlıklar ani olarak görülebilir. Havada bulunan kükürtdioksit solunumun doğal halini bozuyor'' dedi. 
     Bodur, hava kirliğinin ikinci etkisinin uzun süreli olarak görüldüğünü ifade ederek, şunları söyledi 
     ''Hava kirliliği, vücut direncini kırdığı için hastalık riskini artırıyor. Havanın kirli olduğu dönemlerde hastanelere, kulak, burun, boğaz, akciğer, kalp rahatsızlıkları nedeniyle başvuranların sayısında artış gözleniyor. Kirli hava, özellikle kalp hastaları için ciddi risktir. Hatta kirlilik kalp krizlerinin tetikleyicisi olabilir. Kalp yetmezliği bulunanlar, oksijen desteğine ihtiyaç duyabilecekleri için hekime danışarak yanlarında oksijen tüpü de bulundurabilirler.'' Hava kirliliğinin, astım ve bronşit gibi rahatsızlıkların görülme sıklığını artırdığını vurgulayan Bodur, havada bulunan hidrokarbonların ise kansorejen etkisinin olduğunu söyledi. 
     Kirli havayı her soluyanın kanser riski taşımayabileceğini de ifade eden Bodur, ''Kişinin kansere yatkınlığı, bu konuda belirleyici olur'' dedi. 
     Kış mevsiminde yaşanan depresyonlarda hava kirliğinin de etkilerinin bulunduğunu anlatan Bodur, havanın gri, basık olmasının kişiyi içe kapanık ve saldırgan yaptığını belirterek ''Hava kirliği, insanda ruh daralması ve can sıkıntısına neden olacaktır. Kirlilikten fiziksel olarak etkilenen kişi, psikolojik olarak da mutlaka etkilenir'' diye konuştu. 
     
     KİRLİLİĞİN YOĞUN OLDUĞU SAATLER... 
     Özellikle hava kirliğinin yoğun olduğu saatlerde, solunumun pencereyi açmadan iç mekandaki havadan yapılması gerektiğini belirten Bodur, bu saatlerde zorunlu olmadıkça dışarı çıkılmaması gerektiğini söyledi. 
     Hava kirliliği bulunan yerlerde maske ya da benzeri önlemlerle korunmanın tam olarak mümkün olmadığını anlatan Bodur, ''Havayı soluyan kişi, mutlaka bunun etkilerini hissedecektir. Bu rahatsızlıkları engellemenin tek yolu hava kirliliği konusunda önlemler almaktır. Ciddi rahatsızlığı bulunan kimseler, mümkünse daha temiz havası olan bölgelerde yaşamayı tercih etmeli'' dedi. 
     
</TEXT>
</DOC>
