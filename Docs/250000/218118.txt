<DOC>
<DOCNO> 218118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/27/guncel/gun02.html </URL>
<DATE> 2004/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Yollara tuz değil, zeolit dökülecek 
</HEADLINE>
<TEXT>

   Gelecek kıştan itibaren buzlanmaya karşı tuz yerine zeolit kullanılacak. Zeolit, ne asfalta ne de otomobillere zarar veriyor... 
      ÖNAY YILMAZ İstanbul 
   
   Anadolu Üniversitesi AÜ Fen Fakültesi Fizik Bölümü Öğretim Üyesi Prof. Dr. Ertuğrul Yörükoğulları başkanlığındaki araştırma grubu, yollardaki buzlanmaya karşı yeni bir çözüm yolu geliştirdi. Ülkemizde bol miktarda bulunan zeolitin tuza göre çok daha iyi olduğunu belirten Yörükoğulları, "Doğal zeolit hem çevreyi diğer kimyasal kirleticilerden temizliyor hem de tuz gibi asfalta ve araçlara zarar vermiyor" dedi. 
   
   Zengin yataklar var 
   Karayolları ile yapılan anlaşma sonucu tüm yurtta gelecek kıştan itibaren kullanılması planlanan zeolit, özellikle Balıkesir'in Bigadiç ve Manisa'nın Gördes ilçelerinde bolca bulunuyor. Türkiye'de doğal zeolit rezervinin 50 milyar ton civarında olduğunu belirten Yörükoğulları, "Türkiye'de buzlanmaya karşı yılda 90 bin ton tuz kullanılıyor. 2002'de sadece İstanbul'da tuzun asfalta verdiği zarar 50 trilyon liraya ulaştı. Yollarda tuza göre daha ekonomik olan zeolit kullanılırsa bu zararın büyük kısmı ortadan kalkar" diye konuştu. 
   
   
</TEXT>
</DOC>
