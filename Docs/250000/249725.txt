<DOC>
<DOCNO> 249725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/21/son/sontur15.html </URL>
<DATE> 2004/06/21/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Bağ-Kur'dan üyesini öldüren kişiye alacak davası .. 
</HEADLINE>
<TEXT>

     Bağ-Kur Genel Müdürlüğü Bilecik'te 7 yıl önce üyesini öldüren kişiyi, kurumu zarara uğrattığı gerekçesiyle dava ederek 1.6 milyar lira alacağının 7 yıllık yasal faiziyle ödenmesini talep etti. 
     AA muhabirinin aldığı bilgiye göre Gölpazarı İlçesi'ne Karaağaç Köyü'ne yaşayan Mehmet Ali Keskin 33 , 25 Ekim 1997 tarihinde köy muhtarı Mehmet Çeşmeci'yi, zihinsel engelli kız kardeşine tecavüz ettiği iddiasıyla av tüfeğiyle öldürdü. 
     Keskin, Bilecik Ağır Ceza Mahkemesi'nde görülen davada, ''Ağır tahrik altında cinayet işlemek'' suçundan 6 yıl 8 ay hapis cezasına çarptırıldı. İnfaz Yasası'na göre 2 yıl 8 ay hapis yatan Mehmet Ali Keskin Haziran 2000'de tahliye oldu. 
     Mehmet Ali Keskin, cezaevinden çıktıktan sonra yaklaşık 2 ay İstanbul Bakırköy Ruh ve Sinir Hastalıkları Hastanesi'nde tedavi gördü. Daha sonra bir süre işsiz kalan Mehmet Ali Keskin, müracaat ettiği Türkiye İş Kurumu aracılığıyla hükümlü kadrosundan yaklaşık 2.5 yıl önce bir fabrikada asgari ücretle iş buldu. 
     Bu arada, Bağ-Kur Genel Müdürlüğü, 1479 sayılı Bağ-Kur Yasası'nın 63 maddesi gereğince, ''Sigortalı üyesinin öldürüldüğü için kurumun zarara uğratıldığı'' iddiasıyla, Gölpazarı Asliye Hukuk Mahkemesi'nde açtığı dava ile Mehmet Ali Keskin'den, yasal faizi 9 Aralık 1997 tarihinden geçerli olmak üzere 1 milyar 594 milyon liranın ödenmesini talep etti. 
     Mehmet Ali Keskin, cinayet olayının üzerinden yaklaşık 7 yıl sonra Bağ-Kur Genel Müdürlüğü'nün kendisi hakkında dava açtığını öğrenince çok şaşırdığını belirterek, aldığı asgari ücretle ailesini zor geçindirdiğini ve yasal faiziyle 12 milyar lirayı bulan borcu ödemesinin imkansız olduğunu söyledi. 
     
</TEXT>
</DOC>
