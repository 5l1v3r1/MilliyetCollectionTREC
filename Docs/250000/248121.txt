<DOC>
<DOCNO> 248121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/15/son/sonsiy38.html </URL>
<DATE> 2004/06/15/ </DATE>
<TIME> 19.35 </TIME>
<AUTHOR>  </AUTHOR>
<HEADLINE>
Yolsuzlukla mücadele yasa tasarısı... 
</HEADLINE>
<TEXT>

     Yolsuzlukla etkili mücadele edebilmek amacıyla yolsuzluk suçlarının soruşturulması ve kovuşturulmasında yeni esas ve usuller getiren yasa tasarısı, TBMM Adalet Komisyonu'nda kabul edildi. 
     Tasarı, Türk Ceza Kanunu'nun göçmen kaçakçılığı ve insan ticareti, zimmet, ihaleye fesat karıştırmak, kendi kurumuna mal satma, irtikap, rüşvet, rüşvete aracılık, yetkili olmadığı bir iş için yarar sağlama, delilleri ve suç eşyasını ortadan kaldırma, nüfuz kullanma, evrakta sahtekarlık, sahte evrak tanzim etmek, kamu taahhütlerinde hile, ağır nitelikli dolandırıcılık, bilişim sisteminde haksız yarar sağlama ve sahtecilik ile vergi kaçakçılığı, organ ve doku ticareti, sermaye piyasasında haksız elde edilen para, haksız mal edinme, karapara aklama suçu ve kaçakçılık suçlarını yolsuzluk suçu olarak düzenliyor. 
     Tasarı uyarınca, ''Memurlar, memur sayılanlar, memur gibi cezalandırılanlar ve yabancı kamu görevlileri ile uluslararası örgüt görevlileri veya bunların fiillerine katılanlar tarafından veya bunlarla iştirak halinde olmaksızın gerçek kişilerce suçların teşekkül halinde işlenmesi, bir aylık asgari ücretin brütünün bin katını aşan haksız menfaat veya zararın ortaya çıkması olasılığının belirlenmesi'' durumunda bu yasa hükümleri uygulanacak. 
     Bu suçların, özel hukuk tüzel kişilerinin yönetim ve denetim kademelerinde bulunanlar tarafından işlenmesi durumunda bu kişilerin cezalandırılması yanında tüzel kişilik hakkında da suçla elde edilen menfaatin 2 katından 3 katına kadar para cezası verilecek. 
     Tasarı, sayılan suçları işlemek amacıyla 3 veya daha fazla kişinin anlaşarak birleşmesini teşekkül olarak nitelendiriyor. 
     
     İHTİSAS MAHKEMELERİ 

     Yasa tasarısının kapsamına suçlarla ilgili davalar, Adalet Bakanlığı'nın teklifi üzerine Hakimler ve Savcılar Yüksek Kurulu'nca yargı çevresi birden çok ili kapsayacak şekilde belirlenecek illerden gelen iş durumu dikkate alınarak görevlendirilecek veya kurulacak bir veya birden çok ağır ceza mahkemelerinde görülecek. Mahkemeler kurum ve kuruluşlarından müfettiş, hesap uzmanı, murakıp, kontrolör, denetmen, uzman, akademisyen gibi elemanların geçici olarak çalışma grubunda görevlendirilmesini isteyebilecek veya çalışma grubu oluşturmadan da bu kişilerin uzmanlık alanlarından yararlanabilecek. 
     
     ULUSLARARASI ALANDA YOLSUZLUKLA MÜCADELE 

     Tasarıya göre, Cumhuriyet savcısı, uluslararası andlaşmalar ve adli yardımlaşma çerçevesinde faillerin, suç delillerinin ve yolsuzluktan elde edilen gelirlerin, doğrudan veya Dışişleri Bakanlığı veya kolluk aracılığıyla yurtdışında araştırılmasıyla ilgili kararları alabilecek ve uygulanmasını sağlayabilecek. 
     Birden fazla ülkeyi ilgilendiren yolsuzluk olayları ile ilgili olarak yapılan soruşturma kapsamında, ilgili ülkelerin yetkili makamlarıyla Cumhuriyet savcısının onayıyla işbirliği, bilgi değişimi ve ortak delil toplama çahşmaları yapılabilabilecek. 
     Uluslararası çalışmalar ve bu konudaki ulusal koordinasyon, Ankara'da yolsuzluk suçlarına bakmakla görevlendirilecek ağır ceza mahkemesi nezdindeki Cumhuriyet savcıları tarafindan yerine getirilecek. 
     Yasa Tasarısı kapsamına alınan suçların dava zamanaşımı süreleri diğer suçların iki katı olarak hesaplanacak. 
     
     ÖNLEMLER 

     Tasarıyla uluslararası sözleşmelerin hükümlerine paralel bir şekilde yolsuzlukla mücadele kapsamında yapılacak soruşturma ve kovuşturmalarda etkinliğin sağlanabilmesi için alınacak önlemler de hükme bağlanıyor. 
     Buna göre, bu suçları işlediğine ilişkin delil, iz, eser ve emare bulunan kişilerin suç işlemek yoluyla elde ettiği doğrultusunda kuvvetli belirtiler bulunan her türlü taşınır ve taşınmazlarına soruşturma sırasında el konulabilecek. Bankalar ve banka dışı mali kurumlar ile diğer gerçek ve tüzel kişiler nezdindeki kiralık kasaları da dahil olmak üzere hak ve alacakları üzerindeki tasarruf yetkisinin tamamen veya kısmen kaldırılmasına, tevdi mahalline yatırılmasına, hak ve alacaklar ile mal, kıymetli evrak, nakit ve diğer değerlerin idaresi için önlemlerin alınmasına soruşturma sırasında sulh ceza hakimi yetkili olacak. Gecikmesinde sakınca bulunan durumlarda Cumhuriyet savcısı, kovuşturma sırasında da mahkeme tarafından karar verilebilecek. Tedbire Cumhuriyet savcılığınca karar verilmesi durumunda 24 saat içinde yetkili ve görevli sulh ceza hakiminin onayına sunulacak, hakim kararını 48 saat içinde açıklayacak, aksi durumda karar kendiliğinden kalkacak. 
     Mal varlığının hukuka uygun olarak elde edildiği anlaşıldığında el koyma tedbirine karar verilemeyecek veya verilen karar kaldırılacak. 
     Sanık mahkum olduğunda suçla ilgili mal varlığı ile hak ve alacaklar veya suçun işlenmesine ayrılan, suçun işlenmesinde kullanılan veya suçtan doğan değer ile ürünler, eşya ve gelirler ile suçtan doğan her türlü yarar devlete intikal edecek. 
     
     SUÇUN ORTAYA ÇIKMASINA YARDIMCI OLANLAR 

     Yasa tasarısı ile ''Pişmanlık'' durumu da düzenlendi. Buna göre, soruşturmaya başlamadan önce yetkili makamlara başvurup bilgi vererek suç ve delillerin ortaya çıkarılması ve suçluların yakalanması için yardımda bulunanlara ceza verilmeyecek. 
     Soruşturma sırasında yetkili makamlara başvurup bilgi vererek suç ve delillerin ortaya çıkarılması ve suçluların yakalanması için yardımda bulunanların cezaları sekizde birine kadar indirilecek. Kovuşturma durumunda yardımda bulunanların cezaları altıda birine kadar, hüküm kesinleştikten sonra yardımcı olarak muhakemenin iadesini sağlayanların cezaları da dörtte birine kadar indirilecek. 
     Adalet Komisyonu'nda yapılan bir değişiklikle teşekkülü kuranlar ile yönetenlerin bu hükümlerden yararlanamayacağı şeklindeki düzenleme metinden çıkarıldı. 
     Edinilen haksız menfaat veya verilen zararın miktarına ve teşekkül halinde işlenmiş olup olmamasına bakılmaksızın sayılan suçlardan birini veya birkaçını işleyen failler hakkında da pişmanlığa ilişkin hükümler uygulanacak. 
     
     ZARARIN GİDERİLMESİ 

     Tasarıyla suçtan doğan zararın giderilmesi durumunda yapılacak işlemler de hükme bağlanıyor Suçla elde ettiği fayda dahil ortaya çıkan zararı soruşturma aşamasında giderenlerin cezaları yarısı, kovuşturma aşamasında giderenlerin cezaları da üçte biri oranında indirilecek. Zararı gidereceğini soruşturma sırasında Cumhuriyet savcısına, kovuşturma sırasında ise mahkemeye beyan edenlerin ödeme planlarının kabul edilmesi durumunda gerekli bütün deliller toplanacak ancak hükmen verilmesi ertelenecek. Fail, ödeme teklif veya planında belirlenen meblağın tamamını soruşturma aşamasında ve bir yıl içinde ödediğinde hakkında verilecek cezanın üçte biri, kovuşturma aşamasında ve bir yıl içinde ödediğinde ise cezanın dörtte biri indirilecek. Ödeme teklif veya planına taksirle de olsa uyulmaması durumunda kovuşturmaya devam edilerek hüküm verilmekle birlikte eylem başka bir suç oluştursa dahi fail 2 yıldan 5 yıla kadar ağır hapis cezasıyla cezalandırılacak. 
     Ödeme teklifinde bulunmak üzere yapılan başvuru, zamanaşımını kesecek. Öngörülen süre zarfında zamanaşımı işlemeyecek. 
     
     YARDIM SAĞLAYANLARIN KORUNMASI 

     Tasarı kapsamında sayılan suçları ihbar edenler, suç ve delillerin ortaya çıkarılması ve suçluların yakalanması için yardımda bulunanlar ve bunların yakınları hakkında ''koruma önlemleri'' uygulanacak. 
     Savunma hakkı engellenmeksizin mahkemeye bilgi verenlerin tanınmasını engelleyecek görünüş, ses, kıyafet değişikliği yöntemleri kullanılarak veya video ve ses bağlantısı veya diğer uygun araçlar dahil iletişim teknolojisinden yararlanılarak dinlenilmelerine mahkemece karar verilecek. 
     
     İKRAMİYE 

     Suçun önlenmesi, soruşturulması ve kovuşturulması ile görevli olanlar ve failler hariç olmak üzere, suçların ve delillerin ortaya çıkarılması, faillerin yakalanması ve kamu zararının giderilmesine yardımcı olanlara, sağlanan yardım oranında, giderilen zararın yüzde biri kadar ikramiye verilecek. 
     Asılsız ihbar ve şikayette bulunanlar hakkında ise üç aydan iki yıla kadar hapis cezası uygulanacak. 
     Soruşturma veya kovuşturma sırasında Cumhuriyet savcısının veya mahkemenin istemlerine özürsüz olarak yerine getirmeyenler, fiilleri başka bir suç teşkil etse bile 3 aydan bir yıla kadar hapis cezasına çarptırılacak. 
     
     KAMU PERSONELİ EĞİTİLECEK 

     Daha duyarlı ve nitelikli hale getirilebilmeleri için kamu personeline yolsuzlukla mücadele konusunda özel eğitim verilecek. 
     Personelin eğitimi ve halkın aydınlatılması için gerekli olan çalışmalar, Adalet, Maliye ve İçişleri bakanlıklarının koordinasyonunda ilgili kurumlarca yapılacak. 
     Tasarı uyarınca, hak ve alacaklara tedbir konması ve tanık, muhbir ve kolluk görevlilerinin korunması tedbir ve işlemlerine ait kararların alınması ve uygulanmasında süre şartı aranmayacak. 
     
     KOŞULLU ERTELEME 

     Tasarıya, alt komisyonda eklenen, komisyonda ise Hükümet'in de katıldığı önergeyle değiştirilen geçici düzenleme ile yasanın yürürlüğe girdiği tarihe kadar işlenen suçlarda koşullu erteleme ve mahkumiyetin infaz edilmiş sayılması imkanları getirildi. 
     Buna göre, edinilen haksız menfaat veya verilen zararın miktarına ve teşekkül halinde işlenmiş olup olmamasına bakılmaksızın, tasarı kapsamındaki suçlardan dolayı mahkum olanlar, bu Kanunun yürürlüğe girdiği tarihten itibaren üç ay içinde infaz işlemlerim yürütmekle görevli Cumhuriyet başsavcılığına başvurup suçla elde ettikleri fayda dahil, kamu kurum veya kuruluşunun yahut gerçek veya özel hukuk tüzel kişisinin uğradığı zararı kanuni faizden aşağı olmamak kaydıyla değerlendirildiği tespit edilen miktarla birlikte giderdiklerinde cezalarının infazı üç yıl süreyle ertelenecek. 
     Suçla elde ettikleri fayda dahil, kamu kurum veya kuruluşunun yahut gerçek veya özel hukuk tüzel kişisinin uğradığı zararı kanuni faizden aşağı olmamak kaydıyla değerlendirildiği tespit edilen miktarla birlikte gidereceklerini beyan eden ve söz konusu zararın dörtte birini peşin olarak ödeyenlerin cezalarının infazı durdurulacak. İnfaz, son taksitin ödendiği tarihten itibaren üç yıl süreyle ertelenecek. 
     AK Parti Kastamonu Milletvekili Hakkı Köylü'nün verdiği önergenin kabul edilmesiyle, cezalarının infazı ertelenenler, erteleme süresi içinde tespit edilen miktarın tamamını ödedikleri takdirde infaza son verilecek ve mahkumiyet infaz edilmiş sayılacak. 
     Erteleme süresi içinde yolsuzluk suçları ile bankaların içini boşaltmak ve denetime engel olmak suçlarından mahkum olanlarların cezasının infazına devam edilecek. Taksitle ödemeye uyulmaması halinde de ceza infaz olunmakla birlikte eylem başka bir suç teşkil etse dahi faile ayrıca bir yıldan 3 yıla kadar hapis cezası verilecek. 
     Soruşturma veya kovuşturması devam edenler, Kanunun yürürlüğe girdiği tarihten itibaren üç ay içinde soruşturmayı yapan Cumhuriyet başsavcılığına veya kovuşturmayı yapan mahkemeye suçla elde ettikleri fayda dahil, kamu kurum veya kuruluşunun yahut gerçek veya özel hukuk tüzel kişisinin uğradığı zararı kanuni faizden aşağı olmamak kaydıyla değerlendirildiği tespit edilen miktarla birlikte giderdiklerinde, haklarındaki soruşturma veya kovuşturma üç yıl süreyle ertelenecek. 
     Suçla elde ettikleri fayda dahil, kamu kurum veya kuruluşunun yahut gerçek veya özel hukuk tüzel kişisinin uğradığı zararı kanuni faizden aşağı olmamak kaydıyla değerlendirildiği tespit edilen miktarla birlikte gidereceklerini beyan eden ve söz konusu zararın dörtte birini peşin olarak ödeyenler hakkında soruşturma ve kovuşturmaya devam edilecek. Gerekli bütün deliller toplanacak, ancak hükmün verilmesi son taksitin ödendiği tarihten itibaren üç yıl süreyle ertelenecek. 
     Soruşturma veya kovuşturması ertelenenler erteleme süresini, tasarıda öngörülen suçların bir veya birkaçından dolayı mahkum edilmeksizin geçirdiklerinde, ilgisine göre takipsizlik veya davanın ortadan kaldırılması kararı verilecek. Sözkonusu suçlardan mahkum olanlar hakkında ise soruşturma ve kovuşturmaya devam edilerek hüküm kurulacak. 
     Taksitle ödemeye uyulmaması halinde de soruşturma ve kovuşturmaya devam edilerek hüküm kurulmakla birlikte eylem başka bir suç teşkil etse dahi fail ayrıca bir yıldan üç yıla kadar hapis cezasıyla cezalandırılacak. 
     Taksitlendirme süresince zamanaşımı işlemeyecek. 
     
     ''KÖR KURUŞUN DEVLETE DÖNMESİNİ İSTİYORUZ'' 

     Adalet Bakanı Cemil Çiçek, yolsuzlukla mücadele yasa tasarısıyla, bu alanda bir kurumlaşma getirmeyi hedeflediklerini, düzenlemenin kimseyi affetme anlayışıyla hazırlanmadığını söyledi. 
     AK Parti Zonguldak Milletvekili Köksal Toptan başkanlığında toplanan TBMM Adalet Komisyonu'nda, Yolsuzlukla Mücadele Yasa Tasarısı'nın görüşmeleri, alt komisyonda eklenen geçici madde üzerinde yoğunlaştı. 
     CHP Niğde Milletvekili Orhan Eraslan, tasarının bu haliyle yasalaşması durumunda af niteliği taşıyacağını belirtti. Eklenen madde ile yolsuzluk yapan, kamunun varlıklarını talan eden herkese af getirildiğini savunan Eraslan, nitelikli dolandırıcılara af olanağı sağlanırken baklava çalan çocukların hapiste kalacağını ifade etti. Eraslan, tasarının diğer maddelerinin göstermelik olduğunu iddia ederek, asıl amacın af öngören düzenlemeyi çıkarmak olduğunu ileri sürdü. Eraslan'ın sözlerini yanıtlayan Adalet Bakanı Cemil Çiçek, ''Ben kimseyi affetme anlayışıyla bir tasarı hazırlamadım. Tasarıdaki diğer olumlu düzenlemeleri bir tarafa bırakıp, bu madde nedeniyle suçlamalarda bulunmak en başta bana ve bu komisyona haksızlık olur'' dedi. 
     Getirilen düzenlemenin af olarak nitelendirilmesi durumunu Parlamento'nun değerlendireceğini, kararı Meclis'in vereceğini kaydeden Çiçek, Türkiye'nin ilk defa afla karşı karşıya kalmadığını, bugüne kadar 48 af yasasının çıkarıldığını, ancak ilk kez haksız kazancın devlete faiziyle birlikte ödeme şartı getirildiğini vurguladı. AK Parti Gaziantep Milletvekili Mahmut Durdu ise tasarıyla devletin uğradığı zararların yeniden devlete geri dönmesini sağlamak amacıyla getirildiğini belirtti. 
     Tasarının birçok maddesi üzerinde söz alan CHP'li Eraslan, Bülent Ecevit'in başbakanlığı sırasında çıkarılan şartlı salıverme yasasını anımsatarak, ''O yasaya Ecomatik deniliyordu ama sizin getirdiğiniz bu af daha etkili. Bunun adına da herhalde Recomatik diyeceğiz. Ortalığı çiçek gibi tertemiz yapıyor'' diye konuştu. Eraslan, tasarının, ''hukuk devleti'' ilkesi başta olmak üzere Anayasa'nın birçok hükmüne aykırı olduğunu da savunurken, geçici birinci madde ile haklarında dokunulmazlığın kaldırılması dosyası bulunan AK Parti milletvekillerinin affedilmesinin amaçlandığını bildirdi. 
     
     ''BU PARA ONLARDA KALSIN'' 

     CHP Antalya Milletvekili Feridun Baloğlu ile Artvin Milletvekili Yüksel Çorbacıoğlu da özellikte geçici birinci maddesindeki koşullu infaz ertelemesine ilişkin hükümleri eleştirdiler. 
     Feridun Baloğlu, tasarıdaki ceza indirimi hükmünün 5 gün içinde affa dönüştürülme gerekçesini anlayamadığını belirterek, ''5 günde ne değişti de tasarı bu hale geldi Ben bu düzenlemeyi içime sindiremiyorum. Devlet adeta suçlularla para pazarlığı yapacak. Sonra da bu yolsuzlukları yapanları kusursuz insanlarmış gibi içimize alacağız. Bence bu para onlarda kalsın. Kirlenmiş paranın pazarlığı olmaz'' diye konuştu. 
     Yüksel Çorbacıoğlu da ''Parasını veren suçlardan arınacak, makbul vatandaş olacak, hatta VİP'i kullanacak'' dedi. 
     
     ''SUÇLULARA HAVUÇ UZATILIYOR'' 

     Adalet Bakanı Cemil Çiçek eleştirileri yanıtlarken ceza ertelemesinin ilk kez gündeme gelmediğini, hukuk sistemi içinde uygulanageldiğini belirtti. Devletin, zaman içerisinde ve koşullar karşısında ceza sisteminde değişiklik yapabildiğini vurgulayan Çiçek, şöyle konuştu ''Ceza verme yetkisi ve hakkı devlete aittir. Devlet cezanın niteliği ve şekliyle ilgili değişiklikler yapabilir. Bizim getirdiğimiz ceza ertelemesidir ve ilk defa bu düzenleme ödeme şartına bağlanmaktadır. Adam bankayı batırmış, 5 milyar dolar almış. Bir anlamda suçluya havuç uzatılıyor. Geçmişte bir halt etmişsin. Ulucanlar'da, Kartal'da yatmak istemiyorsan, gel bu parayı öde diyoruz. Bugüne kadar hep kör kuruşun hesabı sorulacak denirdi ama sorulamazdı. Çünkü o kör kuruş bulunamazdı. İşte şimdi bu kör kuruşun devlete geri dönmesini istiyoruz.'' 
     
</TEXT>
</DOC>
