<DOC>
<DOCNO> 203278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/19/son/sontur18.html </URL>
<DATE> 2003/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir'de çete operasyonu... Elebaşı cezaevinde çıktı... 
</HEADLINE>
<TEXT>

     İzmir'de silahla yaralama, tehdit, darp, tehditle işyerini devralma, zorla çek-senet imzalatma olaylarını gerçekleştirdiği iddia edilen çetenin 10 elemanıyla piyasadaki alacaklarını tahsil edilmesi için çeteye başvurduğu öne sürülen 2 işadamı yakalandı. Çetenin elebaşının, ''Çek sahteciliği yapmak'' suçundan cezaevinde tutuklu bulunduğu ortaya çıktı. 
     Alınan bilgiye göre, İzmir DGM Başsavcılığı'nın talimatıyla harekete geçen Kaçakçılık ve Organize Suçlar Şube Müdürlüğü ekipleri, Bozyaka semtinde faaliyet gösteren bir şirkete baskın düzenledi. 
     Operasyonda, şirket ortağı Mehmet C.B. 36 yakalandı. Bu kişinin ifadeleri ışığında operasyonu genişleten ekipler, ''Ali Fuat Çakmak'' adına düzenlenmiş sahte kimliği kullanan Fuat Ç. 40 , İsmet K. 35 , Mustafa D. 34 , Mahmut K. 55 , Murat B. 30 , Mehmet I. 51 , Levent I. 26 , İzzettin M. 43 ile Cengiz Ü'yü 38 gözaltına aldı. 
     Bu kişilerin sorgularında, bugüne kadar 4 kişiyi silahla yaraladıkları, silah zoruyla 1 trilyon liralık çek imzalattırdıkları, tehdit ettikleri bir işadamının asansör firmasını üzerlerine geçirdikleri anlaşıldı. 
     Çeteye başvurarak piyasadan alacaklarını silah zoruyla tahsil ettirdikleri belirtilen müteahhit Turan Ç. 50 ile demir tüccarı Necdet K. da 36 yakalandı. 
     Zanlıların gösterdikleri yerlerde yapılan aramalarda, ruhsatsız 2 tabanca ve 1 av tüfeğiyle bu silahlara ait 43 adet mermi, 15 adet fişek ele geçirildi. 
     
     ELEBAŞI CEZAEVİNDE 
     Çetenin elebaşı konumunda bulunduğu bildirilen müteahhit Mehmet E.B'nin ''çek sahteciliği'' suçundan 1.5 aydır Buca Cezaevi'nde tutuklu bulunduğu, çeteyi, kardeşi Mehmet C.B. aracılığıyla cezaevinden yönlendirdiği ifade edildi. 
     Çetenin 10 elemanı, azmettirici 2 kişiyle elebaşı Mehmet E.B. hakkında düzenlenen soruşturma evrakının, İzmir DGM Başsavcılığı'na sevk edileceği kaydedildi. 
     
</TEXT>
</DOC>
