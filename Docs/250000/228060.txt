<DOC>
<DOCNO> 228060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/02/son/sontur39.html </URL>
<DATE> 2004/04/02/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Bakanlık açıkladı Aşkale'de 6.9 deprem mümkün değil 
</HEADLINE>
<TEXT>

     Bayındırlık ve İskan Bakanlığı, Erzurum Aşkale'de Kandilli Fay Zonu'nun 4 fay takımından oluştuğunu, her bir fayın en büyük 5.0-5.5 büyüklerinde deprem üretebileceğini, yansıtıldığı gibi 6.9 büyüklüğünde deprem üretmesinin mümkün olmadığını açıkladı. 
     Bayındırlık ve İskan Bakanlığı Afet İşleri Genel Müdürlüğü Deprem Araştırma Dairesi Başkanlığı'ndan Erzurum Kandilli-Aşkale'de Mart sonuna doğru gerçekleşen depremlere ilişkin bir açıklama yapıldı. 
     Depremler sonrasında bugün itibarıyle Aşkale-Ilıca-Çat- Erzurum civarında büyüklükleri 3.0-4.2 arasında değişim 720 artçı sarsıtının meydana geldiği bildirildi. 
     Kandilli Fay Zonunun genişliğinin 3-7 kilometre ve uzunluklarınnın 10 ile 18 kilometre arasında değişen 4 fay takımından meydana geldiği, söz konusu fay zonu içerisinde yer alan her bir fayın en büyük 5.0-5.5 büyüklüklerinde deprem üretebileceği dikkat çekildi. 
     Açıklamada, "Uzunlukları, genişlikleri, birbirine paralel 4 ayrı küçük faylardan oluşması ve geçmişteki davranışlarına 
     göre, bu fayların yazılı-görsel basında yansıtıldığı şekilde 6.9 büyüklüğünde deprem üretmesi mümkün değildir" denildi. Bu yöndeki spekülatif bilgilerin şehirde ekonomik kayba ve sosyal yaşamın durmasına neden olduğu belirtilirken, deprem sonrasında Ilıca kaplıcalarında su ve sıcaklık artışları meydana gelmesi konusunda "Kaplıca sularında deprem sonrası bu tür değişikliklerin olması son derece normaldir" bilgisi verildi. Depremlerde bölgede 1212 evin yıkık veya ağır hasar, 78 evin orta, 901'in ise az hasar gördüğü belirtildi. 
     
</TEXT>
</DOC>
