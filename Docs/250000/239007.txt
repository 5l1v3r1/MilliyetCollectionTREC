<DOC>
<DOCNO> 239007 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/11/son/sondun34.html </URL>
<DATE> 2004/05/11/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Güney Kıbrıs Yüksek Komiseri ilk kez KKTC Başbakanlığı'nda 
</HEADLINE>
<TEXT>

     KKTC Başbakanı Mehmet Ali Talat, uluslararası toplumdan ekonomik gelişme ve Avrupa Birliği ile uyum konusunda destek beklediklerini ifade ederek, ''Kıbrıs Türkü çözüm için vizyonunu kaybetmedi'' dedi. 
     İngiltere'nin Güney Kıbrıs Yüksek Komiseri Lyn Parker, ilk kez KKTC Başbakanlığını ziyaret ederek, Başbakan Talat'la görüştü. 
     Genellikle bu tür ziyaretlerde açıklamada bulunmayan Parker, görüşmenin başında yazılı açıklama yaptı. Parker, açıklamasında, ''Talat'ın, toplumuna gerçek bir vizyon ve liderlik gösteren bir insan olduğunu'' belirtti. 
     Parker, ''İngiltere hükümetinin birçok Kıbrıslı Türkün birleşik bir Kıbrıs'ın 1 Mayıs'ta AB'ye girememesinden duyduğu hayal kırıklığını paylaştığını'' ifade ederek, ''Referandumların sonuçlarına saygı duyduklarını, Türk tarafında referandumdan açık bir çoğunlukla 'evet' çıkması gerçeğini selamladıklarını'' kaydetti. 
     Lyn Parker, ''Bu sonucun Kıbrıs Türk toplumunda ne büyük bir tutum değişikliği olduğunu gösterdiğini'' ifade ederek, ''İngiltere hükümetinin, Kıbrıslı Türklerin Rumlarla birleşik bir Kıbrıs'ta AB'ye üye olma isteğini anladığını'' belirtti. ''Bunun Birleşik Krallığın da amacı olmaya devam edeceğini'' kaydeden Parker, bunun gerçekleşmesi için çalışmaya devam edeceklerini ifade etti. 
     Parker, ''Aynı zamanda Kıbrıslı Türklerin izolasyonuna son vermek ve ekonomik gelişmeyi sağlamak ve böylece onları AB'ye daha yakın kılmak yönünde Kıbrıs Türkü ile birlikte çalışacaklarını, AB'deki diğer ortakları gibi güçlü bir şekilde taahhüt ettiklerinin'' altını çizdi. 
     
     BAŞBAKAN TALAT'IN AÇIKLAMASI 
     Başbakan Mehmet Ali Talat da görüşmenin başında yaptığı açıklamada, ''Kıbrıs Türkünün izolasyonunu sonlandırmak için bize yardım etme çabalarınızı takdir ediyoruz'' diyerek, ''Kıbrıs Türkünün son 3 yıllık sürede büyük bir mücadele verdiğini ve Kuzey'deki siyasi yapıyı değiştirmeyi başardığını'' söyledi. 
     Talat, Kıbrıs Türkünün uluslararası topluluğun dileğiyle uyum içinde olmayı da başardığını ifade ederek, Kıbrıs Türkünün BM Genel Sekreteri tarafından hazırlanan ve AB, ABD, İngiltere tarafından desteklenen planı desteklediğini, bu süreçte tüm taahhütlerine bağlı kaldığını, ancak sonuçta bir çözüme ulaşılmamasından üzüntü duyduğunu anlattı. 
     Talat, ''Kıbrıs Türkünün sergilediği duruşu, uluslararası topluluğun destekleyerek takdir etmesini beklediklerini ifade ederek, ''İzolasyondan kurtulmak, dünyayla birleşmek ve ekonomik olarak güçlenmek için destek beklediklerini'' kaydetti. 
     ''Kıbrıs Türkü Rumlarla birlikte, birleşik bir ada çerçevesinde AB'ye üye olma isteğini ortaya koymuştur'' diyen Talat, Kıbrıs Türkünün bir çözüm için asla vizyonunu kaybetmediğini ifade etti. Talat, ''Kıbrıs Türkü bu sorunu sonlandırarak, AB üyesi olmak istiyor. Kıbrıs Türkü Kıbrıs'ta bir çözüm için mücadelesine devam edecek, ama elbette uluslararası toplumdan izolasyonu sonlandırmak için beklentileri vardır'' dedi. 
     Başbakan Talat, uluslararası toplumdan ekonomik gelişme ve AB ile uyum konusunda destek beklediğini kaydetti. 
     Talat, Parker'a başbakanlığı ziyaretinden dolayı teşekkür ederek, bunun ilk kez gerçekleşmiş bir olay olduğunu kaydetti. Talat, ''Bu muazzam bir gelişmedir. Takdir ediyoruz. Diğer konulardaki desteğin yanı sıra bunun için de teşekkür ediyoruz'' dedi. 
     Daha önce de BM Genel Sekreteri'nin Siyasi İşlerden Sorumlu Yardımcısı Kieran Prendergast ve Genel Sekreterin Kıbrıs Temsilcisi Alvaro de Soto, Talat'ı başbakanlıkta ziyaret etmişti. Geçmişte bu tür ziyaretler, başbakanların mensup olduğu parti merkezlerine yapılıyordu. 
     
</TEXT>
</DOC>
