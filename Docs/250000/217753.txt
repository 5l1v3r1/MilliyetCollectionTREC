<DOC>
<DOCNO> 217753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/25/son/sonspo14.html </URL>
<DATE> 2004/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Valencia, UEFA Kupası'nda gol yemedi... 
</HEADLINE>
<TEXT>

     Beşiktaş'ın yarın UEFA Kupası'nda karşılaşacağı İspanyol rakibi Valencia CF, bu sezon UEFA Kupası'nda yaptığı 4 maçta da gol yemedi. 
     UEFA Kupası'nda yaptığı 4 maçın 3'ünde sahadan galibiyetle ayrılan Valencia CF, 1 kez de golsüz berabere kaldı. İspanyol ekibi, 4 maçta rakip fileleri 6 kez havalandırdı. 
     Valencia CF, UEFA Kupası ilk turunda İsveç'in AIK Solna takımıyla eşleşirken, 2 maçı da 1-0'lık skorlarla kazandı. 
     2. turda İsrail'in Maccabi Hayfa takımıyla eşleşen Valencia CF, evinde golsüz berabere kaldığı rakibini, Hollanda'nın Rotterdam kentinde yapılan rövanş maçında 4-0 yenerek 3. tura çıktı. 
     
     EN GOLCÜSÜ MISTA 
     Valencia'nın bu sezon UEFA Kupası'ndaki en golcü futbolcusu Mista oldu. 
     Mista, UEFA Kupası'ndaki 4 maçta 2 gol atarken, Oliveira, Baraja, Albelda ve Angulo da 1'er gole imza attı. 
     
     8 YABANCI FUTBOLCUSU VAR 
     İspanyol ekibinin bu sezonki kadrosunda 8 yabancı futbolcu bulunuyor. 
     Savunmada Arjantinli Pellegrino, Ayala, Brezilyalı Aurelio, İtalyan Carboni, orta alanda Arjantinli Aimar, Uruguaylı Canobbio, forvette ise Brezilyalı Oliveira ve Malili Sissoko, Valencia'nın yabancı futbolcuları. 
     Valencia CF, maçlarını 48 bin 724 kişilik Mestalla Stadı'nda yapıyor. 
     
</TEXT>
</DOC>
