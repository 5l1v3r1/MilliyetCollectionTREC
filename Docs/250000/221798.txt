<DOC>
<DOCNO> 221798 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/12/son/soneko33.html </URL>
<DATE> 2004/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İspanyol hükümetinden kurbanların ailelerine 140 milyon Euro .. 
</HEADLINE>
<TEXT>

     İspanya Başbakanı Jose Maria Aznar, Madrid'de dün meydana gelen bombalı saldırılarda hayatını kaybedenlerin ailelerine 140 milyon Euro yardım yapılacağını açıkladı. 
     İspanya'da pazar günkü genel seçimler öncesinde bugün son kez yapılan Bakanlar Kurulu toplantısından sonra basına açıklamalarda bulunan Aznar, teröre kurban gidenlerin ailelerinin acılarını biraz olsun hafifletmek için Hükümet'in toplam 140 milyon euro yardım kararı aldığını duyurdu. 
     Aznar, trenlerde meydana gelen patlamalarda ülkede kaçak olarak bulunan bazı göçmenlerin de yaralandığının tespit edildiğini belirterek, bu kaçaklara ve ailelerine İspanyol vatandaşlığı tanınacağını kaydetti. 
     İçişleri Bakanlığı'na bağlı Terörizmin Kurbanları Ofisi'nin güçlendirileceğini de bildiren İspanya Başbakanı Aznar, ''Terör saldırısı karşısında vatandaş olsun olmasın hiç kimse yüzüstü bırakılamaz'' şeklinde konuştu. 
     
</TEXT>
</DOC>
