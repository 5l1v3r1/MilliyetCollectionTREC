<DOC>
<DOCNO> 200062 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/05/son/sontur06.html </URL>
<DATE> 2003/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
YÖK Başkanı Prof.Gürüz'ün görev süresi bugün sona eriyor 
</HEADLINE>
<TEXT>

     Yükseköğretim Kurulu YÖK Başkanlığı'nı 8 yıldır yürüten Prof. Dr. Kemal Gürüz'ün görev süresi bugün sona eriyor. 
     Prof. Dr. Gürüz, Cumhurbaşkanı kontenjanından YÖK Başkanlığı'na ilk kez 1995 yılında ODTÜ'de öğretim üyesiyken atanmıştı. Prof. Dr. Gürüz, 5 Aralık 1999 yılında aynı göreve ikinci kez getirilmişti. 
     Prof. Dr. Gürüz, Cumhurbaşkanı kontenjanından YÖK üyeliğine seçildiği için Prof. Dr. Gürüz'ün yerine üyeliğe getirilecek kişi de doğrudan Cumhurbaşkanı'nca atanacak. 
     Bu arada, Yükseköğretim Kanunu'nda, görev süresi sona eren üyelerin yeniden seçilebileceği hükmü yer alıyor. 
     A.A muhabirinin sorularını yanıtlayan Prof. Dr. Gürüz, ''Bugüne kadar söyleyeceğim herşeyi söyledim'' dedi. 
     ''Yeniden bu göreve atanmaması halinde bundan sonraki planlarının ne olduğu'' sorusuna Prof. Dr. Gürüz, ''Evde oturacağım'' yanıtını verdi. Görevi kendisinden devralacak kişiye tavsiyede bulunup bulunmayacağı sorusu üzerine de Prof. Dr. Gürüz, ''Hayır o benim haddimi aşar. Sormadığı müddetçe hiçbir önerim olmaz'' dedi. 
     Prof. Dr. Gürüz, 7 Aralık Pazar günü rektörlerle yemekte biraraya geleceklerini söyledi. 
     
     NASIL ATANIYOR 
     Yükseköğretim Kanunu'na göre, YÖK Genel Kurulu Cumhurbaşkanı'nca, rektörlük ve öğretim üyeliğinde başarılı hizmet yapmış profesörlere öncelik vermek suretiyle seçilen 7, Bakanlar Kurulu'nca üst düzeydeki devlet görevlileri veya emeklileri arasından seçilen 7, Genelkurmay Başkanlığı'nca seçilen 1 ve Üniversitelerarası Kurul'ca, kurul üyesi olmayan profesör öğretim üyelerinden seçilen 7 olmak üzere toplam 22 kişiden oluşuyor. 
     Bakanlar Kurulu, Genelkurmay Başkanlığı ve Üniversitelerarası Kurul'ca seçilen adayların üyeliği, Cumhurbaşkanı'nın onayıyla kesinleşiyor. Cumhurbaşkanı, genel kurul üyeleri arasından 4 yıl süreyle bir başkan seçiyor. 
     YÖK'te şu anda, Prof.Dr. Kemal Gürüz'ün dışında, Prof.Dr.Aybar Ertepınar, Bener CORDAN, Prof. Dr. Barbaros Günçer, Prof.Dr. Tahsin Kesici, emekli Hava Korgeneral Erdoğan Öznal, Prof. Dr.Tuğmaç Sayraç, Tevfik Altınok, Prof. Dr. Ramazan Arslan, Prof. Dr. Ülkü Azrak, Prof. Dr. Aysel Çelikel, Özgün Ökmen, Prof. Dr. Öktem Vardar, Prof. Dr. Alpaslan Işıklı, Prof. Dr. Ali Ekrem Özkul, Prof. Dr. Ömer Faruk Batırel, Prof. Dr. Selçuk Öztek, Prof.Dr. Şevket Ruacan, Prof. Dr. Süleyman Sağlam, Prof. Dr. Türkan Saylan ve Prof. Dr. Burhan Şenatalar görev yapıyor. 
     Bu arada, Üniversitelerarası Kurul kontenjanından görev yapan ve görev süresi 14 Kasım'da sona eren Prof. Dr. Köksal Baloş'un yerine henüz seçim yapılmadı. Üniversitelerarası Kurul'un 12 Aralık Cuma günü yapacağı toplantıda seçim yapacağı öğrenildi. 
     
</TEXT>
</DOC>
