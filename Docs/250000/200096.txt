<DOC>
<DOCNO> 200096 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/05/son/sontur40.html </URL>
<DATE> 2003/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Mehmet Ağar "Felaket tellalı olmak amacında değilim" 
</HEADLINE>
<TEXT>

     DYP Genel Başkanı Mehmet Ağar, hükümetin olumsuz icraatlarını dile getirirken, Türkiye'de bir felaket tellalı olmak amacında olmadığını söyledi. 
     Rize'deki ziyaretlerinin ardından Giresun'a gelen Ağar, Başar Otel'de sivil toplum örgütlerinin katıldığı toplantıda yaptığı konuşmada, ekonomik alanda gelişmeye meydan verecek güven ortamının bir türlü sağlanamadığını ve bunun Türkiye'yi yatırımlardan, üretim ve istihdamdan uzaklaştırdığını savundu. 
     Muhalefetin görevinin görünen aksaklıkları milletin menfaatine olacak şekilde dile getirmek olduğunu da belirten Ağar, şunları söyledi 
     ''Hükümetin olumsuz icraatlarını dile getirirken Türkiye'de bir felaket tellalı olmak amacında değilim. Özellikle son günlerde uluslararası birçok toplantının Türkiye'de yapılamaz hale gelmesi, bunun yanı sıra UEFA Kararları da Türkiye'yi güvensiz bir ülke ilan eder hale gelmiştir. Bütün bu olumsuzlukların Türkiye'de turizm başta olmak üzere, ekonominin diğer dallarını da fevkalade olumsuz etkileyeceği muhakkaktır. Türkiye, hem iç hem dış kamuoyuna bir an önce bunlarla baş edebileceği yönünde görüntü vermelidir.'' 
     
</TEXT>
</DOC>
