<DOC>
<DOCNO> 229706 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/08/son/sontur13.html </URL>
<DATE> 2004/04/08/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
"Bereket getirmedi"... Karınca duası okutacaktı ama dolandırıldı... 
</HEADLINE>
<TEXT>

     Adapazarı'nda bir esnaf, cebindeki parasını, ''bereketi artsın'' diye karınca duası okutmak üzere verdiği 2 kişi tarafından dolandırıldı. 
     AA muhabirin aldığı bilgiye göre, Salih Türkgeç 59 , polise başvurarak, Bosna Caddesi üzerindeki hemzemin geçitte, tanımadığı 2 kişi tarafından dolandırıldığını söyledi. Türkgeç, 2 kişinin kendisini geçitte durdurarak, ''Yolda yürürken yanıma gelen bu kişiler, Kuran kursları için 3.5 milyar lira topladıklarını, ancak acele işleri olduğu için bu parayı benim dağıtmamı istedi'' dedi. 
     Teklifi kabul ettiğini ve parayı alıp yürümeye başladığında ise bu kişilerin koşarak kendisine yetiştiğini anlatan Türkgeç, şunları kaydetti 
     ''Bu kez Amca parayı sana dağıtman için verdik ama bu paraya karınca duası yaptırmayı unuttuk. Dua yaptırmadan bu parayı bağışlamak iyi değil. Sen bu parayı bize ver, hemen üst katta mevlit okutuluyor. Hatta senin de paran varsa ver, karınca duası okutalım. Sen iyi bir insansın, paranın bereketi artsın dediler. 
     Ben de onlardan aldığım 3.5 milyar lirayı ve kendime ait 900 milyon lirayı verdim. Paralarla birlikte önünde konuştuğumuz binaya girdiler ancak yarım saat beklememe rağmen aşağı inmediler. O zaman dolandırıldığımı anladım.'' Türkgeç'in ifadesi doğrultusunda eşkalleri belirlenen zanlıların yakalanmasına çalışılıyor. 
     
</TEXT>
</DOC>
