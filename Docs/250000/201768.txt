<DOC>
<DOCNO> 201768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/13/spor/spo01.html </URL>
<DATE> 2003/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İlhan evde kaldı 
</HEADLINE>
<TEXT>

   Siyah-Beyazlı takımda, Sergen'den sonra İlhan Mansız da Sebat kadrosuna alınmadı. Doktorların "Tıbben sorun yok" raporuna karşın, yıldız futbolcu moralsiz ve sakat olduğunu söyleyerek Trabzon'a gitmedi 
      BİLAL MEŞE 

   
   Lucescu'yu kızdırdı 
   BEŞİKTAŞ'TA Trabzon yolculuğu öncesi son dakikada İlhan Mansız şoku yaşandı. Yıldız futbolcunun, hem moralinin bozuk olduğunu, hem de tarak kemiğindeki sakatlığın devam ettiğini bildirip, teknik kadrodan izin istediği öğrenildi. İlhan'ın bu talebinin Lucescu'yu kızdırdığı ve tecrübeli hocanın hemen doktorları çağırıp, futbolcuyla ilgili rapor istediği iddia edildi. 
   
   Pancu da yok 
   KULÜP doktorlarının, İlhan Mansız için "Tıbben oynamasına engel bir durum yok" raporu verdiği bildirildi. Tecrübeli futbolcu, Rumen teknik adam ile yaptığı son görüşmede moral bozukluğunu ve ağrılarının sürdüğünü tekrarladı ve Trabzon kafilesinden çıkarıldı. Trabzon'a götürülen Pancu'nun ise sakatlığı nedeniyle bugünkü maçta oynayamayacağı belirtildi. Lucescu'nun bugünkü Sebat maçında forvette Ahmed Hassan veya Sinan'a forma vermesi bekleniyor. 
   
   Sergen götürülmedi 
   SİYAH-Beyazlı takımda önceki gün çenesinden ameliyat olması beklenen, Sebat maçı nedeniyle operasyonu pazartesi gününe ertelenen Sergen de kafilede yer almadı. Yıldız futbolcu, takma dişleri yüzünden nefes alırken çok acı çektiğini, ayrıca sağ ayağındaki ağrıların arttığını bildirdi. Bu gelişme üzerine Lucescu, Sergen'i de İlhan gibi İstanbul'da bıraktı. 
   
   Kartal tam gaz    Durmak yasak 
   SÜPER Lig'de bugün Akçaabat Sebatspor ile kozlarını paylaşacak olan Beşiktaş, kritik 90 dakikanın hazırlıklarını dün yaptığı tek idmanla tamamladı. Basına kapalı olan antrenmanda Teknik Direktör Lucescu, oyuncularını uyararak, son haftalardaki hataların tekrarlanmamasını istedi. 
   
   Trabzon'a uçtular 
   SİYAH - Beyazlı takım, antrenmanın ardından kısa bir süre tesislerde dinlendi ve özel uçakla Sebat maçının oynayacağı Trabzon'a gitti. Karayoluyla Maçka'ya geçen kafile Sümela Otel'de kampa girdi. Beşiktaşlı futbolculara, taraftarların büyük ilgisi vardı. Kafile çiçeklerle karşılandı. 
   
   Yıldırım'a baskı    BEŞİKTAŞ'TA yaklaşan kongre öncesinde Fikret Orman'ın ardından Zafer Yıldırım ismi de adaylık için gündeme gelmeye başladı. Camianın önde gelen isimlerinin Yıldırım'a baskı yaptığı iddia edildi. Bu arada 25 Ocak'taki kongrede Serdar Bilgili muhaliflerinin aday çıkmaması durumunda başkan ve yönetimin bulunduğu listeyi karalayıp, protesto edecekleri iddia edildi. 
   
   Engin'den mesaj    MENAJER Sinan Engin, Akçaabat Sebatspor maçı öncesinde futbolculara ve taraftarlara kenetlenme çağrısı yaptı. Engin, "Önümüze bakmaktan başka çaremiz yok. Sebat'ı kesinlikle hafife almıyoruz. Öncelikle centilmence bir maç olmasını istiyoruz. Trabzon seyircisine yüksek kalitede bir maç izlettirmeyiliz. Hedefimiz belli, tek isteğimiz üç puan" dedi. 
   
   
</TEXT>
</DOC>
