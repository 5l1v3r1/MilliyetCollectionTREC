<DOC>
<DOCNO> 200936 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/09/son/sontur10.html </URL>
<DATE> 2003/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Sabah Gazetesi, Başbakan'a 10 milyar lira tazminat ödeyecek... 
</HEADLINE>
<TEXT>

     Başbakan Recep Tayyip Erdoğan, Necati Doğru'nun bir yazısında kişilik haklarına saldırıda bulunulduğu gerekçesiyle Sabah Gazetesi'nden 10 milyar lira manevi tazminat kazandı. 
     Ankara 25. Asliye Hukuk Mahkemesi'nde görülen Erdoğan'ın Sabah Gazetesi aleyhine açtığı dava sonuçlandı. 
     Davanın karar duruşmasına Erdoğan'ın avukatı Fatih Şahin ile Necati Doğru'nun avukatı Pınar Gürsu ve Bilgin Yayıncılık adına Dinç Bilgin ve Sabah Gazetesi'nin Yazıişleri Müdürü Yusuf Yazıcıoğlu'nun avukatı Ülkü Harhar katıldı. 
     Necati Doğru'nun davaya konu olan 5 Temmuz 2003 tarihli ''Rumeli Beylerbeyi, Kasımpaşalı İmam'' başlıklı yazısının yayınlandığı orijinal nüshası mahkemeye gönderildi. 
     Erdoğan'ın avukatı Şahin, Doğru'nun yazısındaki ifadelerin Erdoğan'ın kişilik haklarına saldırı içerdiğine ilişkin cevap dilekçesi ve delil listesi sundu. Şahin, davanın kabul edilmesini talep etti. 
     Davalıların avukatları ise iddiaları kabul etmediklerini içeren delil listesi ve cevap dilekçesi vererek, davanın reddini talep ettiler. 
     Yargıç Ahmet Kahraman, yargılamaya son vererek, davalıları 10 milyar lira manevi tazminata mahkum etti ve yayın tarihinden itibaren işleyecek yasal faiziyle birlikte ödemelerine karar verdi. 
     Dava dilekçesinde, Doğru'nun dava konusu yazısında, ''...Anaaa... Kasımpaşalı imam Recep Tayyip Erdoğan, ne kadar da imanlı, cesur, gözüpek çıktı. Anaaa... Kasımpaşalı imam, Rumeli Beylerbeyi Cem Uzan'ı ayet ayet ayırıp okuyuverdi. Canını ot tıkayıverdi. Elektrik şirketlerini elinden aldı. Ucuz fon kaynağını kurutuverdi. Bankasını elinden aldı. Televizyonlarını 30 gün kapattı. Medyasını da elinden aldı. Soluğunu düğümleyiverdi. Kasımpaşalı imam, Uzanları iki seksen uzatıverdi'' şeklindeki beyanlarından dolayı Erdoğan'ın kişilik haklarına saldırıda bulunduğu ileri sürülüyordu. 
     
</TEXT>
</DOC>
