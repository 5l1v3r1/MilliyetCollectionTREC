<DOC>
<DOCNO> 216318 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/19/son/sontur02.html </URL>
<DATE> 2004/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP Fatih teşkilatından başkan adayına tepki 
</HEADLINE>
<TEXT>

     AK Parti Fatih İlçe Teşkilatı üyesi bir grup, ''teşkilatın desteklemediği bir ismin ilçe belediye başkan adayı olarak açıklanmaması'' istemiyle gösteri yaptı. 
     Fatih İlçe Teşkilatı'ndan minibüslerle AK Parti İl Başkanlığı binasının önüne gelen partililer, ''Fatih'e Fatihli başkan olacak'' ve ''Mustafa Demir'i istemiyoruz'' şeklinde slogan attı. 
     Daha sonra partililerin bir bölümü, il binasına girerek yetkililerle görüşürken, içeriye giriş sırasında kalabalık nedeniyle polisle partililer arasında kısa süreli arbede yaşandı. 
     Çıkışta gazetecilere açıklama yapan partililer, İl Başkanı Mehmet Müezzinoğlu ile görüşerek, Fatih'te şu an Belediye Başkan Yardımcılığı görevini sürdüren Nurettin Ertemel'in ilçe belediye başkan adayı olması yönündeki isteklerini ilettiklerini söyledi. 
     Partililer, İlçe Teşkilatı'nın Ertemel'in aday olmasını istediğini, ancak Genel Merkez'den aldıkları duyumun adaylık konusunda Mustafa Demir'i işaret ettiğini savunarak, bunun teşkilat teamüllerine aykırı olduğunu ileri sürdü. 
     Bir süre daha slogan atan partililer, daha sonra dağıldı. 
     
</TEXT>
</DOC>
