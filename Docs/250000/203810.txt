<DOC>
<DOCNO> 203810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/23/ekonomi/aeko.html </URL>
<DATE> 2003/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Asgari ücrette ince denge 
</HEADLINE>
<TEXT>

   Maliye Bakanı Unakıtan, asgari ücret artırılırken devlete büyük yük getirmeyecek, işverenleri de rahatsız etmeyecek bir formül bulunması gerektiğini belirtti 
      EKONOMİ SERVİSİ 
   
   Maliye Bakanı Kemal Unakıtan asgari ücret artışı yapılırken belli bir dengeyi tutturmaya çalışacaklarını söyledi. Unakıtan CNBC - e'nin sorularını yanıtlarken, asgari ücret konusunda her kesimin düşüncelerini aldıklarını belirterek, şunları söyledi 
   "Başbakanımızın asgari ücretin daha fazla olması arzusu var. Neden Başbakanımız fakirin fukaranın çektiği sıkıntıyı içinde, gönlünde duyan bir insan. Bunun üzüntüsünü duyuyor. İstiyor ki biraz daha halkı refaha kavuşturayım. Bunun için azami gayret sarfediyor. Biz ekonomiden sorumlu bakanlar ve kuruluşlar olarak, gerekli çalışmaları yaptık. Dikkat etmemiz gereken bir husus var, Türkiye'deki rekabet gücünü kırmamak lazım. Rekabetten düşmek istemeyiz. Maliyetlerimizin işçilikten dolayı çok fazla artması, yeni işsizliklere neden olabilir bunları düşünmemiz lazım. Bu arada asgari ücret alan kesimin de daha fazla ücret almasını arzu ediyoruz, ince denge söz konusu." 
   Bu dengeleri ortaya koyacaklarını, işçinin en hayrına olan, işverenin de rahatsız olmayacağı ve devlete çok büyük yük getirmeyecek bir formülü bulmak mecburiyetinde olduklarını anlatan Unakıtan, "İyi yönetim bunu gerektiriyor. Bu hafta tahmin ediyorum bir karar veririz" dedi. 
   
   '2004'ten umutluyuz' 
   Unakıtan, özelleştirmelerle ilgili bir soruyu yanıtlarken de "2004 yılında beklentilerim oldukça iyi" diyerek, şunları söyledi 
   "Tüpraş'ın satışının gerçekleştirileceğini tahmin ediyorum, Tekel'in sigara bölümünün, Milli Piyango'nun satılacağını tahmin ediyorum, Telekom için iyi bir netice bekliyorum. THY'nin halka arzını yapacağız 2004'ün başlarında. Bir de bizim mevzuattan gelen bir takım engellerimiz oluyor. Mesela, danışman tutma konusunda Kamu ihale kurulunda halen görüşmelerimiz devam ediyor. Onları da aşacağımızı tahmin ediyorum Sonuçta 2004'ün, özelleştirme için iyi bir yıl olacağını tahmin ediyorum." 
   Tüpraş'a dönük görüşmelerin, araya yılbaşı girdiği için 13 Ocak'a kadar ertelendiğini hatırlatan Unakıtan, "O tarihte Tüpraş'ı kimin alacağı belli olacak. Petkim'e ise 30 Ocak'a kadar iyi bir alıcı çıkmasını bekliyoruz, potansiyel müşterilerle temas halindeyiz" şeklinde konuştu. 
   Unakıtan, ülkenin önünde mahalli seçimler olduğunu, bu dönemde hükümetin mali disiplinden kesinlikle taviz vermeyeceğini söyledi. Unakıtan, "Bizim popülist politika yapmamıza gerek yok. Milletimiz bizi anlıyor, destek veriyor. Belediyelerin borçlarını çatır çatır alırız. Belediyeler hesaplarını buna göre yapsınlar aşırı borçlanmaya katiyen gitmesinler" dedi. 
   
      
   
   
</TEXT>
</DOC>
