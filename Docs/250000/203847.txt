<DOC>
<DOCNO> 203847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/23/spor/spo02.html </URL>
<DATE> 2003/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Ortega işi tamam 
</HEADLINE>
<TEXT>

   Başkan Aziz Yıldırım'ın başlattığı operasyon tamamlandı, Arjantinli oyuncunun avukatlarıyla her türlü anlaşma sağlandı. Ariel Ortega ikinci yarıda Fenerbahçe formasını giyecek 
      
   Kampa katılacak 
   FENERBAHÇE, FIFA'lık olduğu Ariel Ortega ile yeniden anlaştı. Arjantinli yıldız, büyük olasılıkla devre arası kampına katılacak ve ligin ikinci yarısında Sarı - Lacivertli formayı giyecek. Teknik Direktör Daum'un ısrarı üzerine Başkan Aziz Yıldırım'ın başlattığı operasyon önceki gün İspanya'nın Madrid kentinde yapılan zirve ile son buldu. Ortega'nın iki avukatı Juan Barro ile Juan Crespo ve Fenerbahçe'nin iki avukatı Madrid'deki Eurobuilding Oteli'nde bir araya geldi. 
   
   Yeni sözleşme 
   MADRİD'DEKİ avukat randevusundan sonra varılan anlaşmaya göre Fenerbahçe, FIFA'ya, Ortega'dan alacağı olan 11 milyon dolardan vazgeçtiğini bildirecek. Arjantinli futbolcu ile yeni bir sözleşme imzalanacak. Bu mukavele sonucunda, Ortega daha önceki anlaşmada yer alan ücretten çok daha az bir paraya Sarı - Lacivertli formayla mücadele edecek. Ayrıca, ligin ikinci yarısında göstereceği performansa göre, eğer kalmak isterse, yeni sezon için ücretinde artırıma gidilecek. 
   
   Arjantin'e gidecekler 
   SARI - Lacivertli kulüple, Ortega yeni sezonda birlikte olmak istemezse, satış önceliği Arjantin kulüplerine verilecek. Yıldız oyuncunun tüm satış ve bonservis hakları da Fenerbahçe'nin elinde olacak. Madrid'deki anlaşmayla ilgili avukatların, Ortega'dan da onay almalarından sonra sözleşmenin resmiyete dökülmesi amacıyla Sarı - Lacivertli yöneticiler Arjantin'e gidecek. Ortega'nın, kendi isteklerini içeren bu pakete "Hayır" demeyeceği ve takıma katılacağına kesin gözüyle bakılıyor. 
   
   Pek bir fark görünmüyor    Daum, Lorant ile aynı puanı topladı ancak Beşiktaş'ın çok uzağında kaldı 
   ASLIHAN ÇİL 

   
   BÜYÜK umutlarla Fenerbahçe'nin başına geçen Teknik Direktör Christoph Daum, vatandaşı Lorant'ın bile gerisinde kaldı. Geçtiğimiz sezonun ilk yarısını bir maç eksiğiyle 32 puanda kapatan Sarı - Lacivertli ekibin, lider Beşiktaş ile arasında altı puan fark buluyordu. Bu sezonun da ilk devresini yine bir maç eksikle kapatan Fenerbahçe, yine 32 puan topladı ancak bu kez zirvenin 11 puan gerisinden geldi ve şampiyonluk umutlarını mucizeye bıraktı. 
   
   2002 - 2003 sezonu TAKIM 0 G B M A Y P 1.BEŞİKTAŞ 16 11 5 - 28 9 38 2.G.SARAY 17 11 3 3 27 17 36 3.F.BAHÇE 16 9 5 2 36 19 32 4.GAZİANTEP 17 8 6 3 31 21 30 5.TRABZON 17 8 6 3 20 11 30 
   
   2003 - 2004 sezonu TAKIM 0 G B M A Y P 1.BEŞİKTAŞ 17 13 4 - 42 15 43 2.TRABZON 17 10 4 3 29 19 34 3.F.BAHÇE 16 9 5 2 36 21 32 4.DENİZLİSPOR 17 9 3 5 31 20 30 5.G.SARAY 17 8 5 4 27 23 29 
   
   Yusuf'a gözaltı    FENERBAHÇELİ Yusuf Şimşek, Antalya'da otomobilini yasak yere park ettiği gerekçesiyle ceza yazan trafik polisi ile tartışıp, ceza makbuzunu yırtınca gözaltına alındı. Beş arkadaşı ile birlikte Yenikapı Polis Merkezi'ne götürülen yıldız futbolcu burada bir saat gözaltında tutuldu. Kendisine kesilen 62 milyon 700 bin liralık cezayı ödeyen Yusuf Şimşek polis memuru Coşkun Boğan'ın şikayetini geri alması sonrası serbest bırakıldı. 
   
   
</TEXT>
</DOC>
