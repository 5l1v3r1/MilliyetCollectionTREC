<DOC>
<DOCNO> 213892 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/08/son/soneko08.html </URL>
<DATE> 2004/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
G-7 zirvesinde, doların düşüşü konusunda uzlaşmaya varıldı... 
</HEADLINE>
<TEXT>

     Öndegelen sanayileşmiş ülkelerden oluşan Yediler Grubu'nun G-7 Zirve toplantısında, ABD ve müttefikleri, görüş farklılıklarını törpüleyip, doların düşüşü, değer kaybı konusunda uzlaşmaya vardı. 
     Tarafların tümünün en azından kısmi zafer kazanmasına imkan verilen zirve sonunda yayımlanan bildirgede, doların piyasa güçlerinin baskılarıyla serbest düşüşe bırakılması ya da devletlerin müdahaleleriyle toparlanması görüşü uzlaştırıldı. 
     ABD yönetimi, G-7'nin diğer üyelerinden döviz kurlarında daha fazla esnekliğin devamı yönünde desteğini kazandı. Bu durum, ABD Doları'nın daha fazla değer kaybına ve aynı zamanda da, merkez bankalarının döviz piyasalarına müdahalesine ''yeşil ışık'' olarak yorumlandı. 
     ABD, doların değer kaybıyla ihracatını artırıp, geçen üç buçuk yılda 2.8 milyon kişinin işsiz kaldığı imalat sanayii sektörüne destek vermeyi umuyor. 
     Avrupa ülkeleri ise doların değer kaybının çok süratli ve şiddetli olup, Avrupalı şirketlerin ihracatlarına zarar vermesinden şikayetçi. 
     Bu durumda, Avrupa'daki merkez bankalarının euronun ve diğer Avrupalı para birimlerinin dolar ve diğer bazı paralar karşısında hızlı değer kaybını önlemek için döviz piyasalarına müdahaleleri bekleniyor. 
     G-7 Zirvesi'nde global ekonomik büyümenin teşviki kararlaştırılıp, savaştan çıkmış Irak ve Afganistan'ın dış borç yüklerinin azaltılmasına yardım vaat edildi. 
     G-7'nin Boca Raton zirvesi bildirgesinde Arjantin'den ekonomik reformları ilerletmesi ve kreditörleriyle yapıcı ilişkiler kurması istendi. 
     Bu arada, Rusya Maliye Bakanı Alexei Kudrin, faiz borçları haricinde, Irak'tan alacakları olan 8 milyar doların yaklaşık yüzde 65'ini silmeye hazırlandıklarını bildirdi. 
     Afganistan Maliye Bakanı Eşrefe Gani, Mart ayı sonlarına doğru Almanya'da düzenlenecek kreditörler konferansında 28.5 milyar dolar ek yardım ve yeniden inşa finansmanı talep edeceklerini anlattı. Daha ayrıntılı bilgi için http www.g7.utoronto.ca 
     
</TEXT>
</DOC>
