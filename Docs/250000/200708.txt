<DOC>
<DOCNO> 200708 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/08/son/sontur52.html </URL>
<DATE> 2003/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Emniyetten, büyükelçiliklere güvenlik brifingi verildi... 
</HEADLINE>
<TEXT>

     Ankara Emniyet Müdürlüğü, 83 büyükelçilik görevlisine, büyükelçiliklere yönelik güvenlik önlemleri konusunda brifing verdi. 
     Ankara Emniyet Müdürlüğü'nde gerçekleştirilen ve yaklaşık bir buçuk saat süren brifingin ardından, açıklama yapılmadı. 
     Ankara Emniyet Müdürü Ercüment Yılmaz, brifing sonrasında gazetecilerle sohbet ederken, toplantının büyükelçilikleri bilgilendirme amacıyla gerçekleştirildiğini, ''ülkemiz güvenlidir'' mesajını vermek istediklerini kaydetti. 
     Yılmaz, brifingin, elçilik görevlilerine, İstanbul'da meydana gelen bombalama olaylarının turizm sezonunu etkilememesi ve içlerinin rahat olması için verildiğini bildirdi. 
     Son saldırıların ardından büyükelçiliklerle koordineli olarak çalıştıklarını anlatan Yılmaz, güvenlik konusunda eksikleri bulunmadığını, verdikleri sabit telefon numarası ile büyükelçilik görevlilerinin kendilerine ulaşmalarını kolaylaştırdıklarını ifade etti. 
     Avrupa'daki diğer başkentler kadar, Ankara'nın da güvenli olduğunu vurguladıklarını belirten Yılmaz, büyükelçilik görevlilerinden Dışişleri Bakanlığı ile irtibatlarını kesmemelerini, Türkiye'nin aleyhinde olmamalarını istediklerini söyledi. 
     Büyükelçiliklerden önlem almaları talebinde bulunmadıklarını kaydeden Yılmaz, büyükelçilik çevrelerindeki beton bariyerler ve polislerle güvenliğin sağlandığını belirtti. 
     Yılmaz, bazı elçilik görevlilerinin, elçiliğin güvenliği açısından çevre yolların tek şeritli hale getirilmesini talep ettiklerini bildirdi. 
     
</TEXT>
</DOC>
