<DOC>
<DOCNO> 218446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/28/spor/spo03.html </URL>
<DATE> 2004/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan'a özel motivasyon 
</HEADLINE>
<TEXT>

   Galatasaray Başkanı Özhan Canaydın soyunma odasında oyuncularıyla yaptığı toplantıda "Hepinize güveniyorum" diyerek derbi öncesi moral verdi. Fatih Terim ise, "İkinci yarıdaki gibi oynayın yeter" dedi 
      
   İlk söz başkanın 
   GALATASARAY Başkanı Özhan Canaydın ve Teknik Direktör Fatih Terim, prestij açısından kendileri için büyük önem taşıyan Fenerbahçe maçı için takıma özel motivasyon uygulamaya başladı. Canaydın'ın, Villarreal maçının ardından soyunma odasına giderek futbolcularıyla toplantı yaptığı ve "Hepinize güveniyorum. Her şartta yanınızdayım" dediği öğrenildi. 
   
   Terim'den övgü 
   FATİH Terim'in soyunma odasında, Villarreal maçının ikinci yarısında sergilenen futboldan övgüyle bahsettiği bildirildi. Tecrübeli hocanın, "UEFA'da yolumuza devam edeceğimize inanıyorum. Fenerbahçe'ye karşı da böyle oynayın yeter. Çok gol kaçırıyoruz. Necati'nin Konya'ya değil, bu tür maçlarda gol atmasını bekliyorum" dediği iddia edildi. 
   
   Terim'den değişim    Fenerbahçe'ye özel 
   TEKNİK Direktör Fatih Terim'in, Fenerbahçe maçında sahaya farklı bir on birle çıkmanın hesaplarını yaptığı öğrenildi. Tecrübeli teknik adamın, Villarreal maçının ikinci yarısında sahaya sürdüğü Ayhan ve Batista'yı ilk on birde, sakatlığı geçen Hasan Şaş'ı ise ikinci yarıda oynatacağı bildirildi. Terim, futbolcularıyla bire bir toplantılar yaparak neler istediğini anlattı. 
   
   Kritik isim Hakan 
   GALATASARAY'DA Fenerbahçe maçı öncesinde Hakan Şükür bilmecesi sürüyor. Belinden sakat olan yıldız futbolcunun tedavisinin büyük bir hızla sürdüğü açıklandı. Fatih Terim'in, yetişmesi durumunda forvette Hakan ile Ümit'i görevlendireceği açıklandı. Hakan'ın iyileşememesi durumunda ise hücum hattında Ümit'in yanında Bratu veya Necati şans bulacak. 
   
   Taşlar dökülüyor    Galatasaray'da aylardır kapalı kapılar ardında konuşulan sıkıntıların gün yüzüne çıkma saati geldi. Başkan Özhan Canaydın ve yönetimini bugün zorlu bir mali kongre bekliyor 
   Muhalefet pusuda 
   BU sezon sportif ve mali açıdan başarısız bir yıl geçiren Galatasaray'da Genel Kurul öncesindeki ilk buluşma bugünkü Mali Kongre'de gerçekleşecek. Başkan Özhan Canaydın ve yönetiminin icraatlarından memnun olmayan ve aylardır kapalı kapılar ardında toplantı yapan muhalif üyelerin, tek tek kürsüye gelip, başarısızlıklarla ilgili olarak görüşlerini dile getirmesi bekliyor. 
   
   Raporlar okunacak 
   GALATASARAY Lisesi Tevfik Fikret Salonu'nda saat 10.30'da yapılacak olan Mali Kongre'de, Denetleme, Divan, Sicil ve Disiplin Kurulu'nun raporlarının okunmasının ardından, geçen dönemin harcamaları ibra edilecek. Futbol Şubesi'nin Futbol A.Ş'ye devri de bugünkü kongrede açıklanacak. Yönetim, kongre öncesi güven tazelemek için bir anlamda son kozlarını oynayacak. 
   
   Beyazıt girmiyor    EROL DEMİRKOL 

   GALATASARAY'IN eski başkanlarından Selahattin Beyazıt'ın 100. yıl şerefine yeniden göreve getirilmesiyle ilgili yapılan çalışmalar sonuçsuz kaldı. Beyazıt, "Galatasaray'ın başkanı var. Benim ortaya çıkıp başkanlık için konuşmam, camianın örf ve adetlerine yakışmaz. Bu saatten sonra da başkanlığa ayıracak vaktim yok" diye konuştu. Bu arada muhalefet dün gece biraraya geldi. Toplantıda Mehmet Cansun'un aday olup olmayacağı ve Mali Genel Kurul öncesi izlenecek strateji konuşuldu. 
   
   Tatil yok    ASLAN, Villarreal maçının ardından izin yapmadan Fenerbahçe derbisinin hazırlıklarına başladı. Sabah basına kapalı olarak gerçekleştirilen çalışmaya Hakan Şükür dışındaki tüm oyuncular katıldı. Fatih Terim'in, antrenmanda Fenerbahçe'ye karşı uygulayacakları taktiği uygulattığı öğrenildi. 
   
   Karar aşaması    ÜMİT'İN imzasının ardından Galatasaray'da tüm gözler Berkant'a çevrildi. Villarreal sınavında on sekiz kişilik maç kadrosuna alınan gurbetçi futbolcunun, Almanya'daki menajerini beklediği açıklandı. Berkant önümüzdeki günlerde son bir kez masaya oturup, yeni mukavele için son kararını verecek. 
   
   'Fırsatı kaçırdılar'    İspanyollar şaşkın 
   UEFA Kupası 3. tur ilk maçında Villarreal'in Galatasaray'a karşı 2 - 0 öne geçmesine rağmen galibiyeti koruyamaması İspanyol basını tarafından eleştirildi. As Gazetesi, takımlarının, ayağına gelen fırsatı basit hatalar nedeniyle ittiğini belirterek, "Villarreal, avantajını kullanamadı. 2 - 0'dan sonra oyunu bırakmamalıydı. Galatasaray'a şans doğdu" yorumunu yaptı. 
   
   'Son darbe yok' 
   MARCA Gazetesi, "Villarreal iyi başladı, kötü bitirdi" başlığını atarken, Galatasaray'ın bu futbolla rövanşta gülmesinin zor olduğuna dikkat çekti. 2-2'lik beraberliği Sport Gazetesi, "Villarreal son darbeyi indiremedi", El Pais Gazetesi, "Villarreal rövanşı hediye etti", El Mundo Gazetesi ise "Villarreal, İstanbul cehenneminde nefes aldı" başlıklarıyla okurlarına duyurdu. 
   
   
</TEXT>
</DOC>
