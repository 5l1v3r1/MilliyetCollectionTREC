<DOC>
<DOCNO> 218600 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/28/son/sontur21.html </URL>
<DATE> 2004/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Töre cinayetine aşiret açıklaması Biz infaz kararı vermedik 
</HEADLINE>
<TEXT>

     
     Berrin Arslan 



     Tecavüz sonrası hamile kalan ve çocuk dünyaya getiren ve kaçtığı İstanbul'da erkek kardeşleri tarafından öldürülen, Güldünya Tören'in cenazesinin yaşadığı Budaklı Köyü'ne getirileceği ve köyde gömüleceği bildirildi. 
     Şego Aşireti ileri geleni ve Bitlis'in Güroymak İlçesi İl Genel Meclisi üyesi Abdullaziz Sabaz, AA muhabirine yaptığı açıklamada, aile meclisinin Güldünya Tören'in 22 öldürülmesi yönünde karar almadığını söyledi. 
     Servet Taş'ın, Güldünya Tören'e tecavüz ederek hamile bıraktığı ve aile meclisinin kararına rağmen Güldünya'yı ikinci eş olarak kabul etmediği iddialarını hatırlattığımız Sabaz, bu konuda şöyle konuştu 
     ''Biz aşiret büyükleri olarak o niyetteydik. Şego aşireti olarak, olumsuz bir olayın meydana gelmemesi için Servet Taş'ın, Güldünya Tören'i ikinci eş olarak alması kararını vermiştik. Aşiret büyükleri olumsuz bir olayın meydana gelmemesi için tek çözüm yolu olarak, kızı bu suçu işleyen kişiye verelim dava kapansın, diye düşünmüştü. Bu konuda 1.5 ay önce büyük bir toplantı yapıldı. 100 kişinin katıldığı toplantıda -Servet Taş denen kişi bu kızı alacak ve bu köyü terkedecek- kararı çıkmıştı. Olaylar yatıştıktan sonra ise Servet Taş köyüne dönebilecekti.'' Olayın medya tarafından abartıldığını kaydeden Sabaz, aile meclisinin bu olayla ilgisinin olmadığını vurguladı. Sabaz, ''Böyle bir ''yasak aşk'' yaşandığı malum zaten. Buna bir itirazımız yok. Türkiye'nin Avrupa Birliği'ne girmekte olduğu bir dönemde Türkiye'de yaşayan bir fert olarak böyle olaylara asla katılmıyoruz. Bu konuda meydana gelen olaydan, kızın babası ve yakınlarının ilgileri olmadığına inanıyoruz. Güroymak İl Genel Meclis'i üyesi, kızın yakın akrabası ve Şego Aşireti'nin bir mensubu olarak, cinayetten hiçbir büyüğümüzün haberi yok diyebilirim'' dedi. 
     Medyada ''Ailenin çocuğu memlekette istememesi'' yönünde haberler çıktığını ifade eden Sabaz, şunları söyledi 
     ''Eğer aile meclisinin böyle bir kararı olmasaydı aile cenazeyi yanına almayacaktı. Bu haberler bizim dışımızda gelişiyor. Bunu düzeltmek istiyoruz. Böyle bir aile meclisi kararı olmuş olsaydı cenazeyi de istemezlerdi. Cenazeyi isteyerek olayın aşiretçilikle ilgili olmadığını kanıtlamak istiyoruz. Biz bunlara karşıyız. Bu münferit bir olaydır. Biz bu olayın şokundayız.'' 
     
     BABA, ERKEK ÇOCUKLARI EVLATLIKTAN RET EDECEK... 

     Sabaz, Güldünya Tören'in babası Şirin Tören'in, kız kardeşlerini öldürdükleri için oğullarını evlatlıktan ret edeceğini söylediğini anlatarak, ''Güldünya'nın babası, bana Ben evladımın ölmesini ve bu olayın yaşanmasını istemiyordum. Yapılan şey cehalet ve çocukluktu. Böyle sonuçlanması gerekmiyordu diyor. Biz de aynı kanıdaydık. Bu kızı kendilerine teslim ederdik. İş biterdi'' dedi. 
     Olayı gerçekleştirdiği söylenen ağabeylerin adalete teslim olmaları halinde bu olayı nasıl yapıldığını öğrenebileceklerini kaydeden Sabaz, şöyle konuştu 
     ''İfadeler gerçeği ortaya koyacaktır. Bunların söylenmesi doğru olmaz. Başka bir alternatif düşünmemiştik. Bu alternatif üzerinde duruyorduk. Servet Taş'ın ilk evliliği vardı. İkinci evliği yapmamak için direnmiş diye duyduk. Bunu kabul edeceğini tahmin ediyorduk. Çocukların büyüklerin kararından nasıl çıktığını ve bu kararı nasıl aldığını, cinayetin nasıl işlendiğini bilemiyoruz. Halen olayın şokundayız. Ben bundan sonra cenaze töreninde hiçbir olumsuzluğu yaşanmaması için karar aldık. İnşallah bundan sonra olumsuz bir olay yaşanmaz. Yaşanmaması içinde elimizden geleni yapacağız.'' 
     
     İNFAZ DEĞİL BARIŞ KARARI VERDİK 

     Sabaz işlenen suçun cezasının bu kadar ağır şekilde ödettirilmesini doğru bulup bulmadığı sorusuna ise, ''Biz barış kararı verdik. Vatandaş olarak bu insanın yaşamasını istiyorduk. Buna katılmıyoruz. Bu gelenek ve törelere karşıyız. Şego aşireti, devlet yanlısı bir aşirettir. Devletin kanun ve kurallarından çıkmaz. Kararı infaz değil, barış olarak verdik. Bunu gerçekleştirenlerin ifadeleri çok önemli. Bizim temennimiz olumsuz bir durumun yaşanmaması. Gereği ne ise o yapılacak'' şeklinde konuştu. 

     
</TEXT>
</DOC>
