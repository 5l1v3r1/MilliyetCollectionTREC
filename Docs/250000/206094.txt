<DOC>
<DOCNO> 206094 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/03/astro/index.html </URL>
<DATE> 2004/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Büyük değişim rüzgarı 
</HEADLINE>
<TEXT>

   
   Ülkemiz yenilenme süreci içinde ama sonbahara kadar net bir tablo yok... Dış ilişkilerde elimizi bağlayan unsurlar bizi zayıf düşürecek, bu alanda hızlı kazanç beklemeyelim... Haziran-ekim arasında Sezer-Erdoğan ilişkisi düelloya dönüşebilir... 2004 yılında dış politika ve toprak bağlantısı iyice ön planda olacak... Dış kaynaklı terör açısından mayısa kadar uyanık olmalıyız, zira halen yanan yoldayız... 
      
   YENİ TÜRKİYE    2004 ülkemiz için büyük değişimlerin yılı olacak. Bu yıl Balık burcuna iyice yerleşen Uranüs ülkemizin Akrep burcundaki Güneş'ini üçgen açıyla desteklerken değişim kaçınılmaz olacak. Uranüs reformu, geleceği, ilerici hareketleri, yenilenmeyi ve aniden ortaya çıkan koşulları anlatır. Zaten ülkemiz 1923 yılında kurulduğunda da Uranüs, Balık burcunda yer alıyordu. Ülkemiz haritasında da devrimleri anlatan bu gezegen en tepede durmaktadır. Bu yüzden artan değişim rüzgarından yararlanmak gerekiyor. Kuşkusuz bu durum Türkiye, AB'ye hazırlanırken çok daha büyük bir anlam taşıyor. Uranüs bu güçlü değişim rüzgarını özellikle nisan ve ağustos aylarında çok daha belirgin biçimde sergileyecek. 
   
   Dış politikanın zorlayıcı ağırlığı 
   Dış politika ve diplomasi ülkemizin gündeminde ana madde olmayı sürdürüyor. Süregelen Güneş dönüşü haritasında Terazi burcu yükseliyor. Terazi dengeyi, ilişkileri, anlaşmaları, barışı ve diplomasiyi açıklar. Ayrıca Terazi'nin bu derecesi "yanan yol" anlamına gelir ve tehlike, bela ve mücadeleleri anlatır. Bu durumun ağustostan bu yana daha belirgin bir hal aldığını biliyoruz. Kasım ayında yaşanan bombalama olayları yanan yolda yürüdüğümüzü gösteriyor. Öyle anlaşılıyor ki yanan yoldan çıkabilmek için nisan sonuna kadar beklemek gerekecek. Bu döneme kadar 13 Şubat civarı ve mart sonu oldukça tehlikeli görünüyor. 
   İçinde bulunduğumuz dönemde 24 Ocak'a kadar sınırdaş komşular, Irak, iç politikayı ilgilendiren konular, eğitim ve basına ait gelişmeler daha fazla dikkatimizi çekebilir. 25 Ocak'la başlayan dönemde ise yine toprağa ilişkin konular, yönetim açısından daha zor ve eleştirilerin artabileceği temalar var. Ayrıca 26 Mart-19 Nisan tarihleri arasında da toplum olarak bizi gerebilecek, zorlamalar getirebilecek, sağlık, hijyen, düzenle birlikte çalışan kesimi huzursuz kılabilecek temalar ortaya çıkabilir. 19 Nisan önemli bir tarih olarak görülmekte zira aynı gün kısmi bir Güneş tutulması meydana gelecek. Ankara'ya göre çıkartılan tutulma haritasında ışıklar 8'inci eve düştüğü için bu tutulmanın oldukça yıpratıcı olacağını söylemeliyiz. Nisanın ikinci yarısında ülkemizi zora sokabilecek huzursuzluklar, liderleri de yıpratabilecek konular gündeme gelebilir. Söz konusu dönemde şiddet olaylarına da dikkat etmek gerekebilir. Zira Satürn'ün de haritamızda yükselen burç üzerinde olması ve Mars'a sert açıda kalması ocak sonu, şubat ve nisan ayı ortasında gerek yönetim, gerekse dış ilişkilerde kilitlenme, sıkışma ve sertliklere neden olabilecek güçte. 
   
   Mayıs-haziran aylarında savaş gezegeni bizimle 
   8 Mayıs'tan sonraki döneme önem vermeliyiz. Bu tarihte Mars yükselen burcumuz olan Yengeç'e ilerleyecek ve 25 Mayıs'ta burada Satürn'le birleşecek. Hem Mars hem de Satürn büyük zorluk çıkartan, düşmanlık getiren ve ancak mücadele ile sonuç alabileceğimiz gezegenlerdir. Bu bakımdan 8 Mayıs'tan 23 Haziran'a kadar ülkemiz hayli kritik bir dönemeçte olacak. 
   Bu dönemde toplum sağlığına, halkın genel psikolojisine özen göstermek gerekecek. Ayrıca bu durum kuşkusuz Kıbrıs'a ait gelişmelerle de ilişkili olacak. 1 Mayıs'ta Güney Kıbrıs'ın AB'ye girişi öncesi ve sonrasında ülkemiz hem daha atak olacak hem de toprağa ilişkin konularda sesini yükseltecek. Böyle bir zamanda savaş gezegeni Mars'ın ülkemiz haritasında son derece aktif olması ülkemizi yıpratacak koşulların ağır basacağını gösteriyor. 
   
   Ağustos sonrasında gelen yeni dönem 
   Temmuz sonundan itibaren ülkemizin gündeminde önemli değişiklikler meydana gelecek ve bu durum bizi özellikle yıl sonuna doğru artan biçimde daha fazla meşgul etmeye başlayacak. Ülkemizin bu dönemde etkilerini göstermeye başlayacak olan Güneş dönüşü haritasında Oğlak burcu yükselmekte. Oğlak aynı zamanda ülkemiz haritasında 7'nci eve denk gelen burçtur ve 7'nci ev yine diplomasiyi, ilişkileri, ortaklıkları ve açık düşmanlıkları açıklar. Karşıt burcumuzun yükselmekte olması şartların hiç de rahat olmayacağını ve ülkemizin dışsal koşullar altında daha fazla zorlanacağını gösteriyor. Kuşkusuz konu yine Avrupa Birliği, Kıbrıs ve özellikle topraklarımızı da ilgilendirebilecek temalar üzerinde şekillenecek. Maalesef bu haritada Satürn'ün de 7'nci evde olması bizim zayıf tutumumuza ya da kozlarımızı kendi lehimize kullanamayacağımız bir tutuma işaret ediyor. Bu haritada Ay, Boğa burcunda ve 4'üncü evdedir. Ay halkı, 4'üncü ev de toprağı simgeler. Ne kadar ilginçtir ki bu haritada Uranüs her iki ışıkla da Güneş ve Ay rahat açı kurarak adeta tansiyonu düşürmeye çalışıyor. Öyle görülüyor ki bu büyük değişim rüzgarı altında, özellikle sonbahar aylarında, AB'ye yürünen yol üzerinde, yeni müzakereler, taktikler, değişim birbiri ardına vurgulanacak. Bu güçlü değişim dönemi bir yandan topraklarımızı muhtelemen Kıbrıs'ı diğer yandan AB ile olan ilişkileri birbirine bağlamakta. 28 Eylül-29 Ekim tarihleri arasında ülkemiz yurtdışı ilişkiler, anlaşmalar, diplomasi yönünde oldukça önemli adımlar atabilir ve eğer bu alanda uzlaşı sağlanabilirse, 29 Ekim'den itibaren kasım ayı içinde hem AB ilişkilerinin çehresini büyük ölçüde değiştirecek hem de dış politikayı kilitleyen konularda önemli adımlar alınabilir. 
   Nitekim 14 Ekim'de gerçekleşecek olan Güneş tutulması haritasında da Terazi burcu yükseliyor ve Ankara'ya göre çıkarılan haritada ışıklar da yükselen burca düşüyor. Ayrıca bu haritada savaş gezegeni Mars da dikkat çekiyor. Bu bakımdan sonbahar ülkemizin pek çok alanda daha aktif davranacağı bir dönem olacak. 
   
   2004 sonbaharında Sezer-Erdoğan düellosu 
   13 Eylül 1941 doğumlu Cumhurbaşkanı Ahmet Necdet Sezer'in haritasında 2004 yılında önemli gerginlik oluşuyor. Zira geçtiğimiz yıldan beri artan biçimde Pluto'nun getirdiği kare açı güç mücadelesi, çatışma, baskı ve manipülasyona işaret ediyor. Kuşkusuz bu durumun özellikle Başbakan Recep Tayyip Erdoğan'la olan ilişkilerinde en belirgin biçimde ortaya çıkabileceğini söylemeliyiz. 2004 yılında Pluto'nun getirdiği baskılar ve zorlamalar özellikle haziran-ekim ayları arasında yoğunlaştığına göre, AB ile süregelen müzakerelerin iç politikada, özellikle Sezer ve Erdoğan arasında önemli gerginlikler yaratacağını söyleyebiliriz. Bu gerginlikler de ciddi sonuçlar getirebilir. 
   
   DÜNYA    Bush'a odaklanacağız 
   Geçtiğimiz yıl Irak savaşı başlamadan önce yaptığımız öngörümlerde Bush'u son derece zor zamanların beklediğini söylemiştik. Süregelen durum Bush açısından pek de parlak olmayan bir görünüme işaret ediyor. Bush 2004 yılındaki seçimler için adaylığını açıklayacak mı bilemeyiz ama önünde çok zor bir yol olacak. Ocak ayının hemen ilk yarısında ortaya çıkabilecek gelişmeler ve haberler özellikle Saddam Hüseyin'le olan diyaloğunda onu daha zor duruma düşürebilir. 
   G. W. Bush açısından Mars ve Satürn'ün Yengeç burcunda birleşecekleri mayısın ikinci yarısının son derece sorunlu olacağı belli. Bush eğer adaylığını koyarsa, onun saygınlığını zora sokabilecek olaylar karşısında çok fazla yıpranabilir ve bu durum başarısızlık olarak yorumlanabilir. Ayrıca çok ilginç bir işaretle daha karşı karşıyayız. Zira tam ABD başkanlık seçimlerinin yapılacağı dönemde ABD'nin ilerletilmiş haritasında Güneş, Balık burcuna geçiyor ve bu yavaş olmakla birlikte, çok önemli bir değişikliktir. Bu değişim altında ABD eski şahin politikasını sürdüremeyecek. Mantıksal bir çıkarım yaparak, bu paralel gelişimin Bush açısından bir yenilgiye işaret etmesi de mümkün olabilir. 
   
   Dünyada ana trendler 
   Uranüs önümüzdeki yedi yıl boyunca Balık burcuna geçiyor. Bu burçta Uranüs uzun vadede sağlık konusuna dikkat çekiyor. SARS virüsünün ya da benzerlerinin yeni tehditleri gündemde olabilir. Balık alkol ve tütünle ilişkili bir burçtur. Uranüs'ün bu geçişi sırasında bağımlılık, ruhsal hastalıkların yeni tedavi yöntemleri öne çıkabilir. Balık aynı zamanda inançlarla yakından ilişkili olduğu için alternatif yaklaşımlar, new age grupları ve spritüel temalar günlük hayata daha çok girecek. 
   
   Savaş barometresi 
   Alttaki tablodaki grafik bize dünyadaki huzursuzluğu ya da savaş eğilimlerini gösteriyor. Grafiğin aşağı doğru indiği zamanlar, özellikle hızlı düşüşler daha fazla huzursuzluk ve dengesizlik anlamına gelmekte. Dünyada gerginlikler özellikle mayıs ayında ve temmuz sonrasında, ağustos ve ekim arasında çok daha belirgin hal alacak diyebiliriz. 
   Ortadoğu'daki savaşlar ve belirsizlikler mayıs ve ağustos aylarında hız kazanarak dünyayı huzursuz etmeye devam edebilir. 
   Irak'ta 2004'ün mayıs ayından itibaren yönetimi ilgilendiren önemli adımlar bekleyebiliriz. Bu durum yeni bir Irak yönetiminin de şekilleneceğine işaret etmekle birlikte, var olan sorunları çözemeyebilir ve terörün önlenmesi mümkün olmayabilir. 
   
   
   
</TEXT>
</DOC>
