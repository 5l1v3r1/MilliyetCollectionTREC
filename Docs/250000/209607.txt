<DOC>
<DOCNO> 209607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/19/son/sondun18.html </URL>
<DATE> 2004/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İran iki kere sallandı 
</HEADLINE>
<TEXT>

     İran'da sabaha karşı Richter ölçeğine göre 4.8 ve 4.2 büyüklüğünde deprem meydana geldi. 
     İRNA'nın haberine göre, Tahran Üniversitesi Jeofizik Enstitüsü Sismoloji Merkezi, 4.8 büyüklüğündeki depremin merkez üssünün güneybatıda Basra Körfezi kıyısındaki Buşehr eyaletinin Deşti kentine 12 kilometre mesafede olduğunu açıkladı. 
     Bu depremde can ya da mal kaybı olduğuna ilişkin bilgi bulunmazken, deprem nedeniyle korkan halk geceyi evlerinin dışında geçirdi. 
     Güneybatıdaki Çaharmahal ve Bahtiyarı eyaletinin Burucen kentini sallayan 4.2 büyüklüğündeki depremde de can ya da mal kaybı olmadı. 
     İran'ın güneydeki Fars eyaletinde geçen hafta Perşembe günü meydana gelen 5 büyüklüğündeki deprem 8 köyde hasara yol açmıştı. 
     Bazı kaynaklara göre 6.3, bazı kaynaklara göre ise 6.7 büyüklüğünde geçen yıl 26 Aralık'ta meydana gelen deprem, başkent Tahran'ın 1000 kilometre güneydoğusundaki tarihi Bem kentini harabeye çevirmiş, son resmi açıklamalara göre depremde en az 41 bin kişi ölmüştü. 
     
</TEXT>
</DOC>
