<DOC>
<DOCNO> 224738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/23/son/sondun21.html </URL>
<DATE> 2004/03/23/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Filistin lideri Arafat, hedef olmaktan endişe ediyor 
</HEADLINE>
<TEXT>

     Filistin lideri Yaser Arafat'ın, Hamas lideri Şeyh Ahmed Yasin'in öldürülmesinin ardından İsrail'in hedef listesinde yer almaktan endişe ettiği belirtildi. 
     Arafat'ın yardımcıları, Filistin liderinin, Yasin'in öldürülmesinden sonra kendisinin de hedef olabileceğinden endişe ettiğini ifade ettiğini kaydetti. 
     Arafat'ın yakın arkadaşı ve Filistin İletişim Bakanı Azzam Ahmed, ''Arafat tehdit edildiğini düşünüyor ve biz de tehdit edildiğini düşünüyoruz. Çünkü Şeyh Yasin'i hedef aldıklarında Arafat çok uzakta değildi'' dedi. 
     Filistinli bakan Saib Erekat da bugün acil yapılan kabine toplantısında Arafat'ın güvenliğini tartıştıklarını söyledi. Erekat, ''Tabii bir endişe var. Bu, Arafat'ı öldürerek ve Filistin yönetimini yıkarak oyunun sonu olabilir'' dedi. 
     İsrail güvenlik yetkilileri ise şimdilik Hamas üzerine yoğunlaştıklarını kaydetti. 
     
     GENELKURMAY BAŞKANINDAN TEHDİT 

     İsrail Genelkurmay Başkanı Moşe Yaalon, Filistin lideri Yaser Arafat ve Hizbullah örgütünün lideri Hasan Nasrallah'ın da sonunda İsrail suikastiyle öldürülebileceğini ima etti. 
     Yaalon, İsrail'in Hamas örgütünün kurucusu ve ruhani lideri Şeyh Ahmed Yasin'i dün öldürmesinin ardından sıradaki hedeflerin Arafat ve Nasrallah olup olmayacağı yolundaki soruya, ''Dünkü olaya tepkilerinin Arafat ve Nasrallah'ın , kendilerinin bu duruma yakın olduğunu anladıklarını gösterdiğini düşünüyorum'' yanıtını verdi. 
     İsrail Genelkurmay Başkanı, ''Bunun, uzun vadede, bizi yaralamayı seçen herkese kendi sonları olacağının işareti olacağını umuyorum'' dedi. 
     Bu arada, İsrail İç Güvenlik Bakanı Tahi Hanegbi, Şeyh Yasin'in dün öldürülmesinden sonra bütün Filistinli militan liderlerinin kendi hedef alanları içinde olduğunu söyledi. 
     Arafat'ın yardımcıları dün, Filistin liderinin, İsrail'in gelecekteki hedefi olabileceğinden kaygı duyduğunu kaydetmişti. 
     İsrail bakanlar kurulu geçen yıl Arafat'ın ortadan kaldırılması daha çok sürgün edilmesi bağlamında gerektiği kararını almıştı, ancak hiçbir zaman doğrudan Filistin liderini öldürme niyetinden bahsedilmemişti. 
     Yasin'in dün suikastle öldürülmesi ABD hariç Batı dünyası tarafından da kınanmış, eylem ''kabul edilemez'', ''yargısız infaz'' ve ''şiddeti körükleyecek bir uluslararası hukuk ihlali'' olarak görülmüştü. 

     
</TEXT>
</DOC>
