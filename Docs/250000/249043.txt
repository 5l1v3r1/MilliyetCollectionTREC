<DOC>
<DOCNO> 249043 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/18/son/sonspo09.html </URL>
<DATE> 2004/06/18/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Thijs resmen Trabzonspor'da... 
</HEADLINE>
<TEXT>

     Trabzonspor, Belçika'nın Racing Genk takımından transfer ettiği Belçikalı oyuncu Bernd Thijs ile 4 yıllık sözleşme imzaladı. 
     Thijs, sabah sağlık kontrolünden geçtikten sonra Mehmet Ali Yılmaz Tesisleri'ndeki kulüp binasında, kulüp başkan yardımcısı Sıtkı Hacısalioğlu ve genel sekreter Yusuf Ziya Yılmaz'ın hazır bulunduğu törende, kendisini 4 yıllığına bordo-mavili takımın renklerine bağlayan sözleşmeyi imzaladı. 
     Kulüp Genel Sekreteri Yusuf Ziya Yılmaz, Thijs'in transferinin 1,5 ay kadar bir zaman sürdüğünü belirterek, ''İleride hiçbir sorun yaşamamak için titizlikle pazarlıklar yaptık. Hem kulüp, hem de kendisi adına olumlu bir transfer oldu. Kendisinin takıma faydalı olacağına inanıyoruz'' dedi. 
     Thijs ise Trabzon için ilk izlenimlerinin olumlu olduğunu, ancak kendisinin Trabzon şehrini görmeye gelmediğini belirterek, ''Ben buraya futbol oynamaya ve sonuç üretmeye geldim'' diye konuştu. Kendisinin transfer süreci içerisinde Hans Somers ve eski takım arkadaşı Skoko'dan bilgi aldığını da kaydeden Thijs, şöyle devam etti 
     ''Almanya'nın Borissia Dortmund ve İspanya'nın Real Betis takımlarından transfer teklifleri aldım. Ancak Trabzonspor'u tercih ettim. Şampiyonlar Ligi'ne şu an girmek de çok önemli. Bunu başarmak için çalışacağız.'' Belçika'da oynadığı dönemlerde de hep kazanmayı amaçlayan takımlarda yer aldığını ifade eden Thijs, ''Trabzonspor da hep kazanmak için oynayan bir takım. Bunun baskısına daha önceden yaşadığım kulüplerden hazırım'' diye konuştu. 

     
</TEXT>
</DOC>
