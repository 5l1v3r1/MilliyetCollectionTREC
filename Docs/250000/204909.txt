<DOC>
<DOCNO> 204909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/28/son/sondun05.html </URL>
<DATE> 2003/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Yolcu uçağına düzenlenecek intihar saldırısı önlendi 
</HEADLINE>
<TEXT>

     Suudi yetkililerin, batılı bir yolcu uçağına düzenlenecek intihar saldırısını önledikleri öne sürüldü. 
     İngiliz ''Mail'' gazetesi, Suudi yetkililerin, birkaç hafta önce, başkent Riyad'daki Kral Halid Havaalanı yakınında patlayıcı madde yüklü küçük uçaklar ele geçirdiklerini ve intihar pilotlarınca batılı bir yolcu uçağına karşı düzenlenecek saldırıyı önlediklerini iddia etti. 
     Gazetenin İngiltere'de muhalefetteki Muhafazakar Parti'nin yurt güvenliği politikaları şefi Patrick Mercer'e dayanarak verdiği haberde, küçük uçaklardaki pilotların, batılı bir yolcu uçağına, piste yavaşlayarak geldiği sırada intihar eylemi düzenleme hazırlığında olduklarının anlaşıldığı belirtildi. 
     Haberde Mercer'in, ''Benim anladığıma göre, küçük uçaklar uçuş hattında bulundu ve plana göre bu uçaklar, iniş yapmak veya havalanmak üzere olan bir yolcu uçağına uçarak çarpacaklardı'' diye konuştu. 
     Haberde, saldırı düzenleyeceği sanılan uçakların Suudi yetkililerce ele geçirilmesinin ardından uçaklardaki iki pilotun yanı sıra olayla ilişkisi bulunduğu saptanan 5-6 kişinin tutuklandığı kaydedildi. ''Saldırı''nın hedefinin, havaalanını kullanan başka batılı uçak şirketlerinin de bulunmasına karşın, büyük ihtimalle İngiliz Havayolları'na ait bir yolcu uçağı olduğu ileri sürüldü. 
     Öte yandan, bilgisine başvurulan İngiliz Havayolları'nın bir sözcüsü ise gazetede sözü edilen olay hakkında bir bilgisinin bulunmadığını söyledi. Sözcü, ''Suudi yetkililer ve İngiliz hükümetiyle düzenli olarak haberleşiyoruz ve tamamen güvenli olduğuna inanmasaydık, seferlerimizi durdururduk. Suudi Arabistan'a geliş ve gidiş seferlerimizde herhangi bir değişiklik olmamıştır'' diye konuştu. 
     
</TEXT>
</DOC>
