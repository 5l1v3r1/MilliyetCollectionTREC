<DOC>
<DOCNO> 210190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/21/son/sonspo22.html </URL>
<DATE> 2004/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Yıldıray noktayı koydu Sözleşmemi uzatmak istiyorum 
</HEADLINE>
<TEXT>

     Almanya Birinci Ligi Bundesliga takımlarından TSV Bayer 04 Leverkusenli milli futbolcu Yıldıray Baştürk, takımından memnun olduğunu ve sözleşmesini uzatmak istediğini söyledi. 
     Yıldıray Baştürk, Express Gazetesi'ne yaptığı açıklamada, ''Bu yıl içinde sona erecek olan sözleşmemi mutlaka uzatmak istiyorum. Harika bir takımımız var ve kendimi burada iyi hissediyorum. Gelecek yıl da uluslararası alanda oynayacağız'' dedi. 
     Real CD Mallorca'ya karşı oynadığı maçta sakatlanan Yıldıray'ın 1 hafta süreyle antrenmanlara katılmadığı hatırlatılan haberde, buna karşın kulübünün de Yıldıray'dan çok memnun olduğu, bu nedenle Yıldıray'a dayalı bir sistem değişikliği yapmayı planladığı belirtildi. 
     Kulüp Menajeri Ilja Kaenzig, Yıldıray ile olan sözleşmeyi 2006 yılına dek uzatmak istediklerini ve görüşmelere bu hafta içinde başlayacaklarını söyledi. 
     Kulübün spor direktörü Jürgen Kohler de, ''Her futbolcunun şanssız bir dönemi olur. Ancak Baştürk klas bir oyuncu ve çok iyi bir karakteri var. Bu olumlu sinyali vermesi de bizi çok mutlu etti. Karşılıklı olarak hedeflerimizi açıkça dile getireceğiz'' diye konuştu. 
     
</TEXT>
</DOC>
