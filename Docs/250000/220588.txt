<DOC>
<DOCNO> 220588 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/08/dunya/adun.html </URL>
<DATE> 2004/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunanistan'da seçimlerin galibi Yeni Demokrasi 
</HEADLINE>
<TEXT>
   Yorgo'ya selam Kostas'la devam 
   Kostas Karamanlis'in Yeni Demokrasi Partisi, Yorgo Papandreu'nun Pasok'una sürpriz bir şekilde yüzde 6 cıvarında fark atarak 300 sandalyeli parlamentoda çoğunluğu garantiledi. Karamanlis, seçim günü Türkiye ile dostluk mesajı verdi 
      YORGO KIRBAKİ Atina 

   
   Yunanistan'da dün yapılan seçimlerden sürpriz çıktı. TSİ 19.00'da oy verme işleminin sona ermesinden sonra açılan sandıklardan elde edilen ilk sonuçlara dayanılarak yapılan projeksiyonlara göre, Kostas Karamanlis liderliğindeki merkez sağ eğilimli Yeni Demokrasi Partisi YDP , beklenenin üzerinde oy alarak, rakibi Papandreu liderliğindeki solcu Pasok'u yüzde 6 civarındaki farkla geçti ve seçimleri kazandı. 
   300 sandalyeli parlamentonun yeni üyelerini belirlemek üzere 9 milyon 80 bin kayıtlı seçmenin sandık başına giden yaklaşık yüzde 70'si böylece 11 yıl 4 ay aradan sonra YDP'yi yeniden iktidara taşımış oldu. Seçimden önce yapılan kamuoyu yoklamaları 48 yaşındaki Karamanlis'i yüzde 1.5 - 2 farkla önde gösteriyordu. Resmi sonuçları beklemeden yenilgiyi kabul eden Papandreu düzenlediği basın toplantısında Karamanlis'i kutlayarak başarılar diledi. Papandreu, Kıbrıs ve Olimpiyatlara desteği sürdüreceklerini söyledi. 
   
   Erdoğan'a övgü 
   Türkiye seçim günü bile Yunanistan gündemindeki yerini korudu. Karamanlis, Türkiye ile ilişkilerde normalleşme ve diyalog döneminin başlatılmasında büyük katkısı olan eski Dışişleri Bakanı ve yeni Pasok lideri Papandreu'nun yolundan gideceğini seçim gününde Yunan basınında yayınlanan demeçleriyle bir kez daha gösterdi. Karamanlis, Elefteros Tipos gazetesindeki demecinde "Erdoğan iyi niyetli. Türk - Yunan ilişkilerinde yeni bir sayfa açmak istiyor" dedi. Karamanlis, Türkiye - AB ilişkileri hakkında da "Biz gerçekten Avrupai bir Türkiye istiyoruz.. Türkiye'nin Avrupa perspektifini destekliyoruz" diye konuştu. 
   Karamanlis, Papandreu'nun Türkiye ile silahlanmanın karşılıklı azaltılması önerisine de "savunma harcamalarımızı azaltmak istiyorum" diyerek katıldı. Başbakan Erdoğan, seçimlerden 2 gün önce Karamanlis'i arayarak iyi şanslar dilemiş ve "pazartesi yine konuşuruz" demişti. 
   
   Nasıl kazandı 
   Televizyonlarda liderler düzeyinde yayımlanan tek açık oturumda Papandreu'dan daha ikna edici görünen Karamanlis, halkı sağlık, eğitim ve ekonomi alanlarında farklı işler yapacağına ikna ederek zafere ulaştı. 
   
   Çoğunluk garanti 
   Toplam 20 348 sandığın gazetemizin baskıya girdiği 24.00 sıralarında açılan yüzde 25'inden alınan sonuçlara göre partiler arasındaki oy dağılımı şöyle oldu 
   YDP yüzde 47.29, Pasok yüzde 40.53, Komünist Partisi KKE yüzde 5.13, Sol Koalisyon yüzde 2.6. Bu oranlara dayanarak 300 üyeli parlamentoda sandalye dağılımı ise şöyle olacak 
   YDP 167, Pasok 123, Komünist Partisi 10. Sol Koalisyon'un yüzde 3'lük barajı aşıp aşmadığı ve Batı Trakya'da Türk milletvekili adayları içinde parlamentoya girenin olup olmadığı 24.00 itibarıyla kesinleşmemişti. 
   
   Yakınlaşma sürecek    ATİNA Milliyet 

   Kostas Karamanlis'in başbakanlığında Türk - Yunan ilişkilerinde yakınlaşma süreci devam edecek. Yeni Yunan başbakanı geçen yıl AKP kongresine katılmak için gittiği Ankara'da bu konudaki niyetlerini Başbakan Tayyip Erdoğan'a anlatmıştı. 
   Bu çerçevede Yorgo Papandreu'nun dışişleri bakanlığı döneminde iki ülke dışişleri heyetleri arasında Ege anlaşmazlıkları için başlatılan istikşafi görüşmeler sürdürülecek. Görüşmeler 2004 yılı içinde bir mutabakatla tamamlanabilir. 
   Karamanlis, Kıbrıs konusunu başbakanlığının ilk günlerinde karşısında bulacak. Kıbrıs için 22 - 29 Mart tarihlerinde düzenlenecek "dörtlü toplantı"da Karamanlis'in gerçek niyetleri anlaşılacak. Yeni Yunan başbakanı seçim öncesi "dörtlü toplantı"ya hiç değinmemeye özen gösterdi. Rum Yönetimi lideri Tasos Papadopulos'un yıldızı Papandreu'ya kıyasla Karamanlis ile daha barışık. 
   
   
   KOSTAS KARAMANLİS    Taşıdığı adın hakkını verdi    O, 48 yaşında ağır bir yük ve değerli bir ad taşıyor. Yunanistan'a 1974 yılında demokrasiyi getiren ve 1981 yılında ülkeyi AB üyesi yapan eski başbakan ve cumhurbaşkanı, adaşı Konstantin Karamanlis'in yeğeni. 
   Atina Hukuk Fakültesi'ni bitirdikten sonra Boston'da Tuft Üniversitesi'nde doktorasını yapan Karamanlis zaten bu adı taşımasıydı, bugün muhtemelen değil başbakan belki de siyaset sahnesinde bile olmayacaktı. 
   İlk kez 1989 yılında milletvekili seçilen Karamanlis, 1997 yılında Yeni Demokrasi'nin başkanlığına adeta paraşütle indi. 1996 seçimlerindeki yenilgiden sonra partinin lideri Miltiadis Evert sahneden çekilmişti. Lider adayları çoğaldıkca tabandan tepki geliyordu. Çözüm olarak birleştirici, kimsenin itiraz etmeyeceği bir isim arandı. Bu iş için bir Karamanlis'ten iyisi olamazdı. Daha 41 yaşında Yeni Demokrasi Partisi'nin başına geçen Karamanlis, 2000 seçimlerinde sadece 70 bin oy farkla Kostas Simitis'e yenildi, ama bu defa Pasok'un yeni lideri Yorgo Papandreu'yu gayet rahat yendi. 
   
   Türkiye'den 6 bin seçmen    Türkiye'de yaşayan Yunanistan vatandaşı yaklaşık 6 bin Türk, hafta sonu Batı Trakya'ya gelerek Gümülcine ve İskeçe'de yaşayan yaklaşık 100 bin soydaş seçmenle birlikte parlamentoya 11 Türk milletvekili sokabilmek için oy kullandı. Yeniden parlamentoya girmek için yoğun bir çaba sarf eden PASOK Gümülcine milletvekili Galip Galip oyunu kulandıktan sonra yaptığı açıklamada "Soydaşların katılımı çok yüksek oldu. Özellikle anavatandan gelen Batı Trakyalılar da bu seçime önceki yıllara nazaran büyük destek verdiler" dedi. YDP Gümülcine adayı İlhan Ahmet ise oyunu kullandıktan sonra "Yarından itibaren Batı Trakya Türkleri inşallah Atina'da temsil edilecekler. Türk - Yunan ilişkilerinde Batı Trakya Türkleri de Türkiye ile olan ilişkilerde yerini alacak" dedi. 
   Kıbrıs Rum Kesimi'nde yaşayan 10 bin Yunanlı da uçakla Yunanistan'a gelerek oy kullandı. 
   Oy kullanma yine zorunluydu. Yasa oy kullanmayana 1 yıl hapis öngörüyor. Ancak, bugüne kadar oy kullanmayana cezai bir işlem hiçbir zaman uygulanmadı. 
   Yunanistan yakın tarihinin en sakin seçimini yaşadı. 
   Yaşlılar erken, gençler ise öğleden sonra oy kullandılar. Cumartesi gecesi eğlencesi geleneği nedeniyle gençlerin uyanıp oy kullanmaya gitmeleri gecikti. 
   
   
</TEXT>
</DOC>
