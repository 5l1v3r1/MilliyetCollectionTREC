<DOC>
<DOCNO> 224619 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/22/son/sonyas09.html </URL>
<DATE> 2004/03/22/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
BM "AIDS aşısı 10 yıldan önce mümkün değil" 
</HEADLINE>
<TEXT>

     BM, AİDS hastalığına yol açan HIV virüsüne karşı etkili bir aşının 10 yıldan önce geliştirilmesinin mümkün görünmediğini açıkladı. 
     BM AIDS Önleme Programı Direktörü Peter Piot, AİDS'e çözüm bulabilecek bir aşının geliştirilmesi olasılığının kısa vadede mümkün görülmediğini ifade etti ve ''Yetkililerin, AİDS'e kısa sürede çözüm olacak bir aşı hakkında umutlu olmaması gerektiğini'' belirtti. 
     ''Deneyler konusunda çok da iyimser değilim'' diyen Piot, deneylerin gerekli olduğunu, bu şekilde ilerleme sağladıklarını ancak pratikte 10 yıldan önce hastalığa karşı etkili bir aşının geliştirilebileceğini sanmadığını kaydetti. 
     Piot, ''Bütün stratejilerimizi, aşının geliştirilemeyeceği ihtimali üzerine kuruyoruz'' ifadesini kullandı. 
     İtalya, Almanya ve Güney Afrika Cumhuriyeti'nde araştırmacılar, hastalığa karşı insanlar üzerinde aşı geliştirme yönünde deneyler yapıyor, ancak geniş çaplı bir araştırma ABD ve Tayland'da yürütülüyor. 
     Dünya Sağlık Örgütü'nün DSÖ verilerine göre, dünyada 40 milyon civarında HIV taşıyıcısı var ve bunlara her yıl 5 milyon kişi ekleniyor. 
     
</TEXT>
</DOC>
