<DOC>
<DOCNO> 223889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/20/dunya/dun01.html </URL>
<DATE> 2004/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Başkan'ın vurulduğu an 
</HEADLINE>
<TEXT>

   Tayvan'da bugün yapılacak devlet başkanlığı seçimleri öncesinde Devlet Başkanı Chen ve yardımcısı Lu, sıkılan tek kurşunla yaralandı 
      DIŞ HABERLER SERVİSİ 

   
   Tayvan'da bugün yapılacak olan devlet başkanlığı ve "bağımsızlık" referandumu arifesinde Devlet Başkanı Chen Shui - bian ile Devlet Başkan Yardımcısı Annette Lu silahlı saldırıya uğradı. 
   Ülkenin güneyindeki Tainan kentinde dün seçim propagandası yaparken bulundukları araca yerel saatle 13.45'te TSİ 07.45 açılan ateş sonucunda Devlet Başkanı Chen karnından, yardımcısı Lu sağ dizinden yaralandı. Devlet Başkanı ve yardımcısı kaldırıldıkları hastanede yapılan operasyonlardan sonra taburcu edildiler. 
   Devlet Başkanlığı Genel Sekreteri Chiou I-jen, yaptığı açıklamada, karnından tek kurşun çıkarılan 54 yaşındaki Devlet Başkanı Chen ile yardımcısı 59 yaşındaki Lu'nun sağlık durumlarının iyi olduğunu ve seçimlerin yapılacağını söyledi. Tayvanlı yetkililer, olayla ilgili tutuklanan olmadığını, saldırının nedeninin henüz belli olmadığını kaydetti. 
   Çin tarafından "asi eyalet" olarak nitelendirilen Tayvan'da yürürlükteki yasalara göre, devlet başkan adaylarından birinin ölmesi halinde seçimler iptal ediliyor. İktidardaki Demokratik İlerleme Partisi'nin adayı olarak ikinci dönem seçimlere katılan Chen, devlet başkanlığı seçimlerinin yanı sıra bugün Çin tarafından bağımsızlık referandumunun öncüsü olarak nitelendirilen halkın, "Çin, Tavyan'a karşı askeri tehditlerini azaltmalı mı " sorusuna "evet" ya da "hayır" diyeceği referandumu düzenleyerek Pekin'in şimşeklerini üstüne çekmişti. 
   
   
   
</TEXT>
</DOC>
