<DOC>
<DOCNO> 209274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/17/son/sondun17.html </URL>
<DATE> 2004/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC'de yeni hükümet "uzlaşma ve çözüme" kilitlendi 
</HEADLINE>
<TEXT>

     KKTC Başbakanı Mehmet Ali Talat, hükümetin, Kıbrıs sorununu Annan planı esasında Mayıs 2004'e kadar çözmek için yoğun bir çalışma içinde olacağını söyledi. 
     Talat, kabinenin ilk toplantısının başında yaptığı konuşmada, hükümetin ''toplumsal uzlaşma ve çözüm hükümeti'' adıyla kurulduğunu belirterek, '' Hükümetin En temel hedefleri, toplumsal uzlaşmayı sağlamak ve Kıbrıs sorununu Annan planı esasında Mayıs 2004'e çözmek için yoğun bir çalışma içine girmek olacaktır. Toplumsal uzlaşma en ciddi ihtiyacımızdır'' dedi. 
     ''Önemli badirelerden geçildiğini, Kıbrıs Türk halkının büyük bir hareketlenme içinde 14 Aralık seçimlerini yaşadığını'' ifade eden Talat, seçim sonuçlarının toplumsal uzlaşmadan kaçılamayacağını ve halkın Kıbrıs sorununun çözülmesini istediğini bir kez daha gösterdiğini kaydeden Talat, hükümetin her iki hedef doğrultusunda çok verimli bir çalışma dönemi geçireceğini belirtti. 
     Hükümet ortaklarının birbirine koordineli ve işbirliği içinde bir hükümet performansı göstereceğini belirten Talat, bakanlıkların çalışmalarında birbirini tamamlayacağını söyledi. Hükümetin, iki partinin siyasi eşitliğinde kurulduğunu ifade eden Talat, başarı ve başarısızlığının kolektif olacağını, halkın beklentisinin de başarı olduğunu kaydetti. 
     Önlerinde önemli dönemeçler bulunduğunu, başta Kıbrıs sorunu olmak üzere önemli gelişmeler beklendiğini kaydeden Talat, bütün bunların birlikte karşılanacağını belirtti ve herkesin aynı gemide bulunduğunu bilerek hareket etmesi gerektiğini söyledi. 
     Başbakan Talat, Bakanlar Kurulu'nun özel bir gündemi bulunmadığını, bakanların karşı karşıya bulunduğu durumun bir resminin ortaya çıkarılacağını belirtti. 
     
     SERDAR DENKTAŞ'IN AÇIKLAMASI 
     Dışişleri Bakanı ve Başbakan Yardımcısı Serdar Denktaş da, gelecek süreçte sihirli sözcüğün uzlaşma olduğuna işaret ederek, bunun sadece iki parti arasında değil, toplumun çeşitli kesimleri ve siyasi partiler arasında da olması gerektiğini söyledi. 
     Önemli bir süreçten geçildiğini belirten Serdar Denktaş, seçimler nedeniyle sorunların önlerinde yığıldığının bilincinde olduklarını, yoğun bir çalışa temposu sürdüreceklerini kaydetti. 
     CTP ve DP'nin aralarındaki farklılıklara rağmen, asgari müştereklerde buluşabileceğinin ve hükümetin bir çatışma hükümeti olmayacağının altını çizen Serdar Denktaş, birtakım provokasyonların olacağını bildiklerini ifade etti. 
     Bakanlar Kurulu'nu zaman zaman başka bölgelerde de toplayabileceklerini kaydeden Denktaş, farklı, ama hedefini bilen ekip olarak birlikte çalışamaya azami gayret göstereceklerini belirtti. Serdar Denktaş, ''Partisel farklılıklarımız, çeşitli konulara farklı yaklaşımlarımız bizim zenginliğimiz olacaktır diye düşünmekteyiz'' dedi. 
     Halkın kendi içinde bölünmesinin gelecek süreçte en büyük zafiyetleri olacağını belirten Denktaş, ''O kamplaşma dönemi bize göre geride kalmıştır. Şimdi artık daha bir bütün olarak, uzlaşarak asgari müştereklerde birleşerek ileriye doğru umutla yürümeliyiz. Halkımızdan ve tüm ilgililerden de anlayış beklemekteyiz, yapacağımız, atacağımız adımların başarıya ulaşması için'' diye konuştu. 
     
</TEXT>
</DOC>
