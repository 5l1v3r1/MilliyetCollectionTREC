<DOC>
<DOCNO> 227481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/01/yazar/akyol.html </URL>
<DATE> 2004/04/01/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Kıbrıs için diplomasi 
</HEADLINE>
<TEXT>

   
   CHP milletvekili yazar arkadaşımız Zülfü Livaneli, Kıbrıs görüşmelerinin iyi gittiğini belirterek soruyor 
   "Lozan'da tavizler vermek zorunda kalan Atatürk ve İsmet Paşa 'ver kurtul'cu muydu " 
   Şimdi Lozan günlerine gidelim. İsmet Paşa, Gazi'ye ve Başvekil Rauf Orbay'a çektiği 27 Ocak 1923 tarihli uzun telgrafta, Musul meselesi konusunda Türk heyetindeki görüş farklarını anlatıyor 
   "Ben, Musul'dan feragat ederek sulh aramak fikrindeyim... 
   Rıza Nur, Musul bize pek lazımdır, sonuna kadar direnelim diyor... 
   Hasan Saka Bey ise Musul çok önemli olduğu için karar veremiyor..." 
   Neticede Gazi ve İsmet Paşalar Musul'dan "feragat" ederek barışa ve şimdiki sınırlarımız içinde devrimlere öncelik vermişlerdir. 
   Meseleye böyle geniş bir açıdan değil de Musul'un konumu açısından bakarsak, "Musul'dan feragat etmeyi" eleştirmek için birçok sebep vardır. 
   Patrikhane konusunda da Kemalist yönetim "Türkiye'den dışarıya çıkarmak" tezinden taviz vermiş, bilinen statüyü kabul etmiştir. 
   
   KIBRIS konusunda, türban savaşının büyük kahramanı Alemdaroğlu gibi "40 bin şehit vererek Kıbrıs'ı alacak" değilsek, yapılacak şey, karşılıklı tavizleşmelerle Türkiye için 'en iyi' noktaya ulaşmaktır. 
   Doğru diplomasi budur. Türkiye de bunu yapıyor. 
   Bu satırlar yazılırken, İsviçre'nin Bürgenstock beldesindeki tartışmalar "derogasyonlar" denilen "istisnalar" üzerinde toplanmıştı Annan planında Türkler ve Türkiye lehine konulmuş istisnaların nasıl "birincil hukuk" düzeyine çıkarılacağı meselesi... 
   Tabii Yunanistan direniyor, aslında bunun karşılığında başka tavizler istiyordu. 
   Diplomasi bir tavizleşmeler savaşıdır. 
   "İstisnalar"ı sağlam bir hukuk kuralı haline getirmek için teknik formüller var, AB adına Prodi'nin yaptığı açıklama da olumlu... 
   Neticede, Annan planının dengesi belli olmuştur Türkiye ve Türkler hiç de "feragat" etmiyor bir 'denge' kuruluyor. 
   Tabii bunun da eleştirilecek yönleri var. Ama meselenin çözümüyle Türkiye'nin ve KKTC Türklerinin kazanacağı şeyler daha çok. 
   
   EVVELA Kıbrıs Türklüğü 30 yıldır geldiği gibi bundan sonra devam edebilir mi 
   Türkiye'nin ekonomi, aşırı nüfus artışı, işsizlik, altyapı yetersizliği, teknoloji açığı gibi sorunları var. 
   Bunların çözümü için dünyaya daha fazla açılmamız gerekiyor ve bunun birkaç yolundan biri Kıbrıs meselesinin çözümünden geçiyor. 
   Türkiye'nin en ciddi sorunu olan etnik milliyetçilik meselesini çatışmasız çözmenin de, Ortadoğu ve Kafkaslar'da stratejik olarak güçlenmenin de birinci şartı güçlü bir ekonomidir o da dünyaya açılmayla ilgilidir. 
   Böyle karmaşık bir meseleyi Alemdaroğlu kafasıyla ele almak veya "ver kurtul" diye damgalamak sadece yanlış değil, aynı zamanda ülke için zararlıdır. 
   Kıbrıs meselesine sırf Kıbrıs açısından bakmak doğru açılardan sadece biridir. Aynı zamanda Türkiye'nin, yani "anavatan"ın bu sorunları ve ufukları açısından da bakmak lazımdır. 
   
      
   
</TEXT>
</DOC>
