<DOC>
<DOCNO> 242090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/23/spor/spo03.html </URL>
<DATE> 2004/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Kurtuluş recetesi 
</HEADLINE>
<TEXT>


Galatasaray Yönetimi, düzlüğe çıkabilmek için üç projenin üzerinde duruyor. Alışverişleri taksitlendirecek kredi kartı, gurbetçi operasyonu ve Riva arazisi borç kamburunu düzeltecek 

HALİL ÖZER 


İmza aşamasında 
GALATASARAY Yönetimi, ay sonuna kadar ödemesi gereken 43 milyon doların derdine düşerken, bir yandan da kulübü rahatlatacak büyük projeleri imza aşamasına getirmeye hazırlanıyor. Orta ve uzun vadeli bu projeler için hummalı bir çalışma yürüten Başkan Özhan Canaydın, bir an önce somut adımların atılması için çaba harcıyor. Planlar arasında en önemli yeri ise yeni hazırlanan kredi kartı alıyor. 

Yeni şirket kuruldu 
BU yıl çıkması planlanan kredi kartı, piyasada bulunan bazı kartlar gibi tüketicinin alışverişlerini taksitlendirmeye yarayacak. Bu konudaki çalışmalar son aşamaya gelirken, yönetim ayrıca önümüzdeki haftadan itibaren gurbetçi operasyonu için de düğmeye basacak. Avrupa'da kurulan yeni şirket ise Galatasaraylı gurbetçileri bir araya getirecek. Bu projeyle kulübün kasasına 10 milyon dolar girecek. 

Yabancı ortaklar 
YÖNETİM ayrıca 225 bin metrekarelik Riva arazisinin inşaat iznini de yüzde 16'dan yüzde 20'ye çıkarttı. Bu arsada yabancı ortaklarla villalar, eğlence merkezleri ve tatil köyü yapmayı planlayan Galatasaray Kulübü bu konudaki çalışmalarını da tüm hızıyla sürdürüyor. Başkan Özhan Canaydın'ın bu atılımlarla içinde bulundukları ağır borç çıkmazından kurtulmayı hedeflediği öğrenildi. 

Öneriler incelemede 
SARI - Kırmızılı kulübün kaynak olmadan yapılan borç ödemeleri yüzünden büyük sıkıntı yaşadığı, borçların vadelerinin Canaydın'ın gayretleri ile uzatıldığı belirtildi. Yönetim kurtuluş yolunu bu projelerin hayata geçirilmesi olarak görüyor. Bu arada Galatasaray Kulübü'ne yine gelir getirecek olan 100. yıl projeleri için taraftarlardan gelen 10 bin öneri de incelemeye alındı. 

Tugay dönüyor 

GALATASARAY, Tugay Kerimoğlu'na yeniden Sarı - Kırmızılı formayı giydirmek için kolları sıvadı. Ergun Gürsoy ile Hagi'nin önceki geceki transfer zirvesinde tecrübeli futbolcuyu kadroya katılması kararını aldıkları ortaya çıktı. Hagi ile bir telefon görüşmesi yapan ve eşiyle birlikte İstanbul'a dönmek istediğini söyleyen Tugay'la da büyük oranda anlaşma sağlandığı öğrenildi. 
TRANSFERDEKİ tek problemin ödeme şekli konusunda yaşandığı belirtilirken Tugay Kerim-oğlu'nun garanti para istediği Sarı - Kırmızılı yönetimin ise maç başı ücret teklif ettiği bildirildi. Cim - Bom'un Blacburn Rovers ile sözleşmesi sona eren yıldız oyuncuyla önümüzdeki günlerde masaya oturacağı ve imza attıracağı ifade edildi. 

İki arada bir derede 

Yönetim şaşkın 
SARI - Kırmızılı kulübün "Ali Sami Yen'e döneceğiz" açıklamalarına rağmen ortada bulunan soru işaretleri yöneticilerin canını sıkıyor. Yönetim, camiaya bu tip mesajlar gönderirken, Futbol Federasyonu'nun lisans vermeyeceğini düşünerek sadece Olimpiyat Stadı için lisans başvurusu yaptı. Ali Sami Yen'e lisans alınması için harcanması planlanan 650 bin doların da yetersiz olduğu ortaya çıktı. 

Fatura ağır 
FUTBOL Federasyonu'nun da Galatasaray Kulübü'ne "Bu stada lisans verilmez. Mümkünse vazgeçin" uyarısı gönderdiği öğrenildi. Ancak yönetim bu konuda direniyor. Kale arkasının yıkılması, skorboard, koltuk ve ışıklandırmanın yenilenmesi, çimin elden geçmesi, iç ve dış bakımın yapılması gerekiyor. Ve tüm bu eksikliklerin giderilmesi için en azından 3.5 - 4 milyon dolar aranıyor. 

Tehlike var 
GALATASARAY buraya yeni bir stat yaptığı takdirde daha önce hazırlanan projelere göre sadece kale arkası tribünü 7 milyon dolara malolacak. Yani restorasyon için harcanacak miktar yeni bir tribüne eşit geliyor. Bir süre sonra tamamen yıkılacak bir stat için harcanacak bu para yönetimin gözünü korkutuyor. Ucuz harcama yapılması halinde de lisans alınamama tehlikesi bulunuyor. 

10 numarayı şart koştu 
TEKNİK Direktör Hagi önceki gün yapılan transfer zirvesinde isteklerini sıralarken 10 numarayı şart koştu. Rumen hocanın Brezilyalı Djalminha'da bu yüzden ısrar ettiği ve yeni sezonda takımda mutlaka lider bir isim görmek istediği belirtildi. Hagi ayrıca savunmanın da mutlaka takviye edilmesini şart koştu. Bu arada İspanyol basını Rumen kaleci Stelea'nın Galatasaray ile anlaştığını iddia etti. 

'Her yerde oynarım' 

ADANASPOR'DAKİ sözleşmesi biter bitmez Galatasaray ile üç yıllık sözleşme imzalayan İbrahim iddialı konuştu. 22 yaşındaki genç yıldız, "Hayallerim gerçek oldu. Hedefim hep Galatasaray'da oynamaktı. Benim için mevkii sorunu olmaz. Çok özellikli bir oyuncuyum. Stoper de oynarım, ön libero da. Sağ kanat, sol kanat farketmez" dedi. 

50 milyarı var 

100. yılda tüm maddi sıkıntılara rağmen kaliteli bir kadro kurmayı amaçlayan Galatasaray Yönetimi, transfer döneminin başladığı şu günlerde yine kendini sorunların içinde buldu. Son yapılan kongreden sonra futbolun tüm harcamaları Futbol A.Ş'ye devredildi. Ancak şu anda kasada nakit sermaye olarak sadece 50 milyar lira gözüküyor. 
SARI - Kırmızılı kulüp planlanan tüm harcamaları bu parayla yapmak zorunda. Ancak bu para hiç bir şeye yetmeyeceği için yönetimin bir an önce sermayeyi yükseltmesi gerekiyor. Bu arada mayıs ayı içinde ödenmesi gereken 43 milyon doların yanı sıra böyle bir sermaye takviyesinin de ciddi sıkıntılar yaratacağı belirtiliyor. 


</TEXT>
</DOC>
