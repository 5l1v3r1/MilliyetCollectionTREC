<DOC>
<DOCNO> 231062 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/13/son/sontur06.html </URL>
<DATE> 2004/04/13/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Sıcaklar yaylaya kaçırmaya başladı 
</HEADLINE>
<TEXT>

     Baharı yaşamadan gelen yaz mevsimi, nem oranı yüksek boğucu sıcağı ile ünlü Çukurova'da, yayla sezonu başladı. Hafta sonu tatilleriyle başlayan sezon, yaylalarda geçimlerini bu yolla kazananları yeni sezon için umutlandırıyor. 
     Acılı kebabı kadar sıcağı ile bilinen Çukurova'nın merkezindeki Adana, Mersin'den, Osmaniye'ye ve Hatay'a kadar tüm Çukurova'ya hitap eden yaylalarıyla özellikle yerli turistlere nefes alma imkanı sağlıyor. 
     Bu yıl kum, güneş ve denizin tadını çıkarmak isteyenlere hitap eden turistik tesis işletmecileri kadar yaylacılar da sezonun hareketli geçeceğini umut ediyor. 
     Adana ve çevresinde 32-33 dereceyi gören sıcaklarla birlikte tatilcilerin yaylalara akın etmesi bu umudu yoğunlaştırdı. 
     Çukurova'nın en fazla ilgi gören yaylası olan Pozantı İlçesi'ne bağlı Akçatekir Beldesi'nde de yoğun hazırlık gözleniyor. Belediye, yıllardır yılan hikayesine dönüşen su ve çöp sorununu çözmek üzere... 
     Akçatekir Belediye Başkanı Derviş Oruç, AA muhabirine yaptığı açıklamada, 4 bin 210 nüfuslu beldenin yaz aylarında nüfusunun 200 bine yaklaştığını bildirdi. Oruç, bu nedenle yörenin en önemli geçim kaynağının yaz aylarında yöreye gelen yerli turistlerden elde edilen gelir olduğunu söyledi. 
     Yöre halkının evlerini kiraya vermek, esnafın da yaylacılara satış yapmak suretiyle tüm yılın geçim kaynağını çıkarmaya çalıştığına dikkati çeken Oruç, bu nedenle öncelikle su ve temizlik hizmetlerine önem verdiklerini bildirdi. 
     Oruç, bir kaç haftaya kadar çeşmelerden bol ve kaliteli içme suyu akacağını, temizlik hizmetlerinin de yaylaya yakışır güzellikte olacağını söyledi. 
     Çöp işini ihaleye vermek yerine, kendi imkanlarıyla çözeceklerini belirten Oruç, bu kapsamda, temizlik ekibini araç-gereç yönünden güçlendirmeye çalıştıklarını vurguladı. 
     Oruç, Akçatekir belde merkezi ile onun mahallesi olmasına rağmen en az Akçatekir kadar ünlü Bürücek'e gelen yaylacıların da bu sezon su ve temizlik sorunu yaşamayacaklarını ifade etti. 
     
     TURİSTİK TESİSLER DE HAZIR 
     Bu arada, Pozantı ve çevresinde kış aylarında kar turizmine hizmet veren turistik tesisler de yaylacılar için bu sezon zam yapmadı. Fiyatlarını geçen yılın düzeyinde tutan bu tesislerde, 30 kişinin üzerindeki rezervasyonlarda yüzde 10 indirim uygulanıyor. 
     Bu tesislerde, bir kişi tam pansiyon günlük 82 milyon 500 bin, yarım pansiyon 67 milyon 500 bin, oda ve kahvaltı olarak da yine günlük 45 milyon liradan kalabiliyor. 
     Tesislerde, 2 kişilik odalar için uygulanan ücret ise tam pansiyon 110 milyon lira, yarım pansiyon 90 milyon lira, oda ve kahvaltı ise 60 milyon lira. 
     
</TEXT>
</DOC>
