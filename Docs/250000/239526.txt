<DOC>
<DOCNO> 239526 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/son/sonyas11.html </URL>
<DATE> 2004/05/12/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Kız çocuklarını okula gönder, öncelik al... 
</HEADLINE>
<TEXT>

     Erzurum'da kız çocuklarının en fazla okula gönderildiği köylerin taleplerine öncelik tanınacağı bildirildi. 
     ''Kız Çocuklarının Okullaştırılmasına Destek Kampanyası'' çerçevesinde Erzurum'da kurulan ve başkanlığını Vali Yardımcısı Aslan Karanfil'in yaptığı İl Yürütme Komisyonu, okula gönderilmeyen kız çocuklarının sayılarının tespiti için çalışmalarını yoğunlaştırdı. 
     İl Yürütme Komisyonu Başkanı Karanfil, AA muhabirine yaptığı açıklamada, köylerde okula gönderilmeyen kız çocuklarına eğitim imkanı sağlamak için çaba harcadıklarını belirterek, ''Kız çocuklarını okula göndermeleri konusunda köyleri rekabete sokmayı hedefliyoruz. Rekabet ortamı oluşturarak, köylüleri, kız çocuklarını okula gönderme yarışına sokacağız'' dedi. 
     
     TALEPLERDE ÖNCELİK 
     Kız çocuklarının okula gönderildiği köylerden gelen taleplere öncelik tanınacağını anlatan Karanfil, ''Köylerden çeşitli konularda gelen taleplerde önceliği kız çocuklarını en fazla okula gönderen köylere vereceğiz'' diye konuştu. 
     Taleplerde öncelik sağlanmasının kız çocuklarının okula gönderilmesinde etkin bir rol oynayabileceğini kaydeden Karanfil, şunları söyledi 
     ''Kız çocuklarının eğitimlerine devam etmek için gerekli tüm özendirici tedbirleri alıyoruz. Maddi durumu iyi olmayan ailelere eğitim masraflarını karşılamaları için yardımlarda da bulunacağız. Kız çocuklarının okula gönderildiği köyler ciddi anlamda ödüllendirecektir. Veli ve öğrencilere de hediyeler vereceğiz.'' Kız çocuklarını okula gönderen köylerin kamuoyuna açıklanacağını da kaydeden Karanfil, bunun köyler arasındaki rekabeti artırabileceğini sözlerine ekledi. 
     
</TEXT>
</DOC>
