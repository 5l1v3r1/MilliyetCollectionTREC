<DOC>
<DOCNO> 233035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/20/spor/ydemirkol.html </URL>
<DATE> 2004/04/20/ </DATE>
<TIME>  </TIME>
<AUTHOR> Mehmet DEMİRKOL  </AUTHOR>
<HEADLINE>
Hakem değil, güven sorunu 
</HEADLINE>
<TEXT>

      Werder Bremen artık neredeyse şampiyon. Hannover'le evlerinde berabere kalmalarına rağmen, son 5 haftaya Bayern'in 8 puan önünde giriyorlar. Çünkü Bayern de deplasmanda Dortmund'a 2 - 0 kaybetti. Nasıl olduğunu biliyorsunuzdur. Dünya sıralamasının en üstlerindeki hakem Marcus Merk'in kritik kararlarıyla. İlk yarıda Dortmund'lu Wörns'ün ceza sahası içinde bariz bir şekilde topla elle oynamasına devam dedi. Ki, milli oyuncunun belki de penaltının yanında kırmızı kartla cezalandırılması gerekiyordu. İkinci yarıda 55. dakikada Salihamidziç'in rakibine dokunmadığı pozisyonda ise penaltıyı çaldı Dortmund lehine. Bayernliler çılgına döndü. İtirazlar artınca Ballack sarı kart gördü. Ewerthon da atışı gol yaptı. Altı dakika sonra ilk yarıda kırmızı kart görmesi gereken Wörns farkı ikiye çıkardı. Birkaç dakika sonra da Ballack 2. sarı karttan dışarı atıldı. Böylece Bayern şampiyonluk yarışından tamamen koptu. Dortmund, Şampiyonlar Ligi mücadelesinde kaldı. Dortmund'un çok büyük mali problemler içinde olduğunu söylemeli. Geçen yıl Şampiyonlar Ligi'nden katkı payı en yüksek takım olduğu için en yüksek geliri elde ettiğini de. Yaklaşık 26 milyon euro. 
   Bu çok önemli, 83 bin kişinin izlediği maçta Marcus Merk'in yaptığı hatalar Ali Aydın'ınkilerle karşılaştırılamaz. Çünkü verdikleri, vermedikleri "O kadarcık çekmeye penaltı verilir mi " tarzında değil. Peki şimdi ne olacak 
   
   İnanıyorlar 
   Söyleyeyim. Merk büyük ihtimalle Şampiyonlar Ligi finalini yönetecek. Hatta belki Avrupa Şampiyonası finalini de. "Ama Ali Aydın, Fener - Rize maçında da sarı kartı unutup maçın tekrarına yol açmıştı" demeyin. Daha fahiş bir hata daha yapıldı bu hafta Bundesliga'da. Schalke - Leverkusen maçında kaleci Butt skoru 3 - 1'e getiren penaltıyı kariyerinin 23. golü olarak rakip kaleye yollayıp sevinç içinde kalesine dönerken, Schalke'li Hanke kimseyle paslaşmadan kendi kendine kullandığı başlama vuruşu sonrası topu rakip kaleye şutladı orta yuvarlaktan. Butt uyanana kadar gol olmuştu bile. Hakem Jorg Kessler de, Dortmund'un 4 puan önündeki Leverkusen'in yediği golü nizami saydı. Peki Bundesliga'da ne oldu Maçın hakeminin adını bulmak için bir saat uğraştım, olan bu. Şimdi sormalı onlar haklarını savunmayacak kadar salak mı Hayır, sadece bunların hata olduğunu biliyorlar. Buna gönülden inanıyorlar. Mesele bu... Biz ise güvenmiyoruz. Haklıyız da. Çünkü bize güven verecek kimse yok karşımızda. 
   
   Ulusoy'dan öğrendik 
   Biz hakemlere inanmamayı, güvenmemeyi Haluk Ulusoy federasyonundan öğrendik. Dünya Kupası'ndaki Brezilya maçında sonra Koreli hakem Kim - Jong - Yoo için "Biz bu ülkeyi kurtarmak için bin şehit verdik, bir Koreli çıkıp 70 milyonu öldürdü" deyişini hatırlayın. Sonra Kostarika maçına Beninli Coffi Codjia verilince "Bana haritada Benin'in yerini gösterin" diyen de oydu. Riga'daki Letonya maçından sonra tüm ekibiyle krampon davasını açıp Fransız hakem Gilles Viessieres'i hedef alan da o. Biz bu işleri en çok ondan öğrendik aslında. Güvenmemeyi. Şimdi güvenmemeyi bize öğretmiş olanlar çıkıp "Güven" istiyorlar. Olur mu Bu işin temizlenmesi şart. Temizlenmezse, bu yaratılmış güvensizliğin yol açtığı söylentiler bitmeyecek. 
   Geçen sene Gençlerbirliği'nin başına gelenlerin son dört haftada diğer Anadolulu, Trabzon'un başına gelmeyeceğini bilemeyeceğiz. Başkaları da hemşehriliği ileri sürüp tam tersinin olacağını, olduğunu söyleyecek. Her şey çok temiz olsa da, birileri hekemlere, federasyona söyleyecek birşeyler bulacak. Biz ne kadar 'yapmayın, etmeyin' desek de, haklı olacaklar, çünkü bize güvenmemeyi bizzat başımızdakiler öğretti. 
   
   Van Hooijdonk'a yedek    Fenerbahçe'nin futbolunda birçok eksikten bahsedilebilir. Orta saha zaafı, Fatih Akyel, geri dönüş ve yön değiştirmedeki sorunlar... Ama en kuvvetli yönündeki müthiş eksikten de bahsetmeli. Fenerbahçe savunmasını dengeli olarak ileri çıkarabilen rakip savunmalar karşısında forvet zaafı çekiyor. Tuncay ve Serhat rakip tarafından durdurulduğunda, Nobre ve Van Hooijdonk topla dripling yapamadıkları için sorun yaşıyor. Bu iki servisçi forvetin indirdiklerine orta saha zaafı nedeniyle göbekten destek de gelmiyor. Durum bu olunca tek şans Van Hooijdonk'a bir yedek bulmak. Daum'un sağa Mehmet Yozgatlı'yı alıp, Van Hooijdonk'un yerine Serhat'ı oynatmayı, ya da sola Petkov'u alıp Hollandalı'nın yerine Tuncay'ı sürmeyi bir alternatif olarak ele alması artık gerekli. 
   
   Beşiktaş'a 4'lü savunma    Kara Kartal artık geçen yıl kurduğu muhteşem 3'lü savunmanın etkinliğini, büyüsünü kaybetti. Derbide Ronaldo ve Emre de yok. Fenerbahçe'nin de bu hafta Samsun karşısında ne kadar zorlandığını göz önüne alarak 4'lü savunmaya dönmek bir seçenek olabilir. Misal İbrahim, Zago, Ahmet Yıldırım ve Kaan'dan oluşan bir savunma Serdar, Yasin, Pancu ve Tümer'den oluşan bir orta saha ve Sergen, İlie forveti önemli bir alternatif olarak kullanılabilir. 
   
   Timuçin'in fantastik golü    Hagi, Revivo, Sergen, Van Hooijdonk, Rapaiç, Tümer serbest vuruş golü bulduğunda asla kaleci hatasından bahsetmedik. Hep gol muhteşem oldu. Ama golü atan Timuçin olunca, baraj, kaleci, zemin, direk, rüzg r her türlü hikaye dökülüyor ağzımızdan. Timuçin'in golü, güzel değil, fantastik. Ulaşılması çok zor noktaya, uygun sertlikte, müthiş bir ivmeyle yollanan topun havadaki seyrini, o buz gibi havada yerinde izlemek ısıtıcı bir keyifti. Maçın her anının verdiği keyfin kreması oldu gol. Maç keyifliydi, çünkü sıralama stresi yoktu. Hep böyle oluyor zaten. Stres bitince futbol geliyor sahneye, ama bu sefer de izleyen olmuyor. 
   
   Sırtımızdaki yük    Bizzat ustalarımız tarafından suçlanıyoruz. Bildiklerimizi, duyduklarımızı yazmadığımız, iyi gazetecilik yapmadığımız için. Olup bitenleri dost meclislerinde anlattığımızda insanlar inanamıyor. "Neden yazmıyorsunuz " diyor, bizi suçluyorlar. Tanıkların özel sohbetlerde konuşup, iş resmi açıklamalara gelince meslektaşlarımızı mahkemelerde yüz üstü bırakmaları kimsenin umrunda değil. Akademi 14'te işlenen korkunç cinayeti hatırlayın. Barış'a küçücük bir gece kulübünde kıydılar. Arkadaşları dahil kimse konuşmadı uzun süre. Herkesin gördüğü bir cinayete bile tanık bulunamazken, bizden gözümüzü karartıp, sonra da yalancı durumuna düşmemizi nasıl beklersiniz Bu yük sırtımızda ve kimse omuz atmıyor. Sorun budur. 
   
      
   
</TEXT>
</DOC>
