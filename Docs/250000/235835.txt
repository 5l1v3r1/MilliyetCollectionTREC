<DOC>
<DOCNO> 235835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/29/son/sondun34.html </URL>
<DATE> 2004/04/29/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
AB Komisyonu, Türkiye raporunu nasıl hazırlayacak 
</HEADLINE>
<TEXT>

     AB Komisyonu, Türkiye konusunda raporunu hazırlarken üye ülkelerin siyasi değerlendirme ve yaklaşımlarından etkilenmeyeceğini açıkladı. 
     Komisyon Sözcüsü Reijo Kemppinen, günlük olağan basın toplantısında, Fransa Cumhurbaşkanı Jacques Chirac'ın, bugün Paris'te, Türkiye'nin AB'ye katılımı konusunda yaptığı açıklamaları yorumlamayı reddetti. 
     Kemppinen, ''Bugün tek söyleyebileceğimiz şey, AB Komisyonu'nun Türkiye Raporu'nun hazırlık aşamasında olduğudur. Rapor, Prodi Komisyonu'nun görev süresinden önce sonuçlandırılacaktır. Rapor hazırlığında siyasi açıklamalardan etkilenilmeyecek, sadece Türkiye'deki somut ve gerçek gelişmeler dikkate alınacaktır'' dedi. 
     Öte yandan, komisyon sözcülerinden Jean-Christophe Filori, AB üyesi ülkelerin daimi temsilcilerinden oluşan Daimi Temsilciler Komitesi'nin COREPER dünkü toplantısında Kıbrıs tüzüğünün onaylamasından duydukları memnuniyeti dile getirdi. 
     Filori, bunun, ''iki toplumun yakınlaştırılması, Kıbrıslı Türklerin izolasyondan çıkarılması için ilk adım'' olduğunu söyledi. 
     Sözcü, AB Konseyi'nin talimatları doğrultusunda, KKTC'ye ekonomik destek amacıyla yeni öneriler getirmeleri gerekeceğini, bu alanda çalışmaların sürdürüldüğünü belirtti. 
     
</TEXT>
</DOC>
