<DOC>
<DOCNO> 239347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/son/soneko29.html </URL>
<DATE> 2004/05/12/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Şoförler Federasyonu ve Petrol Ofisi'nden trafik güvenliği kampanyası 
</HEADLINE>
<TEXT>

     Türkiye Şoförler ve Otomobilciler Federasyonu TŞOF ile Petrol Ofisi, trafik kampanyası başlattı. 
     ''Yaşamak ve Yaşatmak Elinde'' sloganını taşıyan kampanya, hazırlanan afişler, ilan panoları ve broşürlerle tüm Türkiye'ye duyurulacak. 
     Kısa belgesel türünde hazırlanan ve televizyonlarda gösterilmeye başlanacak olan filmlerle, toplumun trafik güvenliği ve trafik kuralları konusunda bilinçlendirilmesi amaçlanıyor. 
     Kampanyanın tanıtımı nedeniyle düzenlenen basın toplantısında konuşan Petrol Ofisi Genel Müdürü Ertuğrul Tuncer, trafik sorununun Türkiye'nin kanayan yaralarından biri olduğunu ifade ederek, bununla mücadele etmenin en iyi yolunun da eğitimden geçtiğini söyledi. 
     Tuncer, Türkiye genelinde düzenlenecek bu sosyal sorumluluk kampanyasına destek verme amaçlarının, araç sürücülerinin dikkatini oldukça hassas trafik konusuna çekerek trafik kazalarının sayısını minimuma indirmek olduğunu vurguladı. 
     Petrol Ofisi olarak trafikte güvenliğin sağlanması konusunun çok önemli olduğuna işaret eden Tuncer, ''Bu konuda üzerimize büyük görev düştüğünü biliyoruz. Trafik kurallarına uyarak sadece kendi hayatımıza değil diğer insanların hayatına karşı da sorumlu olduğumuzu hatırlatmak amacındayız'' diye konuştu. 
     
     KALICI ÖNLEMLER GEREKİYOR 
     TŞOF Başkanı Derviş Günday da trafik kazaları nedeniyle her yıl ciddi boyutlarda kayıplar verildiğini, bu kampanya ile bunun önüne geçmek istediklerini ifade ederek, trafik sorunu için kalıcı önlemler alınması gerektiğini kaydetti. 
     Günday, Türkiye'de her yıl yüzbinlerce trafik kazası meydana geldiğini, binlerce kişinin hayatını kaybettiğini, onbinlerce kişinin yaralandığını ve katrilyonlarca liralık maddi kayıp oluştuğunu anlatarak, şöyle dedi 
     ''Geçen yıl ülkemizde 455 bin 667 trafik kazası olmuş, bu kazalarda 4 bine yakın kişi hayatını kaybederken, 117 bin 268 kişi de yaralanmıştır. Bunlar sadece istatistiklere geçenlerdir. Kurtuluş savaşında, terörde ve depremde bile bu kadar kayıp vermedik. Bu trajik tablo Türkiye'nin can ve mal kayıpları konusunda en önemli sorunun trafik olduğunu gösteriyor. Bu nedenle şoför esnafının meslek örgütü olarak bu felakete dur demeyi istiyoruz. Toplumu, trafikte güvenliğin sağlanması konusunda bilinçlendirmeyi ve kayıpları minimuma indirmeyi hedefliyoruz.'' 
     
</TEXT>
</DOC>
