<DOC>
<DOCNO> 231568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/15/yazar/sazak.html </URL>
<DATE> 2004/04/15/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Derviş'in istifası 
</HEADLINE>
<TEXT>

   
   CHP'de beklenen oldu, son kurultayda Baykal tarafından genel başkan yardımcılığına getirilen Kemal Derviş görevinden istifa etti. 
   2001 ekonomik krizi ertesinde Türkiye'ye gelerek ekonominin sorumluluğunu üstlenen Kemal Derviş, siyasetin alıştığımız 'insan kaynakları' dışında bir profil. Bildiğimiz kalıplara sığmıyor. Örneğin, Ecevit hükümetinin yol açtığı bankacılık krizinin Çankaya'da Anayasa kitapçığının da havada uçuşması sonucu ülkeyi Arjantin benzeri bir kaosa sürüklediği günlerde Derviş'e biçilen misyon, kuracağı bir partiyle 'kurtarıcı' rolüne soyunmasıydı. Kemal Bey, Ankara'ya geldiği günden itibaren liderlik önerilerini reddetti. 
   Uzun süre kendisini 'merkez'alan siyasi oluşumlara direndi. 
   Ecevit'in rahatsızlığı olmasa, ekonomiden sorumlu devlet bakanı olarak görevini seçime dek sürdürecekti. Ekonomi bugün düzlüğe çıkabildiyse, Derviş'in kararlılığı sayesindedir. Onu 'IMF'nin adamı' diye karalamaya çalışmak bu gerçeği gölgelemez. 
   Koalisyonun çözülmesi, Irak savaşı ve AB başta olmak üzere Türkiye'yi etkileyen dış dinamiklerin içeride güçlü bir iktidar gereği doğurması üzerine Derviş harekete geçti. 
   Ecevit'le görüşerek, DSP'de bir lider değişiminin 'istikrar'ın devamı açısından önemini anlattı. Dinletemedi. Oysa Bülent Bey, erken seçime partisinin sıfırlanmakta olduğunu görecek ölçüde deneyimli bir siyaset adamıydı. Sonradan 'intihar ettik' demek yerine zamanında çekilerek DSP ağırlıklı bir koalisyonun ömrünü uzatabilir, İsmail Cem pekala bu geçişi yapabilirdi. 
   DSP değişime kapanınca, Hüsamettin Özkan ve İsmail Cem'in istifaları ve Derviş'in de bu gruba katılımıyla 'troyka' sürecine girildi. Ancak anketler güçlenme adresi olarak muhalefetteki CHP'yi gösteriyordu. Derviş'in kafasında ise daha geniş birliktelik vardı. Cem'i bu konuda ikna edemeyince tercihini Baykal'ın CHP'sinden yana kullandı. 
   3 Kasım seçimleri Derviş'in katılımıyla güçlenen CHP ile AKP arasında geçti ama kazanan Tayyip Erdoğan liderliğindeki günümüzün iktidar partisi oldu. 
   28 Mart yerel seçimleri bir kez daha, iktidardaki güçlenmeyi, muhalefetteki çözülmeyi ortaya koyuyor. 
   Kemal Bey ise 'Derviş misali' bir kez daha yollara koyuldu, CHP'nin yenileşmesi isteğiyle solda gelecek arıyor. 
   Derviş, kendisini anlatmakta yine zorlanacak. Çünkü CHP politbürosunun seçim yenilgisini kabullenmek ve partiyi yenilemek, 2007'de iktidara gelmek gibi bir niyeti yok. 
   Derviş olmasaydı, barajı bile aşamayacak olan kadrolar 28 Mart hezimetinin üzerine yatmaya çalışıyorlar. 
   Aslında CHP'nin uğradığı ağır yenilgi ardından istifa etmesi gereken kişi genel başkan yardımcısı değil, partinin başkanı olmalıydı. 
   Baykal çekilmeliydi .. 
   
   
      
   
   
</TEXT>
</DOC>
