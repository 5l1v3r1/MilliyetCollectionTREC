<DOC>
<DOCNO> 221511 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/11/son/soneko11.html </URL>
<DATE> 2004/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Arçelik'in ödüllü buzdolabına Avrupa'dan yoğun talep geldi... 
</HEADLINE>
<TEXT>

     Avrupa Birliği AB Komisyonu'nun geçen ay düzenlediği European Energy Yarışması'nda, ''Avrupa'nın En Az Enerji Tüketen Buzdolabı'' ödülünü alan Arçelik, gelen talep üzerine yeni ürününü 15 Mart'ta Almanya'da, Mayıs'ta da Avusturya'da satışa sunacak. 
     AA muhabirinin Arçelik A.Ş. yetkililerinden aldığı bilgiye göre, yenilikçiliğe, ileri teknolojiye, çevreye ve doğal kaynaklara verdiği önemle çift kapılı buzdolabı kategorisinde ödül alan Arçelik, aynı zamanda jüri tarafından yapılan Enerji Verimlilik Endeksi değerlendirmesi sonucunda tüm kategoriler arasında ''En Verimli Buzdolabı'' olarak belirlendi. 
     Energy listesinde bulunan 21 Avrupalı üretici şirket, A ve A sınıflarından 900 farklı model arasından yarışmaya başvuranları geride bırakan Arçelik, Avrupa'da şu ana kadar ulaşılan en düşük Enerji Verimlilik Endeksi'ne sahip olan buzdolabı oldu. 
     Arçelik'in Eskişehir tesislerinde Türk mühendisler tarafından tasarlanıp üretilen buzdolabını teknoloji üretimi projesi kapsamında oluşturulan 12 kişilik çekirdek ekibin öncülüğünde tasarlandı. 
     Bu ekipte, Eskişehir Buzdolabı İşletmesi'nden Ürün Geliştirme ve Üretim Birimleri ile Genel Müdürlük bünyesindeki Ar-Ge Departmanı'ndan konuyla ilgili uzmanlar yer aldı. 
     Üretimdeki işçiden üst yönetim birimlerine kadar geniş bir kitlenin katkı ve özverisiyle sürdürülen çalışmalar sonucunda Arçelik yaklaşık 10 yıldır teknoloji, Ar-Ge ve yetişmiş insan gücüne yaptığı yatırımların meyvesini almış oldu. Ödüllü buzdolabı projesinde kullanılan teknolojiler, bir süredir Orbital serisi buzdolabında da uygulanan teknolojilerin daha geliştirilmiş haliyle harmanlanması sonucu oluştu. 
     Bilgi ve teknoloji altyapısının daha önceden oluşturulması sayesinde, bu projede karar aşamasından ödülün alınmasına kadar geçen süreç sadece 14 ay... 
     
     İLK TALEPLER ALMANYA VE AVUSTURYA'DAN 
     Ödüllü buzdolabı için ilk talepler Almanya ve Avusturya'dan geldi. Ödüllü ürün, 15 Mart'tan itibaren Almanya'da, Mayıs'ta da Avusturya'da satışa sunulacak. Diğer ülkelerden gelen talepler de üretime göre değerlendirilecek. 
     Arçelik, Orbital ve Direct Drive teknolojileri ile Energy Yarışması'ndaki başarısı sonucu, doğal kaynakları koruyan, yenilikçi ve yüksek teknoloji içeren ürünler yapmaya devam etmeyi planlıyor. 
     
     BUZDOLABININ ÖZELLİKLERİ 
     Enerji Verimlilik Endeksi düştükçe, enerji tasarrufu artıyor. A sınıfı bir buzdolabının Enerji Verimlilik Endeksi yüzde 42-55 arasında yer alırken, Arçelik bu oranı yüzde 19.81'e düşürdü. Günde 16 W'lık bir ampul kadar enerji tüketen ödüllü buzdolabının yıllık tüketimi sadece 137 kWh. A sınıfı bir buzdolabının yıllık tüketimi ise 325 kWh'ı buluyor. Yani, A sınıfı bir buzdolabından yüzde 58 daha az enerji tüketiyor. 
     Energy teknoloji iyileştirme projesi, Almanya, Fransa, İtalya, İngiltere, Hollanda, Avusturya, Belçika, Finlandiya, Norveç, Portekiz, İsveç ve İsviçre tarafından desteklenerek finanse ediliyor ve düşük enerji tüketen soğutucu üretiminin geliştirilmesini amaçlıyor. 
     
</TEXT>
</DOC>
