<DOC>
<DOCNO> 202636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/17/spor/spo03.html </URL>
<DATE> 2003/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Kötü gün dostu 
</HEADLINE>
<TEXT>

   Galatasaray Başkanı Özhan Canaydın, Fatih Terim'in çok güvendiği bir arkadaşı olduğunu belirtti, "Sonuna kadar hocamızın arkasında olacağım" diye konuştu 
      EROL DEMİRKOL 

   
   Fransa'ya uçtu 
   SARI - Kırmızılı kulübün Başkanı Özhan Canaydın, Fransa yolculuğu öncesinde, Fatih Terim'e destek verdi. Terim'in güvendiği bir arkadaşı olduğunu açıklayan Canaydın, "Fatih Terim sözleşmeli antrenörümüz. Kendisinin sonuna kadar arkasındayız. Yolumuza onunla beraber devam edeceğiz. Bugünleri camia olarak el ele verip, birlikte atlatmayı başaracağız" diye konuştu. 
   
   Hakan'a mesaj 
   BAŞKAN Canaydın, Hakan Şükür'ün takım içinde yetki istemesine de tepki göstererek, "Onun muhattabı biz değiliz. Yetki istiyorsa hocasından alsın" yorumunu yaptı. Özhan Canaydın'ın Paris Büyükelçiliği'nde verilecek davete katılmasının ardından, ABD'ye geçip kredi konusunu çözeceği öğrenildi. Sarı - Kırmızılılar, en geç Ocak ayında krediye kavuşmak istiyor. 
   
   'Sonuçlar çok doğal'    KAAN BORA 

   GALATASARAY'IN eski yıldızlarından Popescu, Sarı - Kırmızılı takımın zamana ihtiyaç duyduğunu söyledi. Efsane Rumen, kabuk değişiklikleri sırasında bu tür sonuçların alınmasının doğal olduğunu belirterek, "Galatasaray çok büyük bir kulüp olduğu için, kimse zaman tanımıyor. Aslında istenen düzeye yavaş yavaş geliyorlar. Gençlerin yanında tecrübelilerin oynaması şart" dedi. 
   POPESCU, Barcelona'dan sonra Galatasaray'da miras bıraktığı formayı giyen Frank de Boer'i överek "O çok büyük bir oyuncu. Sanıyorum formda değil ve bu yüzden çok hata yapıyor. Onun zamanının geçtiği yolundaki görüşlere kesinlikle katılmıyorum" dedi. Popescu, Petre'nin 5 yıllık anlaşmasının olduğunu ve Galatasaray'dan ayrılmayacağını dile getirdi. 
   
   Terim sert çıktı    Galatasaray Teknik Direktörü, "Gidecek futbolcuların yer aldığı iddia edilen liste tamamen uydurma" dedi 
   FATİH Terim, Trabzon yenilgisinin ardından gidecek futbolcular için liste hazırladığı söylentilerini kulübün internet sitesinden yalanladı. Terim, "Ne böyle bir liste hazırladım, ne de kimseye futbolcularımın adının bulunduğu bir liste verdim. Ben karakter olarak liste hazırlayan biri değilim ve hazırlamam. Bu haberler geçmişteki benzer haberler gibi uçurtma" yorumunu yaptı. 
   TERİM, gerçek dışı haberlere tepki göstermedikleri zaman, hedef haline gelmelerinin doğal olduğunu açıkladı. Terim şu ifadeleri kullandı "Benzer haberlerin inat ve ısrarla üretilmesi de tepkimizin haklılığını ortaya koymaktadır. Önümüzdeki günlerde de ne yazık ki süreceğini bildiğimiz bu spekülasyonlara, camiamızın rağbet etmemesini önemle rica ediyorum." 
   
   İlk yolcu Lukunku    Sarı-Kırmızılı yönetim, sezon başından bu yana Florya'da adeta tatil yapan Kongolu'dan acilen kulüp bulmasını istedi 
   UZUN süredir Sarı - Kırmızılı formayı giyemeyen Ali Lukunku, artık yol ayrımına geldi. Bitmeyen sakatlıkları nedeniyle zaman zaman antrenmanlara katılıp, oturduğu yerden para kazanan Kongolu futbolcudan kulüp bulması istendi. Lukunku'nun Belçika'ya dönmesinin gündemde olduğu öğrenildi. 
   FLORYA'DA yapılan son antrenmanda da yine sakatlığından şikayetçi olan Lukunku, bu kez sert bir tepki ile karşılaştı. Sarı - Kırmızılı yöneticilerin, "Her gün bir problem çıkartıyorsun. Bir an önce kendine takım bul. Bu kadar futbolcu arasında oynamadan para kazanan bir tek sensin" dediği öğrenildi. 
   
   Bülent'e jübile    ASLAN'DA gönderilmesi gündemde olan futbolcular arasında yer aldığı iddia edilen Bülent'in sezon sonuna kadar takımda kalmasının ağır bastığı bildirildi. Sarı - Kırmızılı yönetimin, yıllardır kulübe hizmet veren tecrübeli futbolcuya sezon sonunda jübile yapacağı vurgulandı. 
   
   Xavier iddiası    CİM - BOM'UN sezon başında kiralık sözleşmesini fesh edip, Liverpool'a geri yolladığı Abel Xavier'in Real Madrid'in gündeminde olduğu iddia edildi. İspanya'nın Marca Gazetesi'nde çıkan haberde, Real'in Portekizli oyuncunun transferi için temaslara başladığı belirtildi. 
   
   Paneller geldi    ATATÜRK Olimpiyat Stadı'ndaki rüzgar panellerinin yapımı tamamlanma aşamasına geldi. 24 direk üzerine kurulacak olan panellerin montajına bugün başlanacağı açıklandı. Yetkililer, 57 kilometreye kadar ulaşan rüzgar hızının yeni düzenlemeyle birlikte, 7 - 10 kilometreye kadar düşeceğini açıklandı. 
   
   
</TEXT>
</DOC>
