<DOC>
<DOCNO> 225450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/25/son/sondun41.html </URL>
<DATE> 2004/03/25/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
De Soto Denktaş Talat'a tam yetki verdi 
</HEADLINE>
<TEXT>

     BM Genel Sekreteri'nin Kıbrıs Özel Temsilcisi Alvaro De Soto, Kıbrıs'a ilişkin özlü görüşmelerin tarafların Burgenstock'a gelmesiyle birlikte başladığını söyledi. 
     De Soto, Fürigen Oteli'nde düzenlediği basın toplantısında, süreç çerçevesinde bundan sonraki aşamada dörtlü zeminde de biraraya gelinebileceğini, ancak asıl amacın tarafları aynı çatı altında biraraya getirmek olduğunu kaydetti. 
     Derogasyonlara ilişkin bir soru üzerine De Soto, bu konudaki çalışmaların sürdüğünü, BM'nin de bu süreçte kendi katkılarını ilettiğini bildirdi. 
     De Soto, derogasyonların hukuki alanda herhangi bir meydan okumaya dayanabilecek bir yapıda olmasına ilişkin Türk tarafının yaptığı talebi ''haklı bir talep'' olarak niteledi ve bu yöndeki çabaların sürdüğünü söyledi. 
     Alvaro De Soto, bir başka soru üzerine, tarafların yarın akşam biraraya gelme olasılığını açık bıraktı. 
     KKTC Başbakan Yardımcısı ve Dışişleri Bakanı Serdar Denktaş, bugün yaptığı açıklamada, tarafların yarın akşam dörtlü görüşmeler çerçevesinde biraraya gelme konusunda görüş birliğine vardığını söylemişti. 
     
     TALAT TAM YETKİLİ 

     BM Genel Sekreteri Kofi Annan'ın Kıbrıs Özel Temsilcisi Alvaro De Soto, KKTC Cumhurbaşkanı Rauf Denktaş'ın Başbakan Mehmet Ali Talat'a tam yetki verdiğini söyledi. 
     De Soto, Burgenstock görüşmeleri çerçevesinde Fürigen Oteli'nde düzenlediği basın toplantısında, gazetecilerin sorularını yanıtlarken, tarafların pozisyonları ve varılan noktaya ilişkin bilgi vermedi. 
     KKTC Cumhurbaşkanı Rauf Denktaş'ın görüşmelere katılmamasının bir etkisinin olup olmadığı sorusu üzerine, yetki tartışmalarına değinen De Soto, Denktaş'ın Başbakan Mehmet Ali Talat'a tam yetki verdiğini vurguladı. De Soto, Kıbrıs Rum kesimi lideri Tasos Papadopulos'un da Brüksel'e giderken yetkisini yardımcısına devrettiğine dikkati çekti. 
     Kıbrıs sorunuyla ilgili 4 tarafın da alışık olunmadık bir biçimde aynı çatı altında ve birbirleriyle temas halinde olduklarına işaret eden De Soto, Burgenstock'taki görüşmelerin alışılan BM konferanslarına benzemediğini ve bu nedenle net bir programının da olmadığını kaydetti. De Soto, görüşmelerin çoğunlukla kendisi ve heyetler arasında ya da heyetlerin birbirleriyle temasları şeklinde yürüyeceğini bildirdi. 
     BM Genel Sekreteri Kofi Annan'ın görüşmelerin bitmesinden birkaç gün önce Burgenstock'a geleceğini belirten De Soto, Annan'ın taraflara sunulacak belgeye son şeklini vermesiyle ilgili bir soruya karşılık, kendisinin hala tarafların bir metin üzerinde anlaşması umudunu taşıdığını kaydetti. 
     De Soto, tarafların Burgenstock'ta ''hapsedildiğine'' ilişkin yorumların hatırlatılması üzerine, bu tür diplomatik çalışmaların ''sabır'' gerektirdiğini söyledi. 
     Taraflar arasında dün akşam yenilen yemeği ''sosyal hadise'' olarak tanımlayan ve bunun müzakere niteliği taşımadığını belirten De Soto, buna karşılık doğal olarak Kıbrıs sorununun yemekte gündeme geldiğini kaydetti. 
     Türk tarafının dörtlü görüşmelerin yapılmamasından duyduğu rahatsızlığın anımsatılması üzerine de De Soto, New York'ta varılan uzlaşmaya işaret etti. De Soto, New York'taki anlaşmanın, ''Kıbrıs'taki iki tarafın bir çözüme varamaması durumunda Türkiye ve Yunanistan'ın da katkılarını getirmesini'' öngördüğünü belirterek, bunun mutlaka dörtlü çerçevede düşünülmemesini istedi. 
     De Soto, bu çerçevede, Burgenstock görüşmelerinin tarafların buraya ayak basmasıyla birlikte başladığını ve halen sürdüğünü kaydetti. De Soto, heyetlerin Burgenstock'da yemeklerini aynı yerde yediklerini, kendisinin böylelikle tüm liderlerle sohbet etme imkanı bulduğunu kaydetti. Yarın akşam için dörtlü bir toplantının olup olmayacağı sorusuna karşılık, ''Şimdilik planlanan böyle bir şey yok'' diyen De Soto, bununla birlikte dörtlü görüşmeler seçeneğini de dışlamadıklarını bildirdi. 
     Burgenstock'a gelmesi beklenilen Türkiye ve Yunanistan başbakanlarıyla yapılacak toplu görüşmelerin de aynı çerçevede mi yürüyeceği ve bunu da sosyal bir hadise olarak mı nitelendireceklerinin sorulması üzerine De Soto, ''Belki de. Ama başbakanların yapacak çok işi olacak'' diye konuştu. 
     De Soto, Ada'da referandumların ileri bir tarihe ertelenmesi ihtimali olup olmadığı konusunda, iki halka ortaya çıkacak metni daha iyi anlamaları için daha çok zaman bırakmak istenildiğini belirterek, buna ek olarak garantör devletlerin de atacağı bazı adımlar ve AB ile ilgili çalışmalar nedeniyle daha fazla zamana ihtiyaç duyulabileceğini ifade etti. 
     BM Özel Temsilcisi, Annan planı çerçevesinde son 3 yılda, geçen 30 yıldakinden daha çok çözüme yaklaşıldığını da kaydetti. 
     
</TEXT>
</DOC>
