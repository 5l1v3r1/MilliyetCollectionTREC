<DOC>
<DOCNO> 213401 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/06/ekonomi/eko01.html </URL>
<DATE> 2004/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
'Tüpraş'ın satışı bir hafta sarkabilir' 
</HEADLINE>
<TEXT>

   Başbakan'ın gelecek hafta Güney Kore'de olacağını belirten Maliye Bakanı Unakıtan, bu nedenle Tüpraş'la ilgili satış kararının bir hafta sarkabileceğini söyledi 
      ANKARA Milliyet 
   
   Maliye Bakanı Kemal Unakıtan, Başbakan Recep Tayyip Erdoğan'ın Güney Kore ziyareti nedeniyle Tüpraş'ın satışıyla ilgili Özelleştirme Yüksek Kurulu ÖYK kararında bir haftalık sarkma olabileceğini belirtti. 
   Gazetecilerin sorularını yanıtlayan Unakıtan, Erdoğan'ın dışındaki imzaların gelecek hafta başında tamamlanabileceğini söyledi. Unakıtan, "Başbakan, gelecek hafta Güney Kore'de olacak. Bu nedenle ÖYK kararında imzaların tamamlanması daha sonraki haftaya kalabilir" diye konuştu. 
   Petkim'de yeniden değerlendirme çalışmalarına başlandığını ifade eden Unakıtan, "Alıcı olmadan sürekli ihaleye çıkmak mantıklı değil" dedi. Yeniden yapılacak değerlendirmenin ardından Petkim ihalesinin 2004 içerisinde gerçekleşeceğini kaydeden Unakıtan, "2004 özelleştirme programı haftaya açıklanabilir" dedi. 
   Yedinci gözden geçirme hakkındaki soruları da yanıtlayan Unakıtan, "Gözden geçirmenin seçim sonrasına kalmayacağını tahmin ediyorum" diye konuştu. Unakıtan, "Seçimden sonraya kalmak veya öne çekmek bizim hükümetimizi etkilemiyor. Biz çalışmalarımızı yapıyoruz. Maliye, DPT ve Hazine boyutunda çalışmalar devam ediyor" dedi. 
   
   Karar imzaya açıldı 
   Türkiye'nin en büyük özelleştirmelerinden biri olan Tüpraş'ın satışına ilişkin Özelleştirme Yüksek Kurulu ÖYK kararının, bu sabah yazılarak imzaya açıldığı öğrenildi. Edinilen bilgiye göre, Maliye Bakanı Kemal Unakıtan kararı imzalarken, diğer bakanların imzası için karar elden dolaştırılmaya başlandı. 
   Bu arada ÖYK kararının çıkmasının ardından, alıcı Efremov Kautschuk GmbH firmasına, sözleşmeyi imzalaması için çağrıda bulunulması bekleniyor. Bu çağrı ile birlikte firmaya yaklaşık 45 günlük sürenin verilmesi ve Tüpraş'ın devrinin mart ayı ortasında gerçekleştirilmesi hedefleniyor. 
   
   
</TEXT>
</DOC>
