<DOC>
<DOCNO> 236224 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/30/son/sonsiy22.html </URL>
<DATE> 2004/04/30/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
CHP'de olağanüstü kurultay istemi... 
</HEADLINE>
<TEXT>

     İstanbul Olağanüstü Kurultay Çalışma Komitesi Sözcüsü Ali Cihat Işık, ''CHP'de, seçimli olağanüstü kurultayın toplanmasını talep ettiklerini'' bildirdi. 
     Merter'deki Green Park Otel'de düzenlenen basın toplantısında konuşan Işık, 27 Nisan'da, İTÜ Maçka Tesisleri'nde, İstanbul'daki toplam 82 delegenin biraraya geldiğini söyledi. 
     Delegeler adına kurulan 12 kişilik komitenin olağanüstü kurultayı toplamak için çalışmalara başladığını belirten Işık, 81 ildeki kurultay delegeleri ile kolektif bir anlayış içinde hareket etme kararında olduklarını belirtti. 
     Komite tarafından hazırlanan açıklamayı da okuyan Işık, 28 Mart yerel seçimlerinin CHP ve genel Türkiye solu için başarısızlıkla sonuçlandığını söyledi. 
     CHP'yi kuruluşundan gelen hak ettiği yere taşıyabilmek tepeden tırnağa kadar yenilenmeye ve yeniden yapılanmaya ihtiyaç bulunduğunu savunan Işık, ''Anti demokratik tüzük maddelerinin değiştirilmesiyle birlikte klasik kast haline gelmiş tüm yönetim kadrolarının değiştirilmesini ve dolayısıyla seçimli olağanüstü kurultayın toplanmasını talep ediyoruz'' dedi. 
     Işık, bir soru üzerine, CHP Genel Başkanı Deniz Baykal ile bu konuda görüşmediklerini ve istifasını istemediklerini söyledi. 
     Işık, ''Kemal Derviş'in bu hareketle bir ilgisi olup olmadığı'' sorusu üzerine de, ''Sayın Kemal Derviş partimizin milletvekilidir. Kendisiyle sadece o düzlemde arkadaşlarımızın ilişkisi temasları vardır. Sorduğunuz biçimiyle değil'' dedi. 
     Ali Cihat Işık, bir genel başkan adayları olmadığını ancak CHP'nin çok zengin bir kadroya sahip olduğunu ve çok sayıda aday çıkarabileceğini sözlerine ekledi. 
     -CHP İL BAŞKANI ÖKTEM ''HAYAL GÖRÜYORLAR''- CHP İstanbul İl Başkanı Şinasi Öktem de A.A muhabirine yaptığı açıklamada, ''82 imza söz konusu değil, arkadaşlar hayal görüyorlar'' dedi. İstanbul örgütünün ''kurultay toplanması gibi bir derdi'' olmadığını vurgulayan Öktem, ''Kadıköy'de bir grup ve küskünlerden oluşan 20-22 civarında arkadaşımızın İstanbul delegeleri adına konuşma yetkileri yok. Kişisel talepleri yerine gelmeyince partiyi böyle bir arayış içinde gösteriyorlar'' diye konuştu. 
     Öktem, bu girişimi, yerel seçimler öncesi aday adayı olup, aday gösterilemeyen ve ''kişisel talepleri yerine gelmeyen'' kişilerin başlattığını savundu. 
     
</TEXT>
</DOC>
