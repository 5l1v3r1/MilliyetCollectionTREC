<DOC>
<DOCNO> 203700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/22/son/soneko05.html </URL>
<DATE> 2003/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Microsoft Türkiye ekonomisi olumlu işaretler veriyor... 
</HEADLINE>
<TEXT>

     Microsoft Türkiye Genel Müdürü Çağlayan Arkan, ekonomik durumun bütün göstergeleriyle 2004 için kendilerine olumlu işaretler verdiğini bildirdi. 
     Arkan, ''Çok heyecanlı olduğumuz, her şeyin iyiye gideceğine inandığımız, özlediğimiz bir 2004 yaşayacağımız bir noktadayız'' dedi. 
     Teknoloji sektörünün her sektör gibi krizden, olumsuz gelişmelerden yara aldığını, ancak dersini de aldığını ifade eden Arkan, teknoloji sektörünün 2004'te doğru davranmaya ve gerçekten değerini ortaya koymaya başlayacağını belirtti. 
     Teknolojinin sağladığı iş çözümleri ve iş sonuçlarının önemine dikkat çeken Arkan, Türkiye açısından bunu değerlendirdiklerinde önümüzdeki yıl bu örneklerin artmasının Türkiye'nin rekabetçiliğinin, verimliliğinin artması anlamına geleceğini kaydetti. Arkan, şunları söyledi 
     ''Bu, yeni bir Türkiye demektir. Bunun bir toplumsal bilince, toplumsal seferberliğe dönüşmesi fevkalade önemlidir. Şirketler, kişiler gibi toplumlar da rekabetçiliklerini ve refah artışlarını teknolojilerde, bilgi kullanmakta ve bunlardan faydalanmakta aramak durumundadırlar. Dolayısıyla 2004 belki bunun başlangıcı olacaktır Türkiye'de ve iyi bir yıl olacaktır.'' Bu yıl Türkiye'de şirketlerin teknolojiye yatırımlarının çok kısıtlı şekilde devam ettiğini bildiren Arkan, ''Küçük küçük projelerle şirketlerin teknolojiye yatırımları devam etti. Biz büyük projeler olsun anlamında bunu söylemiyoruz, ama daha çok etmeli. Yani bilançosuna bakıp da iyileşme ihtiyacı duyan şirket çıkış noktasını teknolojide aramalı. Bu refleksi henüz göremiyoruz'' diye konuştu. 
     Microsoft olarak iyi bir yıl geçirdiklerini, ancak kendilerinin nasıl bir yıl geçirdiğinden çok daha önemli olanın Türkiye'nin hak ettiği yere gelmesi, potansiyelini gerçekleştirmesi olduğunu vurgulayan Çağlayan Arkan, ''Pazarın büyümesi ve teknolojiden faydalanması konusunda bize burada liderlik görevi düşüyor. Yoksa biz iyi bir sene geçirmişiz o bizi çok mutlu etmiyor, eğer büyük resim iyiye gitmiyorsa. Biz görevimizi orada görüyoruz'' dedi. 
     
</TEXT>
</DOC>
