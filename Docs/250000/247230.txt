<DOC>
<DOCNO> 247230 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/11/son/sonyas05.html </URL>
<DATE> 2004/06/11/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Clinton, kitabının telif hakkı için 12 milyon dolara anlaştı 
</HEADLINE>
<TEXT>

     Bülent Keneş 

ABD eski Başkanı Bill Clinton'ın 22 Haziran'da piyasaya çıkacak olan 900 sayfalık ''Hayatım'' My Life isimli kitabının telif hakkı için 12 milyon dolarlık bir avans anlaşması yaptığı kaydedildi. 
     Kitabın çok satacağına dair beklentisi yüksek olan yayıncı şirket Alfred A. Knopf, 1,5 milyon adet ilk baskı için sipariş verdi. Publisher's Weekly dergisinin haberine göre, Alfred A. Knopf, ayrıca Clinton'a da 12 milyon dolarlık bir avans ödemesi yaptı. Bu rakamın roman dışı kitaplar için ödenen en yüksek miktar olduğu ifade ediliyor. 
     Yayınevi St. Martin Press eski Yönetim Kurulu Başkanı Thomas McCormack, sadece ilk baskının tamamının satılması durumunda bile Alfred A. Knopf'un milyonlarca dolar kazanacağını ifade etti. 
     35 dolardan piyasaya sürülecek olan kitabın piyasa fiyatının ortalama yüzde 15'i olan telif hakkından yola çıkılarak yapılan hesaplamalarda Clinton'ın, 2 milyon adetten fazla satan her kitabı için ekstradan 5.25 dolar kazanması bekleniyor. 
     Dünyanın en pahalı paralı konuşmalarını yaparak milyonlarca dolar kazanan eski Başkan Clinton'ın aynı başarıyı kitabıyla da göstereceği kaydediliyor. Senatör olan eşinin 2003 yılında Senato'ya sunduğu gelir beyanında belirtildiğine göre, Bill Clinton 2002 yılında, ortalama 159 bin dolar karşılığında 60 ücretli konuşma yaparak 9,5 milyon dolarlık bir gelir elde etti. 
     Bu tür ücretli konuşmalarda ajansların gelirin yüzde 20-30'unu aldıklarını, ancak Bill Clinton gibi yüksek getirili konuşmacılar için bu oranı yüzde 10'a kadar düşürdükleri belirtiliyor. 
     Hillary Clinton da, 2002 yılında piyasaya çıkan ''Living History'' isimli kitabından 8 milyon dolarlık bir gelir elde etmişti. 12 milyon dolarla roman-dışı kitaplarda en yüksek telifi Eski ABD Başkanı Bill Clinton alırken, sıralamaya giren diğer isimler ve aldıkları telifler şöyle sıralanıyor 

Papa II. John Paul 8,5 milyon dolar 
Hillary Clinton 8 milyon dolar 
Colin Powell 6,5 milyon dolar 
Ronald Reagan 6 milyon dolar 
Norman Schwarzkopf 5 milyon dolar 
Newt Gingrich 4,5 milyon dolar 
Rudy Giuliani 3 milyon dolar 
Barbara Bush 2,2 milyon dolar 
George Bush 1 milyon dolar 
     
</TEXT>
</DOC>
