<DOC>
<DOCNO> 228711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/05/son/sonspo15.html </URL>
<DATE> 2004/04/05/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Adanaspor'da umutlar tükendi 
</HEADLINE>
<TEXT>

     Birinci Süper Futbol Ligi'nde mücadele eden ve hafta sonu sahasında kendisi gibi ligde kalma mücadelesi veren Bursaspor'a 3-0 yenilen Adanaspor'da umutlar tükendi. 
     Teknik sorumlu Ahmet Ziya Yüce, yaptığı açıklamada, sahalarında yaptıkları son 3 maçtan sadece bir puan alabildiklerini hatırlatarak, Fenerbahçe ve Gençlerbirliği gibi yüksek tempolu karşılaşmaların ardından Bursaspor maçına yorgun çıktıklarını söyledi. 
     Kadrolarının dar olması nedeniyle futbolcuların alternatiflerinin olmadığını belirten Yüce, ''Bu maçta, Fenerbahçe ve Gençlerbirliği karşısındaki mücadeleyi gösteremedik. Şanssız bir gol yiyoruz ve ardından bir türlü toparlanamıyoruz'' dedi. 
     Yüce, hakem Kuddusi Müftüoğlu'nun aleyhlerine verdiği penaltıda haksız olduğunu, buna karşın bir penaltılarının da verilmediğini ifade ederek, şunları kaydetti 
     ''Aleyhimize verilen ters kararlar takımın gücünü kırıyor. Beşiktaş maçı sonrası Galatasaray Kulübü Başkanı Özhan Canaydın hakem için düdüğünü bıraksın diyor. Biz bunu bile demiyoruz. Hakemlerden, daha duyarlı davranmalarını bekliyoruz.'' Yüce, ligde kalma umutlarının büyük ölçüde tükendiğini ve kalan maçlara prestij için çıkacaklarını da ifade ederek, ''Genç oyunculara daha çok yer verip, Adanaspor'un gelecekteki iskeletini oluşturacağız'' dedi. 
     Yüce, geçirdiği trafik kazasında hayatını kaybeden Konyaspor Teknik Direktörü Tevfik Lav'ın ailesine ve futbol camiasına da başsağlığı diledi. 
     
</TEXT>
</DOC>
