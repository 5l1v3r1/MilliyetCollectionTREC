<DOC>
<DOCNO> 235853 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/29/son/sondun52.html </URL>
<DATE> 2004/04/29/ </DATE>
<TIME> 21.10 </TIME>
<AUTHOR>  </AUTHOR>
<HEADLINE>
Rumlar, referandumun tekrarını istemiyor... 
</HEADLINE>
<TEXT>

     Rum yönetimi lideri Tasos Papadopulos başkanlığında toplanan Rum Ulusal Konseyi, 24 Nisan'da yapılan referandum sonrası durumu değerlendirdi. 
     Rum radyosunun haberine göre, Rum yönetimi sözcüsü Kipros Hrisostomidis, toplantının ardından yaptığı açıklamada, ''Rum Ulusal Konseyi üyelerine Kıbrıs sorunundaki son gelişmeler hakkında bilgi verildiğini ve görüş alışverişinde bulunulduğunu'' söyledi. 
     Kıbrıs konusunda, önümüzdeki günlerde bir gelişme beklenmediğini ifade eden Hrisostomidis, Rum Ulusal Konseyi'nin 5 Mayıs Çarşamba günü yeniden toplanacağını belirtti. 
     Birleşik Demokratlar Hareketi EDİ İkinci Başkanı Mihalis Papapetru, toplantıdan sonra yaptığı açıklamada, partisinin toplantıda, ''Kıbrıs Rum tarafının gün be gün Kıbrıs'ın bölünmesini getiren durumdan kurtulmasının tek yolunun, BM ve AB'den, garanti ve taahhütler aracılığıyla Kıbrıs halkını yatıştırmalarının ve referandumu yinelemelerinin talep edilmesi olduğu saptamasında bulunduğunu'' söyledi. 
     Toplantıdan sonra açıklama yapan tek siyasetçi olan Papapetru, Rum Ulusal Konseyi'nin bugünkü birleşiminde, referandumun yinelenmesine yönelik irade bulunmadığının anlaşıldığını kaydetti. 
     
</TEXT>
</DOC>
