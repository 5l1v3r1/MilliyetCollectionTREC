<DOC>
<DOCNO> 228960 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/06/son/soneko46.html </URL>
<DATE> 2004/04/06/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Euro - Türkler, Türkiye ile AB arasında köprü mü, engel mi 
</HEADLINE>
<TEXT>

     Almanya ve Fransa'da yaşayan Türkler arasında yapılan araştırmaya göre, aşırı uçlardaki gruplar ile kendini tamamen Fransız ya da Alman olarak tanımlayan, asimile olmuş insanların yer aldığı yüzde 60'lık kesim, Türkiye-AB arasında engel oluştururken, üçüncü ve dördüncü kuşak gençler ile Euro-Müslüman grupların bulunduğu yüzde 40'lık kesim Türkiye-AB arasında köprü oluşturuyor. 
     İstanbul Bilgi Üniversitesi Uluslararası İlişkiler Bölüm Başkanı Doç. Dr. Ayhan Kaya ile Sosyoloji Bölümü Öğretim Üyesi Yrd. Doç. Dr. Ferhat Kentel tarafından yapılan ve AB Genel Sekreterliği, Heinrich Böll Vakfı, Bilgi Üniversitesi Göç Merkezi ile Açık Toplum Enstitüsü'nun finanse ettiği ''Euro-Türkler Türkiye ile AB Arasında Köprü mü, Engel mi '' başlıklı anket çalışmasının sonuçları basın toplantısıyla kamuoyuna açıklandı. 
     Doç. Dr. Kaya, Eylül ayında başlatılan çalışmanın hala sürdüğünü, alan araştırması kısmının tamamlandığını belirterek, araştırmanın her iki ülkede yaşayan Türkiye kökenli göçmenlerle onların çocuklarına ilişkin bugüne kadar yapılan en büyük örneklemli araştırma özelliği taşıdığını bildirdi. 
     Araştırmanın, bugüne kadar yapılanların ötesinde ''Euro-Türklerin'' ayrıntılı demografik bir haritasını çıkarmayı amaçladığına işaret eden Kaya, anket çalışması için sanatçılar, siyasetçiler, akademisyenlerle 60 kadar derinlemesine görüşme ve her iki ülkeden sıradan insanların katıldığı 20 grup tartışması yapıldığını kaydetti. 
     
     AŞIRI UÇLAR VE ASİMİLE OLANLAR ENGEL 
     Araştırma, Almanya'da 1065, Fransa'da 600 kişiyle yüzyüze 90 soruluk anketlerle yapıldı. 
     Araştırma sonuçlarına göre, aşırı İslamcılar, aşırı milliyetçiler ve aşırı laikleri içeren aşırı uçlardaki gruplar ile bulundukları ülkeye asimile olmuş, kendisini Alman ya da Fransız hisseden, bir anlamda ''sırtını Türkiye'ye dönmüş'' insanların oluşturduğu yüzde 60'lık kesim Türkiye ile AB arasında engel grubu oluşturuyor. 
     Hem Türkiye'ye, hem bulundukları ülkeye eşit yakınlıkta bulunan, çok kültürlü, kozmopolitan, çok dilli kimlikler geliştiren üçüncü ve dördüncü kuşak gençler, çoğul kimlikler yaşayan bireyler ile genellikle Euro-Müslüman olarak tanımlananların içinde yer aldığı yüzde 40'lık kesim ise Türkiye-AB arasında köprü gruplar olarak belirtiliyor. 
     Doç. Dr. Kaya, bulundukları ülke ile Türkiye arasında siyasal, iktisadi ve kültürel açıdan hareketli ulusaşırı bir alan yaratan Euro-Müslümanlar'a, Fransa'da yaşayan Cojepienler ile Almanya'daki Müstakil Sanayiciler ve İşadamları Derneği MÜSİAD üyelerini örnek gösterdi. 
     Kaya, ''1990'lı yıllarda Milli Görüş anlayışından kopan, Türkiye'deki yenilikçi kanatla yakın temasta bulunan, Avrupa'daki entellektüel gruplarla entegrasyon halindeki bu kitle kendilerini Müslüman Fransalı Türk olarak tanımlıyorlar'' diye konuştu. 
     
     AB İLE İLGİLİ GÖRÜŞLER 
     Araştırma sonuçlarına göre, Almanya'da yaşayan Türklerin yüzde 48.2'si, Fransa'da yaşayanların ise yüzde 63.7'si AB'yi Türkler için esas olarak ekonomik güçbirliği olarak nitelendirirken, AB'yi hristiyan kulüp olarak algılayanların oranı Almanya'da yüzde 21.3, Fransa'da yüzde 11.2 düzeyinde bulunuyor. 
     Almanya'da yaşayanların yüzde 14.7'si, Fransa'dakilerin yüzde 8.2'si Türkiye'nin AB'ye girmemesi gerektiğini savunurken, Almanya'dakilerin yüzde 32'si, Fransa'dakilerin yüzde 54'ü AB'den yana olduklarını belirtiyor. 
     Ankete katılanlar, Türklerin bulundukları ülkelere en çok kültürel renklilik ve işgücü açısından katkıda bulunduklarını düşünüyor. 
     ''Türkiye'nin AB'ye katılımı halinde hangileri gerçekleşir'' şeklindeki soruya hem Almanya hem da Fransa'da yaşayanların büyük çoğunluğu insan hakları ve demokrasinin sağlanacağı, yeni iş olanaklarının yaratılacağı görüşünü bildirirken, ahlaki çöküntünün yaşanabileceğini savunanlar da var. 
     
     TÜRKİYE'DEN GÖÇ DALGASI BEKLİYORLAR 
     Almanya'da yaşayanların yüzde 50.4'ü, Fransa'da yaşayanların yüzde 27.7'si Euro'ya geçişin çok olumsuz olduğunu belirtirken, Türkiye'nin AB'ye girmesi halinde büyük bir göç dalgası bekleyip beklemedikleri sorusuna Almanya'da yaşayanların yüzde 71.4'ü ile Fransa'dakilerin yüzde 68.7'si ''evet'' yanıtını verdi. 
     ''Türkiye'nin AB'ye üyeliği durumunda geri dönmeyi düşünür müsünüz '' sorusunu da Almanya ve Fransa'da yaşayanların yaklaşık yüzde 30'u dönebileceğini bildirdi. 
     Araştırmaya katılanlardan Almanya'da yaşayanların yüzde 79.3'ü, Fransa'da yaşayanların yüzde 60.7'si Türkiye'den yaşadıkları ülkeye gelinmesini tavsiye etmiyor. 
     Almanya'da yaşayanların yüzde 25.2'si, Fransa'da yaşayanların yüzde 18.2'si Türklerin bulundukları ülkenin sosyal güvenlik sistemini suistimal ettiklerini öne sürürken, cemaatlerine kapanma, kurallara uymama da öne çıkan sorunlar olarak dile getiriliyor. 
     Araştırma sonuçlarına göre, Almanya'da yaşayanların yüzde 26.2'si, Fransa'da yaşayanların yüzde 35.5'inin yaşadıkları ülke vatandaşlığı varken, Almanya'dakilerin yüzde 40.8'i, Fransa'dakilerin yüzde 25.8'i vatandaşlık başvurusunda bulunmayı düşünmüyor. 
     
     ''ÖNCE TÜRKİYELİ, SONRA AVRUPALIYIZ'' 
     Almanya'da yaşayanların yüzde 49.9'u, Fransa'da yaşayanların ise yüzde 58.5'i kendilerini önce Türkiyeli, sonra Avrupalı olarak görürken, Almanya'daki Türklerin yüzde 39.8'i, Fransa'daki Türklerin de yüzde 40.7'si kendilerini Müslüman-Türk olarak tanımlıyorlar. 
     Ankette yer alan ''Dini inancınızı hangisi daha iyi tanımlar '' sorusuna ise Almanya'dakilerin yüzde .6'sı, Fransa'dakilerin yüzde 46.5'i ''dindar'' cevabını verdi. 
     Araştırma kapsamında yorumlanması istenen ''Türk'ün Türk'ten başka dostu yoktur'' yargısına ise Almanya'dakilerin yüzde 57'si, Fransa'dakilerin yüzde 'ü katılmadığını ifade ettiler. 
     Yrd. Doç. Dr. Ferhat Kentel, Avrupa'da yaşayanların artık başka bir ülkede değil kendi ülkelerinde yaşadıkları bir döneme girildiğini belirterek, şunları kaydetti 
     ''Onlar artık göçmen, misafir işçi değiller. Yaşadıkları ülkeyi, toplumu değiştiriyorlar. Aslında bir nevi Avrupalı kimliğini yeniden oluşturuyorlar. Kendini homojen olarak tanımlayan, böyle bir tavır sergileyen Avrupalılık kimliğine bambaşka bir yaklaşım getiriyorlar. Dolayısıyla Türkiye'nin gireceği AB, şu andaki AB olmayacak. Bu nedenle Türkiye'de çok daha farklı boyutları olan, kültürlerarası geçişlerin yaşandığı bir AB'nin tartışılması gerekiyor.'' 
     
</TEXT>
</DOC>
