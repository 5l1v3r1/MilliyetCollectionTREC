<DOC>
<DOCNO> 225099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/24/son/sondun22.html </URL>
<DATE> 2004/03/24/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Rau suikastten korktu, Almanya'ya dönüyor 
</HEADLINE>
<TEXT>

     Suikast uyarıları üzerine Afrika gezisini yarıda kesen Almanya Cumhurbaşkanı Johannes Rau, Tanzanya'nın başkenti Darüsselam'dan başkent Berlin'e dönüyor. 
     Cumhurbaşkanlığı tarafından yapılan açıklamada, güvenlik servislerinin Rau'ya Cibuti'de suikast yapılacağı uyarısından sonra Rau'nun bu ülkeye yapacağı ziyaretin iptal edildiği bildirildi. 
     Rau, Cibuti'de Devlet Başkanı ile görüşmek ve uluslararası terörizme karşı mücadele kapsamında Babülmendep Boğazı'nda görev yapan Alman askerlerini ziyaret etmek istiyordu. 
     Almanya İçişleri Bakanı Otto Schily, Alman televizyonunda, Rau'ya yönelik suikast uyarılarının uluslararası terörizm ile bağlantısı olduğunu sanmadığını söyledi. 
     Schily, ''Ancak bu tür suikast uyarılarının Avrupa'ya kadar uzanabileceği olasılığından hareket etmeliyiz. Bunları ciddiye almalıyız'' dedi. 
     
</TEXT>
</DOC>
