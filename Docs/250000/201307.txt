<DOC>
<DOCNO> 201307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/11/yazar/cetiner.html </URL>
<DATE> 2003/12/11/ </DATE>
<TIME>  </TIME>
<AUTHOR> Yılmaz ÇETİNER  </AUTHOR>
<HEADLINE>
Hasta olmak ateş pahası 
</HEADLINE>
<TEXT>

   
   Hayır. Bu defaki soğuk algınlığı, grip filan değil, değişken hava ortamı içinde solunum düzeninin alabora olması, kısacası nefes yetersizliği, doğanın bir tür insafsızlığı 
   İki haftadır mecburen yazılarıma ara verdiğim için, merak eden, faksla, telefonlarla hal hatır soran okuyucularıma teşekkür ederim. İşte böyle, insan oğlu her yaşta, her mevsimde, her olayda yeni bir şeyler öğreniyor. 
   Daha önceleri, şu mucize ilaç kortizon ile beraber yine bir başka mucize ilaç kolesterol düşürücü ilacın bacak kaslarımı nasıl zorladığını öğrenmiştim. İkisini beraber kullanmak mı Maazallah aman dikkat edin Profesör Ender Berker ve melekleri fizyoterapistlerinin yardımıyla çare bulunmuştu derdime. 
   Bu defa başka olayları yaşadım, anlatayım. 
   Kan gazı da neymiş 
   Henüz bir ay kadar önce biliyorsunuz havalar lodos, poyraz oynaşıp duruyordu. Sis, yağmur, mazot ve benzin kokuları. Solunum yollarımda tutukluk hissetmeye başlayınca hastaneye doktoruma koştum bayramdan bir gün önce. Ne olur ne olmaz önlem almak istedim, onlar da tatile çıkarlar diye düşündüm. 
   Doktor Elif Altuğ Kolsuk önce yüzümü süzdü, sonra dinledi sırtımı, 
   - Kan gazınıza bakacağız, dedi. 
   - Nedir o 
   Atardamardan kan alınıyor. Kanda oksijen ve karbon dioksit miktarı saptanıyormuş. Çünkü efendim, yüzümün rengi de pek iyi değilmiş, sonradan öğreniyorum bütün bunları. 
   Uzattım kolumu. Formül hemen çözüldü. Oksijen oranı çok az, karbon dioksit ise yüksek 
   Doktor Elif, "Sizi hemen yatıracağız" dedi. "Ciğerlerinizi çalıştırmanın, temizlemenin yollarını arayacağız." 
   Ferman büyük, nasıl karşı gelebilirim tıbba 
   O akşam palas pandıras yattım. 
   
   Hastaneler pahalı    Önce Doktor Ayşe Fidan Baturalp geldi aynı endişe içinde eşimle, kızımla konuşup duruyor. Ne yalan söyleyeyim onlar konuşurken "Eski toprağız, yırtarız yine diye düşündüm moral topladım." 
   Yoğun bakım filan sözlerini duydum. Yoğun bakımın hazik ve nazik şefi Doktor İsmail Hacı elinde hortumlar ve BİBAB adında özel alet ile içeriye girmez mi Böylece gerek kalmadı yer değiştirmeme. Sarıl bu makineye uyu uyuyabildiğin kadar dediler. Arkadan Doktor Gürbüz Barlas ile Faruk Turnaoğlu dostları karşımda görünce BİBAB'a büsbütün sarıldım. 10 günlük hastane tedavisi... sonra Eczacıbaşı'nın evde verdiği sağlık hizmetleri servisi beni teslim aldı. 
   Hemen ilave edeyim, hastane masrafları dayanılır gibi değil, ateş pahası. Bereket özel sigortam vardı. İnşallah SSK ve diğer şirketler makul rakamlar içinde tüm vatandaşların yardımına koşar, galiba yavaş yavaş bu sistem geliyor. Yolsuzluk veya yönetim bozukluğu olmadığı takdirde bu kuruluşların bu sorunu halletmesi mümkün. 
   
   Üniversite mezunu hemşireler    Şu geçen 15 yılı anımsıyorum. Liyakatli doktorlarımıza, operatörlerimize rağmen örneğin by - pass ameliyatı Türkiye'de yapılamıyordu, niçin Ameliyattan sonra hastaya bakacak eleman yoktu. Yani hemşire ve teknisyen. Ama biliyorsunuz bugün artık böyle bir sorun yok, hatta en ileri ülkelerle yarışacak kadar başarılı ameliyatlar yapılıyor. 
   Yeri gelmişken Vehbi Koç'un kızı Semahat Arsel'in 40 yıldır izlediğim bu yoldaki gayretlerini anımsamak gerek. Eskiden hastanelerde ilkokul, ortaokul mezunu hastabakıcılar çalışırdı. Bugün ise bakıyorum hemşireler üniversite mezunu. İngilizce biliyor, tüm dünyada gelişmeleri izleyebiliyor... pırıl pırıl gençler. 
   Doktor teşhisini koyar, tedavisini yapar, netice itibariyle hastasını hemşirelere bırakır öyle değil mi 
   Bugünün hemşireleri, doktorları 6 yıl tıp eğitimi görüyorlarsa onlar da 4 yıl hem çalışıyor hem okuyorlar. 
   Hemen ilave edeyim, Eczacıbaşı Sağlık Hizmetleri'nin doktorları ve bu şekilde donanımlı hemşireleriyle konuşurken, topluma çok yararlı bir sistem kurmuş olduklarını gördüm. Çoğu da Koç Üniversitesi'ni bitirmişler. 
   Şu an bu hizmetler belki üst düzey sayılabilir ama hastanede bakımdan daha ekonomik. 
   Dilerim ileride sigortalar kanalıyla geniş kitlelere dağılır, hizmet verir. 
   Haftaya buluşmak dileğiyle. 
   
   
</TEXT>
</DOC>
