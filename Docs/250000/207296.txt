<DOC>
<DOCNO> 207296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/08/son/soneko26.html </URL>
<DATE> 2004/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüzmen Suriye sınırında 4 bölgede ticaret merkezleri kurulacak 
</HEADLINE>
<TEXT>

     Devlet Bakanı Kürşad Tüzmen, üç günlük resmi ziyaret için Türkiye'de bulunan Suriye Devlet Başkanı Beşşar Esad ve beraberindeki resmi heyetle yapılan temaslar sonucu Suriye'nin Gaziantep'e konsolosluk açması ve yaklaşık bir yıldır iki ülke arasında müzakereleri sürdürülen Sınır Ticaret Merkezlerinin STM kurulmasının kararlaştırıldığını söyledi. 
     Devlet Bakanı Tüzmen, yaptığı yazılı açıklamada, Suriye Devlet Başkanı Beşşar Esad'ın Türkiye'yi ziyareti ile iki ülke arasındaki ilişkilerde yeni bir dönemin başladığını ve iki ülke arasında gelişen ilişkilerin en çok Gaziantep gibi sınır illerine olumlu yansıyacağını kaydetti. 
     Türkiye'yi ziyaret eden Suriye heyeti ile yürütülen müzakereler sonucu Suriye'nin Gaziantep'e konsolosluk açması ve Suriye sınırında dört bölgede Sınır Ticaret Merkezleri kurulması konusunda uzlaşmaya varıldığını hatırlatan Tüzmen, şunları kaydetti 
     ''Özellikle Suriye ile ticaret yapan ve vize işlemlerini Ankara'dan yürütmek zorunda kalan işadamı, ihracatçı ve tüccarlar için adeta bir çileye dönüşen konsolosluk konusu çözümlendi. 
     Konsolosluğun açılmasının ardından Suriye ile ticaret artacak ve Gaziantep ile bölge ekonomisine büyük katkı sağlayacak. Özellikle Suriye'ye ihracat yapan sanayici ve ihracatçılarımız, günlük ticari faaliyetler için Halep ve Şam'a gidip gelen vatandaşlarımız vize almak için Ankara'ya gidip gelmek zorunda kalıyorlardı. 
     Biz de uzun süredir bu sorunun çözümü için Suriye makamları nezrinde girişimlerde bulunmuştuk. Suriye Devlet Başkanı Esad'ın Türkiye'yi ziyareti sırasında konu yeniden müzakere edildi ve Suriye'nin Gaziantep'e konsolosluk açması kararlaştırıldı. Bundan sonra Suriye'ye gitmek isteyen vatandaşlarımız Gaziantep'ten vize işlemlerini halledecekler. Azalan bürokrasi sayesinde de Türkiye ile Suriye arasındaki ticari ilişkilerimiz artacak.'' 
     
     ''STM'LER EKONOMİYİ CANLANDIRACAK'' 

     Suriye ile mutabakata varılan ikinci konunun ise Sınır Ticaret Merkezleri olduğunu, bu konuda da anlaşmaya varıldığını ifade eden Tüzmen, Suriye sınırında yer alan Hatay, Gaziantep, Şanlıurfa ve Kilis illerinde Sınır Ticaret Merkezleri kurulacağını, STM'lerin her iki ülkenin tespit edeceği malların satışa sunulacağını, satılan bu malların bazılarının vergiden muaf tutulacağını belirtti. 
     Yaklaşık bir yıldır Suriye ile sürdürülen müzakerelerin olumlu sonuçlanmasından dolayı büyük memnuniyet duyduğunu ifade eden Tüzmen, açıklamasını şöyle sürdürdü 
     ''Gaziantep'i komşu ülkelerle ticaretin merkezi yapma konusunda seçimlerden önce Gaziantepli hemşehrilerimize söz vermiştik. Geride kalan bir yılda bu konuda önemli mesafeler aldık. Suriye'ye olan ihracatımız geçen yılın aynı dönemine göre yüzde 70 oranında arttı. Özellikle Güneydoğu Anadolu Bölgesi'ndeki illerimizde bu artış ekonomiyi olumlu yönde etkiledi. Şimdi uzun süredir üzerinde çalıştığımız STM konusunda da sonuca varmak üzereyiz. 
     Bu konuda Suriyeli yetkililer ile tam mutabakata vardık. Daha önce İran ile benzer konuda anlaşma sağlanmıştı. Önümüzdeki günlerde çok hızlı hareket ederek tüm sınır illerimize büyük katkı sağlayacak Sınır Ticaret Merkezlerini faaliyete sokacağız. Bu merkezler ile özellikle ekonomik açıdan sıkıntı içinde olan sınır illerimizde ticaretin gelişmesini, ticari ve sınai kalkınmanın sağlanarak, bu illerimizin ihtiyaçlarının ucuza karşılanmasını amaçlıyoruz. Bu merkezlerden, mücavir il kapsamında diğer bölge ilerimiz de faydalanacak. Suriye sınırına yapılacak Sınır Ticaret Merkezleri, Güneydoğu Anadolu Bölgesi'nin ekonomik açıdan canlanmasına yardımcı olacak. Bu kapsamda Gaziantep sınırında yapılacak merkez de sınır ilçelerimize ve Gaziantep ekonomisine büyük katkı sağlayacak.'' 
     
</TEXT>
</DOC>
