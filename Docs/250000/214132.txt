<DOC>
<DOCNO> 214132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/09/son/sontur19.html </URL>
<DATE> 2004/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül'e 'Sevgililer Günü' fiyatı Tanesi 10 milyon,,, 
</HEADLINE>
<TEXT>

     Antalya'da geçen ay etkili olan soğuk, fırtına ve hortum, ''14 Şubat Sevgililer Günü''nde, gül başta olmak üzere çiçek fiyatlarının artmasına neden oldu. 
     Antalya Çiçekçiler Odası Başkanı Mehmet Soydal AA muhabirine yaptığı açıklamada, geçen ay bölgede yaşanan sel, fırtına ve soğuk havanın çiçek seralarını olumsuz etkilediğini söyledi. Soğuk, fırtına ve hortum nedeniyle seralarda çiçek kalitesinin bozulduğunu belirten Soydal, ısıtma maliyetlerinin de geçen yıla göre arttığına dikkat çekti. 
     Soydal, 14 Şubat Sevgililer Günü'nde gül fiyatlarının toptan 2.5-6 milyon lira arasında değiştiğini belirterek, ''Müşteriye sunacağımız fiyatlar da 5-10 milyon lira arasında değişecek. Gül fiyatları kalite ve boy oranına göre değişecek. 40-45 santim boyundaki gülün toptan alış fiyatı 2.5 milyon, 50-55 santim gül 3.5 milyon, 60-65 santim boyundaki gül 4.5 milyon, 65-75 santim boyundaki gül ise 6 milyon lira.'' ''İlahi Aşkı'' temsil eden mavi güle yoğun bir talep olduğunu anlatan Soydal, mavi gül fiyatlarının da 6-10 milyon lira arasında satışa sunulacağını bildirdi. Soydal, ''Mavi güle olan talep her geçen gün artıyor. Mavi gül ilahi aşkı anlatıyor. Piyasada az bulunması nedeniyle mavi gülün fiyatı yüksek. Bu renkteki gülü genelde orta yaştaki insanlar tercih ediyor. Gençlere oranla orta yaşlı kesimin çiçek alımları artıyor. Orta yaşlılar da Sevgililer Günü'nde, eşine ya da sevgililerine gül alıyor'' dedi. 
     Soydal, çiçekçilerin hazırlıklarını sürdürdüğünü ve 14 Şubat günü havanın iyi olması için dua ettiğini sözlerine ekledi. 
     
</TEXT>
</DOC>
