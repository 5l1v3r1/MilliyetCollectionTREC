<DOC>
<DOCNO> 246409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/09/spor/spo04.html </URL>
<DATE> 2004/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Gökdeniz evde kaldı 
</HEADLINE>
<TEXT>


Trabzonspor'un, Fenerbahçe'nin kıskacında olan yıldız ismiyle yeniden anlaştığı öğrenildi. Gökdeniz Karadeniz'in en geç cuma gününe kadar yeni sözleşmeye imza atacağı bildirildi 

ERGUN ATA 


Gizli görüşme 
TRABZONSPOR, yılan hikayesine dönen Gökdeniz Karadeniz'in transferinde mutlu sona ulaştı. Fenerbahçe'nin ısrarla istediği yıldız futbolcu dün gözlerden uzak bir yerde Bordo - Mavili yöneticilerle masaya oturdu. Sıkı pazarlıklar sonrasında Gökdeniz'in yıllık 1.5 trilyonluk öneriyi kabul ettiği ve en geç cuma gününe kadar mukavele yenilemek için sözleştiği iddia edildi. 

Şartı kaldırdı 
GÖKDENİZ'İN daha önce gündeme getirdiği "İmza atarsam satılmayacağıma dair garanti isterim" şartından da vazgeçtiği öğrenildi. Yıldız futbolcunun, hem kendisine, hem de kulübüne cazip bir teklif gelmesi durumunda karşılıklı olarak mukavelesinin fesh edilebileceğini dile getirdiği bildirildi. Bu arada Gökdeniz'in en geç cuma gününe kadar yeni sözleşmeyi imzalaması bekleniyor. 

Sıra Fatih'te 
BORDO-Mavili yönetim, Gökdeniz sorununu aştıktan sonra gözünü takımın bir diğer yıldız ismi Fatih Tekke'ye çevirdi. Yönetimin, golcü futbolcuya da Gökdeniz'e sunduğu şartların aynısını teklif edeceği öğrenildi. Fatih Tekke, daha önce yaptığı açıklamalarda Gökdeniz'in anlaşmasını beklediğini, Trabzonspor'da kalmaya sıcak baktığını dile getirmişti. 

Erman için girişim 

BORDO - Mavili yönetim, iki sezon önce Trabzonspor'da oynayan Erman Güraçar'ı yuvaya döndürmek için kolları sıvadı. 2. Lig'e düşen Bursaspor'da forma giyen tecrübeli futbolcunun, bonservis ücreti ödenmeden alınması için girişimlere başlandığı öğrenildi. Bu arada Trabzonspor'un Fenerbahçe'de sözleşmesi biten Ali Güneş ile eski futbolcusu Aurelio'yu gündemine aldığı belirtildi. 

'Oyunları tuttu' 

BAŞKAN Atay Aktuğ, federasyon başkanlığına adaylığını koyan Mehmet Ali Yılmaz, "Adaylığımdan neden rahatsız oldu " sözlerine dün yanıt verdi. Aktuğ, "Benim onursal başkanımızın ortaya çıkışından bir rahatsızlığım yok. Böyle bir şeyin Trabzonspor'da yaratmaya çalıştığımız bütünlüğe engel olacağı endişesindeyim. Kimseye de angajman değilim. Fenerbahçe'nin oyunu tutuyor" dedi. 

Yılmaz'a eleştiri 

'Caydırıcı özelliği var' 
TRABZONSPOR eski Başkanı Özkan Sümer, Futbol Federasyonu Genel Kurulu'nda başkan adayı olacağını açıklayan Mehmet Ali Yılmaz hakkında ilginç açıklamalar yaptı. Rize Futbol Antrenörleri Derneği'nin Ticaret Lisesi Konferans Salonu'nda düzenlediği seminere katılan Sümer, Bordo - Mavili kulüpte, karşısında zafer kazandığı Yılmaz'ın caydırıcı özelliğinin bulunduğunu belirtti. 

'Yanılgı içindeydi' 
KULÜPLERİN kişiye değil, kişilerin kulübe hizmet ettiğine dikkat çeken Özkan Sümer, Mehmet Ali Yılmaz'ı eleştirmeyi sürdürdü ve şunları söyledi "Çok ayıp bir şey. 'Ben kulübün patronuyum' diyor. Bu koca Trabzonspor Kulübü üstelik. Bir mahalle kulübünde bile kabul edemeyeceğim bir anlayış, bir tarz. O dönemde de kimsenin karşısına aday olarak çıkmayacağı yanılgısı içindeydi." 

'Ekonomi önemli' 

Doğan'ın politikası 
TEKNİK Direktör Ziya Doğan, transferde Trabzonspor'un bütçesini sarsmayan ekonomik oyuncular aradıklarını açıkladı. Tecrübeli çalıştırıcı, "Avrupa'da bir oyuncuya talip olduğumuz zaman ismimiz Trabzonspor olduğu için fiyatı birden bire yükseliyor. Onun için önce beğenip sonra beklemeye alıyoruz. Mutlaka yerli ve yabancı futbolcu takviyesi yapılacak" dedi. 

'Sıkıntı yaşadık' 
DOĞAN, geçen sezon kadrolarının 24 - 25 kişi gözükmesine karşın ligi 17 oyuncuyla tamamladıklarını söyledi. Trabzonspor Teknik Direktörü şu ifadeleri kullandı "Transferi yapmak için değil, işimizi görmesi, takıma yararlı olması için yapacağız. Yeni sezonda daha etkili, alternatifi bol bir takım için çalışmalarımızı sürdürüyoruz. Yepyeni bir takım oluşacak." 




</TEXT>
</DOC>
