<DOC>
<DOCNO> 211259 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/26/son/soneko30.html </URL>
<DATE> 2004/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Yapı Kredi Bankası 60 günlük yasal süre beklenecek... 
</HEADLINE>
<TEXT>

     Yapı ve Kredi Bankası, Çukurova Grubu'nun 31 Aralık 2003 tarihinde ödemesi gereken, ancak sözleşmede öngörülen haklar kullanılarak 60 günlük sürede faizi ile ödeyeceğini duyurduğu 98.9 milyon dolarlık meblağ için 60 günlük sürenin bekleneceğini, herhangi bir ödeme yapılmadığı takdirde sözleşmenin temerrüt hükümlerinin yürürlüğe gireceğini bildirdi. 
     BDDK'nın, Çukurova Grubu'nun, Tasarruf Mevduatı Sigorta Fonu ile Yapı ve Kredi Bankası A.Ş.'ye olan borçların yeniden yapılandırılmasına ilişkin sunduğu teklifin hukuki bazı nedenlerden dolayı bu aşamada kabul edilebilir nitelikte bulunmadığını açıklamasının ardından, bu grubun 31 Aralık 2003 tarihinde yapılması gereken 98 milyon 937 bin 601 dolarlık faiz taksidi ödemesi konusu da gündeme geldi. 
     Çukurova Grubu, erken ödeme teklifinin yanı sıra sözleşmenin ilgili maddesinde öngörülen hakları kullanarak söz konusu faiz taksidini, 60 günlük sürede faizi ile birlikte ödeyeceğini duyurmuştu. 
     Yapı Kredi'den Borsa Başkanlığı'nın talebi üzerine bu aşamadan sonraki sürece ilişkin olarak gönderilen ek açıklamada, ''Bankamız ile Çukurova Grubu şirketleri arasında akdedilen 31 Aralık 2002 tarihli Finansal Yeniden Yapılandırma Sözleşmesi'nin V.6 numaralı maddesindeki 60 günlük süre beklenecek, herhangi bir ödeme yapılmadığı takdirde sözleşmenin temerrüt hükümleri yürürlüğe girecektir'' denildi. 
     TMSF'ye yapılacak yeni bir teklifin tarafının Çukurova Grubu olduğuna işaret edilen açıklamada, konuya ilişkin Çukurova Grubu tarafından bankaya herhangi bir bilgi iletilmediği kaydedildi. 
     Yapı Kredi açıklamasında, Çukurova Grubu tarafından konuya ilişkin herhangi bir bilgi bankaya iletildiği takdirde gerekli açıklamanın zaman geçirilmeksizin Borsa'ya yapılacağı bildirildi. 
     Turkcell de Borsa'ya gönderdiği ek açıklamada, müzakerelerin bundan sonraki aşamalarıyla ilgili olarak, Çukurova Grubu tarafından Turkcell'e herhangi bir bilgi iletildiği takdirde, SPK'nın özel durumların kamuya açıklanmasına ilişkin tebliği gereğince gelişmelerin derhal kamuya bildirileceği vurgulandı. 
     
     ÇUKUROVA'NIN ERKEN ÖDEME TEKLİFİ 
     Çukurova Grubu'nun, borçlarının erken ödenmesi konusunda yeni anlaşma yapmak üzere BDDK ve TMSF'ye yazılı teklif verdiği 2004 yılı başında açıklanmıştı. 
     Yapı ve Kredi Bankası'ndan Borsa'ya gönderilen açıklamaya göre, Çukurova Holding'in bankaya 31 Aralık 2003 tarihinde tebliğ olunan 30 Aralık 2003 tarihli yazılı başvurusunda, Yapı Kredi'ye 9 yıl, Tasarruf Mevduatı Sigorta Fonu'na TMSF 15 yılda geri ödemek üzere ödeme planına bağlanan borçlarının erken ödenmesi konusunda yeni anlaşma yapmak üzere 1 Aralık, 5 Aralık ve 15 Aralık 2003 tarihlerinde BDDK ve TMSF'ye teklif verildiği bildirilmişti. 
     Çukurova Holding'in yazısında, bu teklifin kabulü halinde Yapı Kredi Bankası'na olan borçların 2 yılda, TMSF'ye olan borçların ise bir yılda ödenerek tasfiye edileceği belirtilmişti. 
     Aynı açıklamada, Yapı Kredi ile Çukurova Grubu şirketleri arasında 31 Aralık 2002 tarihinde yapılan Finansal Yeniden Yapılandırma Sözleşmesi uyarınca 31 Aralık 2003 tarihinde yapılması gereken 98 milyon 937 bin 601 dolarlık faiz taksidinin, sözleşmenin ilgili maddesinde öngörülen haklar kullanılarak, 60 günlük sürede faizi ile birlikte ödeneceği duyurulmuştu. 
     
</TEXT>
</DOC>
