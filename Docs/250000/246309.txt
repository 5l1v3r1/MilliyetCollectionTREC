<DOC>
<DOCNO> 246309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/08/son/sontur25.html </URL>
<DATE> 2004/06/08/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Mesut Yılmaz ve 3 bakan Etibank davasında tanık olarak dinlenecek 
</HEADLINE>
<TEXT>

     Tasarruf Mevduatı Sigorta Fonu'na TMSF devredilen ve Bayındırbank bünyesinde birleştirilen Etibank'ı çeşitli yöntemlerle zarara uğrattıkları öne sürülen bankanın eski sahibi Dinç Bilgin'in de aralarında bulunduğu 23 sanığın yargılandığı davada Mesut Yılmaz, Işın Çelebi, Güneş Taner ve Yalım Erez'in tanık olarak dinlenmesi kararlaştırıldı. 
     ''Çeşitli yöntemlerle Etibank'ı zarara uğratmak''la suçlanan bankanın eski sahibi Dinç Bilgin'in de aralarında bulunduğu 23 sanıklı davanın, bankacılık suçları konusunda ihtisas mahkemesi olarak kurulan İstanbul 8. Ağır Ceza Mahkemesi'nde görülmesine başlandı. 
     İstanbul 5. Ağır Ceza Mahkemesi'ndeki duruşmaya, tutuksuz sanıklardan Mehmet Nail Keçili, Önay Şevket Bilgin, İsmail Hakkı Karakaya, Mustafa Dinçer, Ferhat Yengilioğlu, Ziya Koşay, Aziz Başkurt Okaygün, Hakkı Cengiz Kırgül, Ali Cüneyt Ortan, Ufuk Akalın ve Ali Fuat Yener katıldı. Dinç Bilgin, Cavit Çağlar ve Mustafa Çağlar'ın da aralarında bulunduğu 12 tutuksuz sanık ise duruşmaya gelmedi. 
     Duruşmada savunması sorulan sanıklardan Mehmet Nail Keçili, bankacı olmadığını, ticaretle uğraştığını, aldığı kredilerin ticari hayatın gereği olduğunu, yasaya aykırı yönlerinin bulunmadığını belirterek, hakkındaki iddiaların doğru olmadığının ortaya çıktığını söyledi. 
     Önay Şevket Bilgin de, somut olarak hangi eylemlerden sorumlu tutulduğunu anlayamadığını belirterek, bankanın yönetim kurulunda çok kısa bir süre görev yaptığını, yasaya aykırı kredi verilmesini sağlamadığı gibi kimseye de bu yönde talimat vermediğini kaydetti. 
     Bankanın, kötü yönetildiği için değil, Türkiye'nin ekonomik şartları nedeniyle zor duruma düştüğünü savunan Bilgin, aynı dönemde kamu bankaları da dahil diğer bankaların da zor durumda kaldıklarını söyledi. 
     Bilgin, bankanın zararına ilişkin TMSF ile yapılan görüşmelerde kendilerine bildirilen rakamı itirazsız olarak kabul ettiklerini, bu rakamın içinde şirketlere verilen kredilerin yanı sıra, ödenmeyen tüketici kredileri ve kredi kartı borçlarının da bulunduğunu anlattı. 
     
     DİNÇ BİLGİN, GELECEK CELSE SAVUNMA YAPACAK 

     Duruşmada söz alan Dinç ve Önay Şevket Bilgin'in avukatı Mehmet Asım İplikçioğlu da, müvekkillerinin ayrıntılı savunmalarını gelecek celse yapacaklarını bildirdi. 
     İsmail Hakkı Karakaya da, bankada kendisinden daha uzun süre görev yapan ve kredi alan şirketlerde de görevleri bulunan yönetim kurulu üyeleri Zafer Mutlu ve Ercan Arıklı hakkında ''takipsizlik kararı'' verildiğini, ancak kendisi hakkında dava açıldığını söyledi. 
     Kendisinin kredilerin verilmesi konusunda etkisi olmadığını belirten Karakaya, ''Çiftçi olan kardeşimin 15 milyar liralık kredi isteği bile reddedilmiştir. Bu da kredilerin çıkarılması konusunda bir etkim olmadığını gösterir'' dedi. 
     Aziz Başkurt Okaygün de, Metro şirketinin yetkilisi olduğunu, bankadan 5 milyon dolar kredi aldığını, daha sonra Bilgin Grubu ile bir reklam anlaşması yaptıklarını ve bu nedenle paranın Bilgin Grubu'na ödendiğini söyledi. 
     Daha sonra bankaya el konulduğunu ve reklam anlaşmasının da iptal edildiğini belirten Okaygün, Bilgin Grubu'nun, TMSF ile yaptığı anlaşmada bu kredi nedeniyle doğan borcu üstlendiğini kaydetti. 
     Hakkı Cengiz Kırgül de, Mahkeme Heyeti Başkanı Mustafa Akın'ın, İstanbul DGM'de yapılan duruşma sırasında hakkında tutuklama kararı çıkması üzerine neden kaçtığını sorması üzerine, ''Duruşmaya ara verildiğinde, rahatsızlandığım için oradan ayrılmıştım'' diye cevap verdi. 
     Diğer sanıklar da, eski savunmalarını tekrar ettiklerini bildirdiler. 
     Haklarında yurtdışına çıkış yasağı bulunan bazı sanıkların avukatları söz alarak, bu yasağın kaldırılmasını talep ettiler. 
     
     YURTDIŞI YASAKLARINA DEVAM 

     Mahkeme heyeti, verilen aradan sonra, mahkemenin kuruluşuyla ilgili düzenlemenin Anayasa'ya aykırı olduğu yönündeki talep ile Dinç Bilgin, Cavit Çağlar, Önay Şevket Bilgin, İsmail Hakkı Karakaya, Mustafa Dinçer, Ferhat Yengilioğlu, Murat Yüksel, Ayşe Hande Güven, Ziya Koşay, Şükrü Karahasanoğlu ve Zeki Ünal hakkındaki yurtdışına çıkış yasağının kaldırılması istemini reddetti. 
     Mahkeme heyeti, sanıklar hakkındaki ''cürüm işlemek amacıyla teşekkül oluşturmak'' suçunun unsurlarının tayin ve takdir edilmesi açısından olayla ilgili bilgilerinin bulunduğu anlaşılan 13 Ocak 1998 tarihli Özelleştirme Yüksek Kurulu'nun Etibank'ın özelleştirilmesine ilişkin kararında imzaları olan, dönemin Başbakanı Mesut Yılmaz, devlet bakanları Işın Çelebi ve Güneş Taner ile Sanayi ve Ticaret Bakanı Yalım Erez'in tanık olarak dinlenilmelerine karar verdi. 
     İstanbul Üniversitesi Ceza Hukuku Anabilim Dalı Başkanı Prof. Dr. Kayıhan İçel, İstanbul Üniversitesi Bankacılık ve Ticaret Hukuku Bölümü'nden Doç. Dr. Mehmet Helvacı ve mali müşavir Afet Başaran tarafından hazırlanan raporun tatmin edici bulunmadığını ifade eden mahkeme heyeti, Prof. Dr. Doğan Kargül, Doç. Dr. İzzet Özgenç ve mali müşavir emekli bankacı Erdal Çelik'ten oluşan bilirkişi heyetinden yeniden rapor alınmasını karara bağladı. 
     Bu dava ile daha önce birleştirilen başka bir dava dosyasının ana davanın geldiği aşama dikkate alınarak ayrılmasına karar veren mahkeme heyeti, duruşmayı erteledi. 
     Davada dosyasında yer alan 3 ayrı iddianamede Dinç Bilgin, Cavit Çağlar, Mehmet Nail Keçili, Şükrü Karahasanoğlu, Önay Şevket Bilgin, Mustafa Çağlar ve Türker İnanoğlu'nun da aralarında bulunduğu 23 sanığın, çeşitli suçlamalardan dolayı 3.5 ile 33 yıl arasında değişen çeşitli ağır hapis cezalarına çarptırılmaları isteniyor. 
     
</TEXT>
</DOC>
