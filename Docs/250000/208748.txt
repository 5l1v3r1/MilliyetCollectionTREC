<DOC>
<DOCNO> 208748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/15/yazar/pulur.html </URL>
<DATE> 2004/01/15/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
INISHMORELU yüzbaşının kara kedisi 
</HEADLINE>
<TEXT>

   
   TERÖRÜN mizahı olur mu, ya da mizah, terörün içinde olur mu 
   Herhangi bir eşyaya, masaya, sandalyeye, cama çerçeveye ateş eder gibi, insanların öldürüldüğü bir ortamda da mizaha yer bulunabilir mi 
   Bulunuyor 
   Eğer yazar iyi yazarsa, oyuncular iyi oynarsa, kanlı terörün bile mizahı yapılıyor. 
   Düşünün insanlar öldürülmüş, cesetler toprağa gömülmek için testere ile kesiliyor, her taraf kan içinde ve seyirci gülüyor... 
   "Kara mizahın bu kadarı da fazla" deseniz bile... 
   
   OYUNUN adı "Inishmorelu Yüzbaşı" yazar İrlandalı Martin McDonagh, oynayanlar Kent Oyuncuları, İrlanda'da kuşaklar boyu yaşanan şiddetin ve kanın üzerinde kurulu bir kara mizah... 
   Oyun, birleşmiş, bağımsız ve demokratik İrlanda'yı kurmak için teröre başvuran IRA örgütünden ayrılan INLA örgütünün militanı Yüzbaşı Patric'in üzerine kurulu... 
   Hayır, onun değil, onun sevgili kedisi "Arap" üzerine kurulu. Kendisini "yüzbaşı" ilan eden Patric'in dünyada sevgi duyduğu tek canlı, kara kedisidir, onun için yapmayacağı yoktur. 
   Bir gün "Arap" ezilerek ölür... 
   Kediyi kim ezerek öldürmüştür 
   Bisikletin altında mı kalmıştır, bir arabanın tekerleği altında mı 
   Bu ölüm "Yüzbaşı"ya nasıl duyurulacaktır 
   Yüzbaşı kedisini, babasına teslim etmiş, şimdi ölüm haberini vermek de ona düşecektir. 
   
   BU arada örgüt, her devrimci örgüt gibi parçalanma sürecine girer, Patric'i öldürmek isteyenler, bunun için kediyi av olarak kullanarak o'nu pusuya düşürmeyi planlamaktadırlar. 
   Örgütün en ilginç militanlarından biri, bir kızdır, ama çok marifetlidir, varlıklı çiftçilere büyük zararlar verir. 
   Ne mi yapar 
   Onun marifeti 60 metreden ineklerin, öküzlerin sağ gözlerine ateş ederek, onları kör etmektir. 
   Peki, bunun karı nedir, zararı nedir 
   Sağ gözü kör olan inekleri kim alır ki 
   
   OYUNU seyrederken ve örgüt için çatışmaları gördükçe neyi hatırladık bilir misiniz 
   Gün Zileli'nin anılarını... 
   Onun anıları, böyle kanlı olmasa da, örgüt hikayelerini o kadar tatlı anlatır ki, tam mizah 
   Bu oyunda da böyle... 
   
   TİYATRODAN çıkarken şiddetin, hiçbir şeyin aracı olmadığını tekrar anlıyorsunuz. 
   Mizahı anlatmak, özetlemek o kadar zor ki 
   Görmeden, seyretmeden, dinlemeden mümkün mü 
   
   BİR ufak not... 
   Küfür lafın tuzudur, biberidir, tadıdır ama, durup dururken, yerli yersiz küfretmek hem havada kalır, hem de küfrün anlamını, sevimliliğini yitirir. 
   
   DÜZELTME - Okurlarımızdan Metin Çınar, Köy Enstitüleri'nin kurucusu İ.H. Tonguç'un DP'li Bakan Tevfik İleri tarafından değil, CHP'li Bakan Reşat Şemsettin Sirer tarafından görevinden alındığını belirtti. Doğrudur, düzeltiriz. 
   
      
   
</TEXT>
</DOC>
