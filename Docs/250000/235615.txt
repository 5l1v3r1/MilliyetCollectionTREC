<DOC>
<DOCNO> 235615 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/28/son/sonsiy23.html </URL>
<DATE> 2004/04/28/ </DATE>
<TIME> 21.20 </TIME>
<AUTHOR>  </AUTHOR>
<HEADLINE>
Westmacott "Türkiye'nin AB'ye en kısa sürede girmesini destekleyeceğiz" 
</HEADLINE>
<TEXT>

     ''Türkiye'nin İltica ve Göç Stratejisini Uygulamak Amacıyla Faaliyet Planı Geliştirilmesinin Desteklenmesi'' konulu ''AB eşleştirme projesi''nin resmi açılışı, İngiltere'nin Ankara Büyükelçiliği'nde düzenlenen bir resepsiyonla yapıldı. 
     Ev sahipliğini İngiltere'nin Ankara Büyükelçisi Peter Westmacott'un yaptığı davete, İçişleri Bakanı Abdülkadir Aksu ve çok sayıda yerli-yabancı davetli katıldı. 
     Aksu, yaptığı konuşmada, proje hedefinin, Türkiye'yi göç ve iltica konusunda AB müktesebatına uyumlu hale getirmek olduğunu belirterek, ''Son dönemde AB'ye uyum bağlamında yaptığımız çalışmaların, ilgili çevrelerce yakından ve takdirle izlendiğinin farkındayız'' dedi. 
     AB'ye tam üyeliğin Türkiye'nin stratejik önceliği olduğunu ifade eden Aksu, başta İçişleri ve Adalet bakanlıkları konuları olmak üzere yasal altyapının hızla dönüştürüldüğünü, bu bağlamda insan hak ve özgürlüklerine ilişkin yasal çerçevenin önemli ölçüde değiştirilerek liberalleştirildiğini söyledi. Ancak hala yapılması gerekenler olduğunu ifade eden Aksu, projenin hem yasal altyapının uygulanması hem de uygulamaya ilişkin perspektifin belirlenmesi açısından önemli olduğunu kaydetti. 
     Aksu, projeyle birlikte iltica ve göç stratejisinin uygulanması için yasal uyum, kurumsal reform, eğitim ve altyapıyı belirleyen ulusal eylem planının hazırlanacağını belirtti. 
     Türkiye'nin göç ve iltica konusuna coğrafi konumu nedeniyle büyük önem verdiğini söyleyen Aksu, teknik kapasiteyi hızla geliştirerek yasal ve idari tedbirleri zamanında almak istediklerini kaydetti. 
     Yasadışı göç ile iyi bir mücadele içinde olunduğunu ifade eden Aksu, son yedi yılda 32 ayrı uyruktan 4476 yasadışı göç organizatörünün , ''Yayla operasyonu'' ile de Türk, Çin ve Bangladeş uyruklu 31 organizatör, 37 kaçak göçmen yakalandığını kaydetti. 
     Aksu, kararlı mücadele sonunda son dönemde Balkan rotasının Kuzey Karadeniz ve Akdeniz rotasına kaydığını kaydetti. 
     
     WESTMACOTT VE KRETSCHMER'İN KONUŞMASI 
     Konuşmasına Türkçe olarak projeden duyduğu memnuniyeti ifade ederek başlayan Westmacott, ''Türkiye'nin AB sürecine katkı çerçevesinde Türkiye ile birlikte çalışmaktan gurur duyuyoruz'' dedi. 
     Projenin Türkiye'nin AB sürecine katkı sağlayacağına inandığını ifade eden Westmacott, ''Hükümetinin Türkiye'nin AB'ye mümkün olan en kısa sürede girmesi için destek vermeye devam edeceğini ve Türkiye'nin AB üyesi olacağına inandıklarını'' kaydetti. 
     AB Komisyonu'nun Türkiye Temsilcisi Hans Jörg Kretschmer de, Türkiye'nin geçiş ülkesi olarak göç konusunda güvenli olduğunu belirtirken, kurumsal ve alt yapı olarak eksikliklerinin olduğunu belirtti. Türkiye'nin AB müktesebatına uyum çerçevesinde attığı adımların önemli olduğunu ancak hala yapılması gerekenler olduğunu kaydeden AB yetkilisi, içişleri bakanlığında iltica ve göç konularıyla ilgilenen özel sivil bir birimin kurulması gerektiğine dikkati çekti. 
     Kretschmer, projenin Türkiye'nin AB standartlarına ulaşmasında önemli bir adım olacağını, proje kapsamında geliştirilecek faaliyet planının Türk hükümeti tarafından kabul edilmesini umut ettiklerini söyledi. 
     
     PROJE 
     Danimarka ve İngiltere göç hizmetleri kuruluşları uzmanları ile Türkiye İçişleri Bakanlığı'nın yakın işbirliği içinde yürütülen proje, iltica ve göç alanlarında kapasite geliştirmeyi hedefliyor. 
     12 ay sürecek proje harcamalarının yaklaşık 520.000 Euro'su Avrupa Komisyonu'nun katılım öncesi yardım bütçesinden karşılanacak. Proje, Türkiye'nin kendi yasalarını AB yasalarına uyumlu hale getirme çabalarının bir parçası. 
     Projenin dört ana hedefi ise şöyle 
     ''Göç ve iltica alanlarında bir ulusal faaliyet planının tasarlanması ve hükümet tarafından onaylanması projenin uygulama sürecindeki çalışmalar esas alınarak, detaylı proje tekliflerinin hazırlanması ile ilgili kurumlara sunulması AB müktesebatının ilgili kısımlarının Türkiye'deki yetkilileri dağıtılması ve uygulamada görev alacak Türk yetkililere ulusal faaliyet planının dağıtılması.'' 
     
</TEXT>
</DOC>
