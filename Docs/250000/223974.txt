<DOC>
<DOCNO> 223974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/20/son/sondun01.html </URL>
<DATE> 2004/03/20/ </DATE>
<TIME> 07.40 </TIME>
<AUTHOR>  </AUTHOR>
<HEADLINE>
Rumsfeld Saddam, yardımsever bir mahkum değil... 
</HEADLINE>
<TEXT>

     ABD Savunma Bakanı Donald Rumsfeld, Irak'ın devrik Devlet Başkanı Saddam Hüseyin'in, yardımsever bir mahkum olmadığını söyledi. 
     Rumsfeld, CNN'de yayınlanan ''Larry King'' şovda, 66 yaşındaki Saddam Hüseyin'in geçen aralık ayında yakalanmasından bu yana durumunu nasıl değerlendirdiğine ilişkin soruyu, ''İşbirliği yapıp yapmadığına kısa ve öz yanıtım, yapmadığıdır'' sözleriyle cevapladı. 
     Irak savaşının birinci yıldönümünde, savaşın nedeni olan kitle imha silahlarının bulunamamasına rağmen, operasyonun ''yerinde birşey'' olduğunu belirten Rumsfeld, ''Ölüm tarlaları ortadan kalktı, toplu mezarlar, Saddam dönemindeki gibi gün be gün yığılan yeni cesetlere sahip olmuyor'' dedi. 
     Rumsfeld, Bush yönetiminin, savaştan önce Irak'ta kitle imha silahı bulunmadığını bilip bilmediğine ilişkin soruya tepki göstererek, ''Büyük miktarda biyolojik, kimyasal silah bulunmadı. Ancak araştırma sürüyor. Hala bu işe bakan bin 200 kişi var. Önümüzdeki hafta ve aylarda daha fazlasını öğreneceğiz'' diye konuştu. 
     Irak'ta yönetimin bu yaz geçici hükümete devredilmesi planı konusunda iyimser olup olmadığına yönelik soruya, ''İşlerin nasıl yürüyeceği asla bilinmez'' dedi ve hükümete yapılacak tek baskının ülkenin bütünlüğünün korunması olacağını söyledi. 
     Donald Rumsfeld, Irak'ta diğerlerini gaddarca yönetecek baskıcı bir rejime dönülmemesi ve bu ülkenin komşularını tehdit etmemesi gerektiğini de sözlerine ekledi. 
     
</TEXT>
</DOC>
