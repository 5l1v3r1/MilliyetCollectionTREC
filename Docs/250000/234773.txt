<DOC>
<DOCNO> 234773 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/26/spor/spo04.html </URL>
<DATE> 2004/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatih sezonu kapadı 
</HEADLINE>
<TEXT>


Trabzonspor'un en büyük silahı olan golcü oyuncunun dün çekilen MR'ında, sağ diz iç yan bağlarında zedelenme, sağ ayak bileğinde zorlanma tespit edildi. Fatih Tekke'nin sakatlığı teknik heyeti şoke etti 


Güçlükle getirildi 
DİYARBAKIRSOR maçında sakatlanan Trabzonspor kaptanı Fatih'in dün yapılan kontrolleri sonunda sezonu kapattığı açıklandı. Kulüp Doktoru Mesut Çelebi nezaretinde MR çektiren Fatih'in sağ ayak bileğinde zorlanma, sağ diz iç yan bağlarında da zedelenme tespit edildi. Kontrollere tesis görevlilerinin yardımıyla gelen Fatih'in ağrıları nedeniyle geceyi uykusuz geçirdiği belirtildi. 

Tepki gösterdi 
SAHALARDAN bir ay uzak kalacağı belirtilen Fatih Tekke'yi arkadaşları teselli etti. Golcü oyuncu, "Futbol hayatımda bu kadar tekme yediğim bir maç hatırlamıyorum. Tabii ki her futbolcu sahada mücadele edecek ve kazanmaya çalışacak. Ama bu mücadeleyi, böylesine bir boyuta taşımanın bir anlamı olmasa gerek. 20 yıl sonra Trabzonspor şampiyonluğa bu kadar yaklaşmışken, takımdan ayrı kalacak olmam beni kahrediyor" dedi. 

Şahin ateş püskürdü 
TRABZONSPOR Basın Sözcüsü İbrahim Şahin de, "Diyarbakırsporlu futbolculardan bir şey istiyorum. Ellerini vicdanlarına koysunlar ve bu tabloyu nasıl ve neden oluşturduklarını düşünsünler. En önemli oyuncumuzu kaybettik" diye konuştu. Teknik Direktör Ziya Doğan da Fatih'in eksikliğini son üç haftada ve kupa finalinde hissedeceklerini belirtti, "Ancak tüm zorluklara rağmen hedefimizden şaşmayacağız" ifadesini kullandı. 

Aktuğ sert çıktı 

Trabzonspor Başkanı, çıkan olaylardan dolayı Diyarbakırspor'u sorumlu tuttu, kaleci Şenol'un ortamı gerginleştirdiğini söyledi 

'Ağır tahrik var' 
TRABZONSPOR Kulübü Başkanı Atay Aktuğ, Diyarbakırspor maçında yaşanan olaylarda kaleci Şenol ve yedek kulübesinin ağır tahriklerinin olduğunu savundu. Aktuğ, sahaya sadece bir taraftarın girdiğini belirterek, "Hiç kimseye herhangi bir saldırıda bulunulmadı. Tribünden atlayan taraftar da saha içine, Şenol'un tahrikleri, sözleriyle çekildi. Diyarbakır yedek kulübesi de ortamı gerginleştirdi" dedi. 

'Bizi engelleyemezler' 
DİYARBAKIRSPOR'UN şampiyonluk mücadelesi yapar gibi oynadığına dikkat çeken Atay Aktuğ, "Sertlikler yaptılar, oyuncularımızı sakatladılar. Ancak her ne olursa olsun biz emin adımlarla yolumuza devam ediyoruz" diye konuştu. Aktuğ, "Bizim hakkımızda ne kadar şaibe çıkarırlarsa çıkarsınlar, karşı takımlar ne kadar sevinirse sevinsin Trabzonspor'u ulaşmak istediği hedeflerini engelleyemeyecekler" ifadelerini de kullandı. 

'İşte size fotoğraf' 

Yılmaz taş attı 
BORDO - Mavili kulübün Genel Sekreteri Yusuf Ziya Yılmaz, Diyarbakırspor'un anlamsız bir şekilde sahada her türlü sertliğe başvurduğunu ileri sürdü. Yılmaz, "Teşvik primi arayanlara Avni Aker Stadı'nın içinde fotoğrafı sunulmuştur. Bu kadar sertlik, bu kadar çirkinliğin altında başka ne aranabilir ki" ifadelerini kullandı. 

'Dikkatle bakın' 
KENDİLERİNİ birtakım çirkin ilişkilerin içinde göstermek isteyenlerin bu maça dikkatle bakmalarını isteyen Yusuf Ziya Yılmaz, sözlerini şöyle sürdürdü "Şenol'un formasının altından, sarı lacivert forma gösterip taraftarı tahrik ettiği söyleniyor. Ama ne olursa olsun, Trabzonspor taraftarı sahaya inmez. Sahaya inen kimse, onu taraftar kabul etmiyoruz." 

İbrahim de yok 

BORDO - Mavili takımda Fatih Tekke'nin dışında İbrahim Ege'nin de 20 gün forma giyemeyeceği belirtildi. Genç oyuncunun kasıklarında zorlanma ve sağ ayak bileğinde esneme olduğu açıklandı. Trabzonspor bu hafta oynayacağı Gaziantepspor maçına cezalı Tolga'nın dışında, sakatlıkları nedeniyle Fatih Tekke, İbrahim Ege ve Somers'ten yoksun çıkacak. 

TRABZONSPOR GÜNLÜĞÜ 
Rekora koşuyor 
BORDO-Mavililer, Ziya Doğan yönetiminde, Şenol Güneş'in 1995-96 sezonunda elde ettiği üst üste 11 maçlık galibiyet serisini yakalama noktasına geldi. Göreve geldiği günden bu yana 14 resmi maçta 13 galibiyet, 1 beraberlik alan tecrübeli hoca, Gaziantepspor maçından da üç puan çıkarılması halinde Güneş'in 11 maçlık galibiyet serisini egale etmiş olacak. 

Ava çıkamadı 
TEKNİK Direktör Ziya Doğan, programının uymaması nedeniyle bu hafta sonu oyuncu izlemeye gitmedi. Futbolcu izleme komitesi ise boş durmadı. Hayati Palancı önce Çek Cumhuriyeti'ne, sonra da Fransa'ya gitti. Orhan Çıkırıkçı Almanya, Cemil Canalioğlu da önce Gürcistan, ardından Rusya'ya geçerek bazı futbolcuları takip etti. 

Yönetim iyimser 
DİYARBAKIRSPOR maçında sahaya bir taraftarın girmesiyle patlak veren olaylarla ilgili yönetim ceza kesilmesini beklemiyor. Maçın 12 dakika durması, üç ve dört numaralı anonsların yapılmasına rağmen Bordo - Mavililer, "Daha önce bu tür olayların örnekleri var. Kimse ceza almadı. Bize neden saha kapatma veya seyircisiz oynama cezası verilsin ki" yorumunu yaptılar. 

Yılmaz keyifli 
TRABZONSPOR'UN golcü futbolcusu, Diyarbakırspor galibiyetine iki golle imza atmanın mutluluğunu yaşıyor. Mehmet Yılmaz, kendisini kuşlar kadar hafif hissettiğini belirtip, "Üzerimde baskı vardı. Bundan kurtuldum. Devamı gelecek" ifadelerini kullandı. 

Pişman oldular 
DİYARBAKIR maçında ikinci golden sonra sahaya giren Fatih - Selçuk Hacısalihoğlu kardeşler dün camiadan özür diledi. 20 yaşındaki Fatih, "Bir anlık sevinçle sahaya atladım. Amacım Ziya Doğan'a atkı hediye etmekti. Kaleci Şenol beni yanına çağırıp, 'Erkeksen bana vursana' diyerek beni tahrik etmek istedi. Böyle olmasını istemezdik" dedi. 


</TEXT>
</DOC>
