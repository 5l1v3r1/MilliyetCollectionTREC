<DOC>
<DOCNO> 249607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/21/son/sondun42.html </URL>
<DATE> 2004/06/21/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Yolsuzlukla suçlanan Connecticut Valisi istifa ediyor... 
</HEADLINE>
<TEXT>

     ABD'de yolsuzlukla suçlanan ve görevden azli söz konusu olan Connecticut Valisi John G. Rowland'ın istifa etmesi bekleniyor. 
     Rowland'ın istifasını, bu gece Amerikan televizyonlarında canlı yayında duyuracağı belirtiliyor. Bu durumda, Vali Yardımcısı Jodi Rell, Rowland'ın yerine Vali olacak. 
     Cumhuriyetçi Partili 47 yaşındaki Rowland, 2002 yılında kolay kazandığı bir seçimle göreve gelmişti. Ancak Rowland, geçen yıl bazı dostlarından, eyaletin iş yaptığı kişiler ve eyalet görevlilerinden hediye kabul ettiğini ve çeşitli iyilikler gördüğünü kabul etmişti. 
     Eyalet ve federal yetkililerin yanı sıra yerel Temsilciler Meclisi'nin özel bir komitesi de, Rowland'ın görevden azledilip edilmeyeceğini değerlendiriyordu. 
     
</TEXT>
</DOC>
