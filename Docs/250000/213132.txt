<DOC>
<DOCNO> 213132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/04/son/sontur18.html </URL>
<DATE> 2004/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
JAK Birlik Komutanı "En önemli kriter sağ çıkarmak" 
</HEADLINE>
<TEXT>

     Konya'da çöken binanın enkazında çalışan Jandarma Arama Kurtarma JAK Birliği'nin Komutanı Yüzbaşı Murat Bektaş, ''Enkaz çalışmalarında en önemli kriter, enkaz altında canlı varsa, süratle ulaşıp sağ olarak çıkarmak'' dedi. 
     Bektaş, yaptığı açıklamada, Ankara'dan 40 kişilik bir ekiple geldiklerini ve olay günü saat 23.30'da arama kurtarma çalışmalarına başladıklarını belirterek, birliklerinin şu ana kadar enkazdan 4 sağ, 14 ölü çıkardığını ifade etti. 
     Şu anda enkazın üst kısmında kaba temizleme işlemi yapıldığını anlatan Yüzbaşı Bektaş, ''En önemli kriter, enkaz altında canlı varsa, süratle ulaşıp sağ olarak çıkarmak'' dedi. 
     Kaba temizlikten sonra köpekleri ve cihazlarla ayrıntılı bir dinleme ve izleme yapılacağını ifade eden Bektaş, katların birbirine girmesinin, çalışmalarda sıkıntı yarattığını söyledi. 
     Enkazda, sivil örgütlerin de arama kurtarma çalışmaları yaptığının hatırlatılması üzerine Murat Bektaş, birimler arasındaki koordinasyonun, zaman zaman yapılan toplantılarla sağlandığını kaydetti. 
     Enkazın bazı yerlerinde tünel açıldığını, bazı yerlerinde de kuyu kazıldığını belirten Bektaş, enkaz altındakiler kadar kendi personellerinin güvenliklerini de göz önüne aldıklarını ve tünele girenlerin titizlikle çalıştığını söyledi. 
     Bu arada, enkaz altından çıkarılan ve Konya Numune Hastanesi Morgu'na kaldırılan 23. cesedin, Ekrem Şahin'e ait olduğu belirlendi. 
     
</TEXT>
</DOC>
