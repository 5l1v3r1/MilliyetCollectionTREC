<DOC>
<DOCNO> 210057 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/21/yasam/ayas.html </URL>
<DATE> 2004/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Anne bak Kraliçe çıplak 
</HEADLINE>
<TEXT>

   Müstakbel İspanya Kraliçesi Letizia Ortiz'in muhabirlik yaptığı yıllarda verdiği çıplak pozlar şok etkisi yarattı... 
      DIŞ HABERLER SERVİSİ 
   
   İspanyol El Mundo gazetesi, tahtın varisi Prens Felipe ile mayıs ayında yapacağı evliliğin hazırlığı içinde olan TV sunucusu Letizia Ortiz'in Kübalı ressam Waldo Saavedra tarafından yapılan nü tablosunun fotoğraflarını önceki gün internet sitesinde yayımladı. 
   Meksika'da yayımlanan El Informador gazetesine dayanılarak verilen haberde, Kübalı ressam, Letizia Ortiz'in başka resimlerine de "ilham kaynağı" olduğunu ve fotoğraflarını sakladığını itiraf etti. 
   Saavedra, Ortiz'in belden yukarısı çıplak ve elinde k ğıttan bir uçak tuttuğu tablosunun reprodüksiyonunun önce bir restoranın duvarını süslediğini, daha sonra 1997 yılında Meksikalı rock grubu Mana'nın "Yıkılan Hayaller" albümüyle birlikte poster olarak verildiğini de söyledi. 
   
   Ona 'canım' derdim 
   Kübalı ressam, Ortiz ile 1996 yılında Meksika'daki bir sergisinde tanıştığını, o sırada "Siglo 21" 21. Yüzyıl gazetesinde muhabirlik yapan ve sergiyi haberleştirmek için gelen Ortiz'le 'hemen' arkadaş olduklarını belirtti. 
   O andan itibaren aralarındaki ilişkinin sıkı bir dostluğa dönüştüğünü kaydeden Saavedra, Ortiz'e "canım" ve isminin kısa hali olan "Leti" diye hitap etmesine rağmen ilişkilerinin "daha ileriye gitmediğinin" de altını çizdi. 
   Kübalı ressam, çeşitli kez buluştuğu Ortiz'e, sanatında büyük etkileri olduğunu itiraf ettiği Goya, Picasso ve Magrit gibi ressamlara olan saygısını göstermek için yapacağı tablolarda imajını kullanmak istediğini ve bundan dolayı Ortiz'in çok memnun olduğunu söyledi. 
   
   Boşanma belgeleri kasada 
   Saavedra, Ortiz'in İspanya'ya döndükten sonra Mana'nın albümüyle birlikte resminin poster olarak verileceğini söylemek için ailesiyle birlikte oturduğu evi aradığını, annesiyle görüştüğünü ancak Ortiz'in kendisine telefonla hiç geri dönmediğini ifade etti. 
   El Mundo'nun bu haberi, televizyonda sunuculuk yapan "dul" Ortiz'in ilk eşinden boşanmasıyla ilgili belgeleri basına sızmaması için 600 kiloluk bir kasaya kilitleyen hükümet yetkililerinin evliliğin sorunsuz bir şekilde gerçekleşmesi çabalarına da darbe indirdi. 
   
   
</TEXT>
</DOC>
