<DOC>
<DOCNO> 201823 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/13/son/sondun22.html </URL>
<DATE> 2003/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Emine Bozkurt, Hollanda İşçi Partisi'nden aday... 
</HEADLINE>
<TEXT>

     Hollanda'da Sosyal Demokrat İşçi Partisi, gelecek yıl Haziran ayında yapılacak Avrupa Parlamentosu AP seçimlerine Türk asıllı Emine Bozkurt'u aday gösterdi. Emine Bozkurt, seçimlere parti aday listesinin 8. sırasından katılacak. 
     Bozkurt'un aday listesindeki yeri, parti seçim komisyonu tarafından 7. sıra olarak belirlendi, ancak bugün tamamlanan İşçi Partisi kongresinde, parti delegelerinin oylarıyla bir başka aday daha ön sıraya çıkınca, Bozkurt'un aday listesindeki yeri 8'e kaydı. 
     1967 yılında Zaandam kentinde doğan ve Amsterdam Üniversitesi'nde yüksek eğitimini tamamlayan Emine Bozkurt, parti içinde çeşitli görevler üstlendi. 
     Emine Bozkurt, İşçi Partisi tarafından geçen dönemde de AP seçimlerinde aday gösterilmiş, ancak aday listesinin alt sıralarında bulunduğu için seçilememişti. 
     Halen Avrupa Parlamentosu'nda 6 milletvekili bulunan İşçi Partisi'nin bu seçimlerde parlamenter sayısını artırması beklenmiyor. 
     Hollanda'nın şu anda 31 olan toplam milletvekili sayısının 27'ye gerileyeceği de dikkate alındığında, Emine Bozkurt, ancak tercihli oylarla Avrupa Parlamentosu'na girebilecek. 
     
</TEXT>
</DOC>
