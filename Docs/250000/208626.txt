<DOC>
<DOCNO> 208626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/14/son/sonspo07.html </URL>
<DATE> 2004/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Ümit Karan Spartak Moskova'ya karşı oynayacak 
</HEADLINE>
<TEXT>

     Galatasaray, ligin ikinci yarısı için hazırlıklarını Antalya'nın Lara Bölgesi'ndeki Titanic Otel'in sahasında gerçekleştirdiği antrenmanla sürdürdü. 
     Teknik direktör Fatih Terim yönetiminde yapılan ve yaklaşık 1.5 saat süren antrenmanda sarı-kırmızılı futbolcular, önce dar alanda top kapma çalışması, ardından da çift kale maç yaptı. Maç sırasında teknik direktör Terim, sık sık oyunu durdurarak, oyuncularına uyarılarda bulundu. Antrenman öncesi saha ortasında yaklaşık 15 dakika futbolcularıyla toplantı yapan Fatih Terim, idmanda ayrıca savunma oyuncularına ofsayt çalışması yaptırdı. 
     Galatasaray'ın antrenmanına sakatlığı bulunan Berkant ve üst solunum yollarından enfeksiyon geçiren Cafer Can katılmazken, dünkü antrenmanda adale spazmı geçiren Eyüp, hafif koşu yapmakla yetindi. 
     Galatasaray Kulübü Sağlık Kurulu Üyesi Doktor Bülent Bayraktar yaptığı açıklamada, Ümit Karan'ın hastalığının tamamen geçtiğini ve bu akşam Rusya'nın Spartak Moskova takımyla yapılacak Efes Cup Turnuva maçında forma giyebileceğini söyledi. Bayraktar ayrıca, Berkant'ın fizyoterapist gözetiminde fitness salonunda çalıştığını, Cafer Can'ın da ateşinin kontrol altına alındığını ve bu futbolcunun günü dinlenerek geçireceğini bildirdi. 
     Antrenman sonrasında Fatih Terim ve teknik heyetiyle Çaykur Rizespor Teknik Direktörü Hikmet Karaman ve teknik heyeti ayak tenisi oynadılar. 
     
</TEXT>
</DOC>
