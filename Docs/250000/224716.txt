<DOC>
<DOCNO> 224716 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/23/yazar/yilmaz.html </URL>
<DATE> 2004/03/23/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
Zapsu'nun evinde bu kez iktidar vardı 
</HEADLINE>
<TEXT>

   Başbakan Erdoğan'ı her siyasi dönemeçte büyük patronlarla buluşturan AKP kurucularından ve TÜSİAD üyesi Cüneyt Zapsu, geçen akşam Topbaş'ı takdim etti 
      
   Pahalı otomobiller içinde, Zapsu'nun Sarıyer "Alsit Vilları" ndaki evine çıkan büyük patronların gözü Dinç Bilgin'in 4 trilyon liraya icradan satılamayan villasına takılıp, siyasete odaklandı. 
   Davetlileri ağırlayan bu villa, AKP'nin adım adım iktadara gelmesinin belki de baş kahramanı 
   1994 İstanbul Büyükşehir Belediye Başkanlığı seçimleri. Recep Tayyip Erdoğan yeni bir yüz. İmam Hatip'li, çocuk yaşta başında takkesi ile alnı secdeye varmış bir Kasımpaşa'lı. Türkiye siyasi İslam korkusu içinde. 
   Zapsu, TÜSİAD'da bir genç işadamı. Almanya'da yüksek öğrenimini tamamlamış, köklü bir aileden, TÜSİAD toplantılarında, kimi üyelerin saçlarını dikleştiren demokrasi çıkışları yapıyor. 
   Zapsu, daha o günlerde Erdoğan'ı evinde iş dünyası ile tanıştırıyor. 10 yıl önce, geçtiğimiz akşamın konukları kadar kalabalık olmuyor ev. Halit Narin, İshak Alaton, merhum Üzeyir Garih, Bülent Çorapcı gibi yakın dostlarını ikna edebiliyor. 
   Zaman geçiyor, Tayyip Erdoğan hapse girip çıkıyor, bu kez de İstanbul'a başkan olacak Ali Müfit Gürtuna için destek isteme zamanı geliyor. Yine Zapsu'nun evi Erdoğan'ın hizmetine açılıyor. Erdoğan ile daha sonraki kritik dönemeçlerde aile dostu ve avukat Münci İnci'nin, TÜSİAD Yüksek İstişare Konseyi Başkanı Bülent Eczacıbaşı'nın evlerinde biraraya geliyor büyük patronlar. 
   Bütün bu geçmişi hatırlatırcasına Zapsu gibi, AKP İstanbul İl Başkanı Mehmet Müezzenioğlu da, İstanbul Büyükşehir Belediye Başkan adayı Kadir Topbaş'ın katıldığı yemeği "geleneksel" diye niteledi. 
   Başbakan Erdoğan saat 21.30'da salona girdi. Yarım saat kadar ayakta herkesle selamlaştı. Yemeğe geçildiğinde, Davos usulü masa masa dolaştı. Aralarında TÜSİAD üyelerinin de bulunduğu 51 işadamı, Hem Erdoğan, hem de Topbaş'ı dinleme fırsatını kaçırmadılar. Müezzinoğlu gibi, Genel Başkan Yardımcılarından Hayati Yazıcı ve Şaban Dişli ve Sarıyer adayı Yusuf Tülün de partili davetli- lerdendi. 
   Sakıp Sabancı, Erdoğan ile karşılaştığında, "Genç siyasetçi... Sabah Ankara'da öğleden sonra İzmir'de, şimdi de buradasınız. Yola devam" sözleriyle gecenin şovunu yaptı. 
   Erdoğan'ın İş Bankası Genel Müdürü Ersin Özince ile sohbeti ilgi ile izlendi. Banka hortumlarına bir atıf yapılır mı Özince, Aria sorununu çözmesi ve Paşabahçe grevinin ertelenmesi nedeniyle Erdoğan'a teşekkür etmekle yetindi. 
   TSK içinde de yankılanan "sosyetik fişlenme" olayına yönelik sözleri ile eleştirilere muhatap olan TESEV Başkanı Can Paker'e destek evsahibi Zapsu'dan geldi Delilerin sayısı artsa... 
   Gecenin en mahsun ismi GS Kongresi'nde yenilen Mehmet Cansun'du. FB'li Başbakan kendisini teselli etti. 
   Başbakan işadamlarına yerel meseleler den çok, Kıbrıs ve AB çalışmalarını anlattı. Her masada birbirinden bağımsız gelişen konular, Türkiye'nin gündem sırasındaki yerini korudu. Yabancı sermaye yatırımları bunların başında geldi. Erdoğan, daha fazla yabancı sermaye çekebilmek için bürokrasinin işler hale getirilmesi gerektiğini vurguladı. 
   AKP'ye muhalefet tartışıldı. Kemal Derviş'in CHP'nin yeni lideri olmayacağı yönünde izlenimler paylaşıldı. Muhalefet görevinin de kendilerine düştüğünü belirten Şaban Dişli'nin yorumu, çok da yadırganmadı. 
   
      
   
</TEXT>
</DOC>
