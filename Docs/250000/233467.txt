<DOC>
<DOCNO> 233467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/21/son/sondun77.html </URL>
<DATE> 2004/04/21/ </DATE>
<TIME> 23.15 </TIME>
<AUTHOR>  </AUTHOR>
<HEADLINE>
Bush "Nükleeer silahları olan bir İran'a katlanılamaz" 
</HEADLINE>
<TEXT>

     ABD Başkanı George Bush, nükleer silahları olan bir İran'ın, Ortadoğu'da barış ve istikrar için katlanılamaz bir tehdit ve İsrail için ölümcül bir tehlike olacağını söyledi. 
     Bush, Amerikalı gazetecilerle yaptığı yıllık toplantıda, uluslararası toplumun İran'a ''nükleer silah üretirseniz katlanılmaz olursunuz'' mesajı gönderdiğini belirterek, ''İran'ın nükleer silaha sahip olması, özellikle İsrail'in yıkılmasını amaçladıklarını dile getirdikten sonra Ortadoğu barışı ve istikrarı için tahammül edilemez olacaktır'' dedi. 
     Bush ayrıca, ülkeye yeni bir terörist saldırı olacağından korkan Amerikalılar'ın, endişeleri için nedenleri bulunduğunu belirterek, ''savunulması güç bir ülke'' olduklarını kaydetti. 
     Başkan Bush ''Neden yeniden saldırıya uğrayacağımızı düşündüklerini biliyorum. Madrid'de olanları gördüler. Bugün Basra'da saldırdılar, masum insanları öldürdüler. Riyad'da saldırdılar. Sürekli saldırıyorlar. Bize de yeniden saldırmak istiyorlar. Onları durduracak kadar etkili olmalıyız. Bu teröristlerle görüşme yok. Onları, buraya yeniden gelmeden önce bulmamız önemli'' diye konuştu. 
     İstihbarat çalışmalarının iyi yürüdüğünü kaydeden Bush, ''Ancak henüz mükemmel değil, sorun da bu'' dedi. 
     Bush, yönetiminin demokratik ve özgür bir Irak'a bağlılığını da hatırlatarak, ''Irak halkı, Amerikalılar'a bakıyor ve 'Yeniden kendi kaderimize terk mi edileceğiz ' diye soruyor. Ben Oval Ofis'teyken bırakıp kaçmayacağız'' dedi. 
     
</TEXT>
</DOC>
