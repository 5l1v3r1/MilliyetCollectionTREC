<DOC>
<DOCNO> 202206 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/15/son/sondun42.html </URL>
<DATE> 2003/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman basını Saddam kuyudan çıkarıldı ve traş edildi 
</HEADLINE>
<TEXT>

     Alman basını, Irak'ın devrik lideri Saddam Hüseyin'in yakalanmasıyla ilgili haber ve yorumlara geniş yer verdi. 
     Bild gazetesi, ''En nihayet Saddam kuyudan çıkartıldı ve traş edildi'' başlığıyla verdiği haberde, Saddam Hüseyin'in, Almanya'daki Amerikan üssü Ramstein'a getirilebileceği ya da çoktan getirilmiş olduğu yönünde bazı söylentiler olduğunu yazdı. 
     Saddam Hüseyin'i ihbar eden ailenin 25 milyon dolar alacağı, ayrıca bu aileye ABD'de yeni bir kimlik verileceği ifade edilen haberde, Saddam'ın henüz Irak'ta olması durumunda, Amerikalı askerler tarafından en iyi korunan Bağdat havaalanında tutulmasının mümkün olduğu, ABD'nin Küba'daki askeri üssüne götürülmesinin ise şüpheli göründüğü kaydedildi. 
     Die Welt ve Berliner Morgenpost gazeteleri, ''Onu yakaladık'' başlığıyla verdikleri haberlerde, Saddam Hüseyin'in yakalanmasının, ABD ile Irak'ta büyük coşkuyla karşılandığını, Berlin'deki ABD Büyükelçiliği yakınlarında toplanan bir grup Alman'ın da sevinç gösterisi yaptığını yazdı. 
     Bu gazetelerde ''Irak için yeni umut'' başlığıyla yayınlanan ortak yorumda da Saddam'ın yakalanmasının, Irak halkının gelecek için yeniden umut kazandığı ve ABD Başkanı George Bush'un, ülkesinde yapılacak seçimleri önceden kazandığını belgeleyen gün olarak tarihe geçeceği görüşüne yer verildi. 
     Yorumda, ABD'nin bu başarısının, özellikle Almanya ve Fransa'da kendisini eleştirenlerin sesini bir süre keseceği ifade edilerek, ''Bazı Avrupa hükümetleri, artık Irak'ı bir tehdit değil, bir fırsat olarak algılamayı öğrenmeli. Saddam Hüseyin'in yakalanması bunun için bir fırsat'' şeklinde görüş belirtildi. 
     Frankfurter Allgemeine gazetesinin bir yorumunda da Saddam Hüseyin'in yakalanmasının, Irak halkına, uzun zamandan bu yana umdukları barışı getirebileceği görüşüne yer verildi. 
     
</TEXT>
</DOC>
