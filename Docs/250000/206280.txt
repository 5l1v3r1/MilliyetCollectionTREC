<DOC>
<DOCNO> 206280 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/04/dunya/dun10.html </URL>
<DATE> 2004/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa... 
</HEADLINE>
<TEXT>

   
   Gürcistan'da halk bugün başkan seçiyor    Gürcistan'da Eduard Şevardnadze'nin muhalefetin "kadife devrim"iyle istifaya zorlanması ardından bugün başkanlık seçimleri yapılıyor. 3. 2 milyon kayıtlı seçmenin bulunduğu ülkede seçime katılan altı aday arasında en çok şans, ABD'de hukuk eğitimi gören Mihail Saakaşvili'ye tanınıyor. Ulusal Hareket Partisi'nin liderliğini yapan Saakaşvili, kasım ayında Şevardnadze'nin devrilmesinde önemli rol oynamıştı. Saakaşvili, son açıklamasında Gürcistan'ın egemenlik ve toprak bütünlüğüne saygı göstermesi koşuluyla Rusya ile iyi ilişkiler kurmak istediklerini belirterek, "Ama Moskova, bizim Ukrayna, Azerbaycan, Ermenistan ve Türkiye gibi seçeneklerimizin bulunduğunu da bilmeli" dedi. 
   
   2003'de 36 gazeteci öldürüldü    Geride bıraktığımız 2003 yılı içerisinde dünyada, görev başında iken veya meslekleriyle doğrudan bağlantılı saldırılar sonucu 36 gazeteci öldürüldü. New York merkezli Gazetecileri Koruma Komitesi'nin yaptığı açıklamaya göre, ölümlerin 13'ü Irak'taki savaş sırasında oldu. Irak savaşı, rakamın da artmasına yol açtı. 2002 yılında öldürülen gazeteci sayısı 19 idi. Açıklamaya göre Irak'taki ölümler genellikle gazetecilerin çatışmaların ortasında kalmasır sonucu meydana gelirken, bu ülke dışında ölen gazetecilerin hemen hemen tümü doğrudan hedef alındı. 1995'te Cezayir'de ordu ile köktendinci militanlar arasındaki çatışmalar sırasında 24 gazeteci öldürülmüştü. 
   
   Hindistan'dan Pakistan'a tarihi konuk    Hindistan Başbakanı Atal Bihari Vajpayii, 4 yıl aradan sonra dün Pakistan'a geldi. İslamabad'a gelen Vajpayiii'yi, havalimanında Pakistan Başbakanı Zaferullah Han Cemali el sıkışarak karşıladı. Hindistan Başbakanı, Güney Asya Bölgesel İşbirliği toplantısı için İslamabad'a geldi. Ev sahibi Pakistan'la beraber zirve toplantısına Hindistan, Sri Lanka, Bangladeş, Bhutan, Maldiv ve Nepal katılıyor. Zirve yarın başlayacak, Hindistan ile Pakistan, İngiltere'den bağımsızlığın kazanıldığı 56 yıl öncesinden beri Keşmir bölgesi yüzünden iki kez savaştı. İki ülke, 5.5 yıl önce de "rakip nükleer kuvvet" durumuna gelmişti. Pakistan Devlet Başbakanı Pervez Müşerref'e de suikast girişiminde bulunan aşırı dinci örgütlerden biri, "Hint Başbakanı'na saldırılmayacağı" sözü vermişti. 
   
   
</TEXT>
</DOC>
