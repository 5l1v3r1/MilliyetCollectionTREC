<DOC>
<DOCNO> 228321 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/04/ekonomi/eko02.html </URL>
<DATE> 2004/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Enflasyonda tarım ve vergi zammı etkisi 
</HEADLINE>
<TEXT>

   İçki ve sigaradaki vergi zamları nedeniyle tüketici fiyatları martta binde 89 ile yılın en yüksek rakamına çıktı. Toptan eşya fiyatları yüzde 2.1 arttı 
   ANKARA ANKA 
   
   Vergi gelirlerini artırmak için içki ve sigaraya yapılan zamların etkili olduğu mart ayında da enflasyondaki düşüş eğilimi hızlanarak sürdü. Martta gıda fiyatlarındaki artışa bağlı olarak tüketici fiyatlarında TÜFE yüzde 0.89 arış yaşandı. Toptan eşyada TEFE ise tarım fiyatları ve kamu kesiminin zamlarına bağlı olarak yüzde 2.1 artış yaşandı. 
   Mart sonu itibariyle yıllık enflasyon TÜFE'de de yıl sonu hedefinin altına inerek yüzde 11.83 olurken, şubatta tek haneye inen TEFE'deki yıllık enflasyon da yüzde 7.97 ile şimdiden, büyük bir olasılıkla 2005 yılı için hedeflenecek olan yüzde 8 oranın altına düştü. 
   
   Rekortmen votka 
   Mart ayı itibariyle 12 aylık ortalamalara göre yıllık enflasyon, TEFE'de yüzde 19.18, TÜFE'de yüzde 21.67 olarak hesaplandı. 
   Martta 0.89 artan tüketici fiyatları, yılın ilk üç ayındaki en yüksek aylık artış oldu. Bu gelişmede tarım fiyatlarında ocak ve şubat aylarında yaşanan yüksek oranlı artışların mart ayında gıda fiyatlarına yansımasının yanı sıra, içki, sigara ve akaryakıta yapılan ÖTV zamları belirleyici oldu. TÜFE kapsamındaki harcama grupları içerisinde en yüksek oranlı artış yüzde 3.1 ile gıda, içki ve tütünde yaşandı. İçecek fiyatları yüzde 7.2, sigara ve tütün fiyatları ise yüzde 8.9 oranında arttı. İlaçta KDV indirimi yapılması ise sağlık harcamalarını yüzde 1.1 azaltı. 
   Toptan eşya fiyatlarında mart ayında görülen yüzde 2.10'luk artışın, 0.71'i devlet, 1.39'u da özel sektördeki fiyat artışından kaynaklandı. Çekirdek enflasyon olarak nitelenen imalat sanayinde özel sektördeki fiyat artışı yüzde 0.7 olarak hesaplandı. Toptan eşyada fiyatlar devlet sektöründe yüzde 3.0, özel sektörde yüzde 1.8 arttı. Sektörel bazda en yüksek fiyat artışı yüzde 3.6 ile tarım, avcılık, ormancılık ve balıkçılık sektöründe gerçekleşti. 
   ÖTV artışı nedeniyle içki fiyatlarına iki kez zam yapılan mart ayının fiyat artış rekortmeni yüzde 54.5 ile votka oldu. Rakının fiyatı da yüzde 32.4 da arttı. 
   
   34 yılın en düşüğü 
   Bu arada mart itibariyle toptan eşyadaki yıllık yüzde 7.97'lik artış 1970'den beri yaşanan en düşük oran oldu. TEFE ve TÜFE 1970 yılının tamamında yüzde 8.1 artmıştı. 
   
      
   
   
</TEXT>
</DOC>
