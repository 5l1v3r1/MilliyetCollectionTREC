<DOC>
<DOCNO> 244706 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/02/son/soneko18.html </URL>
<DATE> 2004/06/02/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Tüzmen Döviz kurlarının şu andaki seviyesinden memnunum 
</HEADLINE>
<TEXT>

     Devlet Bakanı Kürşad Tüzmen, ''Türkiye akıllı ithalat yapmalı, yapılan ithalat Türkiye ekonomisine faydalı olmalı'' dedi. Tüzmen, döviz kurlarıyla ilgili olarak da "Şu andaki durumundan memnunum" ifadesini kullandı. 
     NTV'de soruları yanıtlayan Bakan Tüzmen, ihracatçı birlikleri kayıtları sayesinde ihracatı günü gününe takip etmelerine karşın, ithalatı ancak 3 ay geriden izleyebildiklerini belirtti. Türkiye'nin ithalatla büyüyen bir ülke olduğunu, ancak bu ithalatın ülke ekonomisine faydalı ithalat olması gerektiğini vurgulayan Bakan Tüzmen, şöyle konuştu 
     ''Tüketim malı ithalatında yüzde 9'dan yüzde 13'lere geliyorsanız, onu biraz daha dikkatli incelemeniz lazım. Ara malı ithalatı çok artıyorsa, o zaman iç piyasada bu malı üretenlerden, kendi sanayicinizden bu malı almıyorsunuz demektir. O zaman ara malı üreticilerine dönük başka tedbirler almak gerekir. Piyasa Uzakdoğu'dan gelen kalitesiz mallarla doldu, önlem alınmıyor, denmesinin nedeni bu. İthalatı tam olarak göremiyoruz, 3 ay geriden geliyoruz. Amacımız, bunu da ihracat gibi günü gününe izleyebilecek hale gelmek. Otomasyona geçmemizin, ithalatçı birlikleri kurmamızın nedeni bu. Sonuçta bunlar, dış ticarette ülke ekonomisine faydalı olacak şekilde hareket etmemizi sağlayacak bir takım veri ambarları oluşturmamızı sağlayacak. Son derece düzgün, birikimli, insanlarla, ihracatçı birlikleri tecrübelerinden yararlanarak ithalatçı birliklerini kurduk.'' İthalat ile ihracatı birbirinden ayrı tutmanın mümkün olmadığını ifade eden Bakan Tüzmen, ileride dış ticaret birliklerini kurmayı öngördüklerini belirterek, dış ticaretle ilgili birçok yetkinin ihracatçı birliklerine devredildiğini hatırlattı. 
     Tüzmen, ''Biz sürekli yetki devri yapıyoruz, ehliyet veriyoruz, araba veriyoruz, nasıl kullanıyor diye bakıyoruz'' diye konuştu. 
     
     ''KURUN SEVİYESİNDEN MEMNUNUM'' 
     İhracatın ithalatı karşılama oranında son dönemlerde bir düzelme olduğuna, yüzde 62'lerden yüzde 66-68'e yükseldiğine işaret eden Bakan Tüzmen, şunları söyledi 
     ''Döviz kurunun bu seviyesinden ben memnunum, başkaları memnun olur mu bilmiyorum. Dış ticaretten sorumlu devlet bakanı olarak, ihracatın ithalatı karşılama oranı benim için çok önemli. İdeal olan yüzde 70 ve üzeri olmasıdır. Bu sanayicimizin daha fazla yerli ürün kullandığı anlamına gelir. Dışarıdan getirdiğimiz mallarla ihracat artışı devam ettiği için, içerdeki işsizliğin azaltılması konusunda çok yeterli önlemler alamıyoruz.'' 
     
     İHRACATTA TARIM ÜRÜNLERİ POTANSİYELİ 
     Sanayide ihracat kapasitesinin sonuna gelindiği, yeni yatırım olmadan ihracatı daha fazla artırmanın zor olduğu yönündeki bir soru üzerine, Bakan Kürşad Tüzmen, Türkiye'nin tarım ürünlerinde ihracat potansiyelini henüz değerlendiremediğini vurguladı. 
     Türkiye'nin tarım politikalarında ciddi değişiklikler gerektiğini, ihtiyaç duyulan ürünlerin üretiminin artırılmasının zorunlu olduğunu anlatan Tüzmen, şöyle devam etti 
     ''Elimizde tarım ürünleri kaynaklarımızı iyi kullanamıyoruz. Yüzde 90 sanayi malı ihracatı yapıyoruz, ama tarım nüfusu yüzde 40 olarak devam ediyor. Tarım ürünleri ihracatı yüzde 10'larda kalıyor. Halbuki İspanya, sadece 6 milyar dolarlık narenciye ihraç ediyor. Hollanda, iklimi uygun olmamasına, topraklarının küçüklüğüne karşın dünyanın en büyük tarım ürünleri ihracatçısı. Tarıma ağırlık vermemiz ve tarım ürünleri ihracatının payını artırmamız gerekiyor. İhtiyacımız olan malları üretmemiz lazım. Mısıra ihtiyacımız var, nişasta sanayii gelişmiş, yem sanayii gelişmiş, 900 bin ton mısır ithal ediyoruz. Organik tarıma eğilmeliyiz.'' Ekonomide hızlı karar almanın önemine de işaret eden Bakan Tüzmen, ''Hızlı karar almamız lazım. Mahsup kararı alıyoruz bekliyor. Bunları hızla devreye sokmamız lazım. o zaman piyasa dengeleri biraz daha oturabilir'' diye konuştu. 
     
     SİVİL TOPLUM ÖRGÜTLERİNDEN DESTEK İSTEĞİ 
     Devlet Bakanı Kürşad Tüzmen, dün MÜSİAD yönetimini kabulü sırasında da suiistimallerin önlenmesi konusunda sivil toplum örgütlerinden destek istedi. 
     MÜSİAD Başkanı Ömer Bolat başkanlığındaki dernek yöneticilerini kabulü sırasında konuşan Tüzmen, MÜSİAD Başkanı Ömer Bolat'ın ''Dahilde işleme rejiminde ciddi suiistimaller olduğu'' yönündeki şikayeti üzerine şöyle konuştu 
     ''Sonuçta bu işadamları, ihracatçılar birliği, TOBB, MÜSİAD, TÜSİAD veya sanayi ve ticaret odası üyesi. Sivil toplum örgütleri kendi içindeki ayrık otlarının temizlenmesinde yardımcı olmalı. Kalitesiz Çin malları ithalatındaki sorumluluk, sokakta, ne alırsan 1 milyon lira diyen işportacıda değil. Bildiğiniz gördüğünüz bir şey varsa söyleyin birlikte çalışalım. Sizlerin önlem alamadığı noktada biz birlikte alalım.'' 
     
</TEXT>
</DOC>
