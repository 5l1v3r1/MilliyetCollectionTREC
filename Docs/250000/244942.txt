<DOC>
<DOCNO> 244942 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/03/son/sondun20.html </URL>
<DATE> 2004/06/03/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Hamaney Geçici hükümet ABD'nin uşağıdır 
</HEADLINE>
<TEXT>

     İran'ın dini lideri Ayetullah Ali Hamaney, Irak'ta kurulan yeni geçici hükümeti Amerikan yönetiminin işareti ve çağrısıyla oluşturulan ''uşak bir hükümet'' olarak değerlendirdi. 
     Hamaney, bugün İran İslam Devrimi'nin lideri Ayetullah Ruhullah Humeyni'nin 15. ölüm yıldönümünde Humeyni'nin türbesinde yaptığı konuşmada, ''Irak'ın işgalinde Iraklı erkekler aşağılandı, Iraklı kadınlara tecavüz edildi, Iraklıların evlerinin kapıları kırıldı ve bir uşak hükümet kuruldu. Din adamlarını siyasetten uzak tuttuğunuzda işte bunlar oluyor'' dedi. 
     İşgalcilerin Irak'ın kaderini belirlemediklerini iddia ettiklerini söyleyen Hamaney, şunları kaydetti. 
     ''Sonuçta bu ülke Irak halkınındır ve kaderini Irak halkı belirlemelidir. Irak'ta birçok tanınmış din ve siyaset adamı var. Bu ülkede bir gün bile kalmaması gereken işgalci güçler hiçbir yönetici atamamalıdır. Irak'taki petrolün bir damlası bile işgalci güçlere ait değildir.'' Hamaney, ''ABD'nin Irak'ta içinde bulunduğu durum geçen yıla göre daha kötü ve her geçen gün daha da kötüye gidiyor. Amerika yönetimi kabul etsin ya da etmesin Irak'ta yenilgiye uğramıştır'' diye konuştu. 
     İsrail'in, Filistin'de vahşice cinayetler işleyen ''gaspçı bir rejim'' olduğunu söyleyen Hamaney, ''Filistin'de evlerin yıkılması, çocukların ve Şeyh Ahmed Yasin gibi özürlü ve yaşlı bir kişinin öldürülmesi çirkin eylemlerdir. Bu cinayetleri işleyenleri ve destek veren Amerikan yönetimini lanetliyoruz'' dedi. 
     Tahran'ın güneyindeki İmam Humeyni türbesinde toplanan onbinlerce kişi, ''Amerika'ya ölüm'', ''İsrail'e ölüm'' ve ''İşgalciler Irak'ı terk etsin'' sloganları attı. 
     
</TEXT>
</DOC>
