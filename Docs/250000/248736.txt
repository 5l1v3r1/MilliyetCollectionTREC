<DOC>
<DOCNO> 248736 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/17/son/sonsiy05.html </URL>
<DATE> 2004/06/17/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
CHP'de taktik savaşları... 
</HEADLINE>
<TEXT>

     CHP'de parti içi muhalifler dün Genel Merkeze verdikleri imzaların ardından tüzük değişikliği istemlerinin dikkate alınmayarak 3 Temmuz'daki olağanüstü kurultay gündemine alınmamasına tepki gösterirken, Genel Merkez de imzaları incelemeye aldı. 
     CHP'de 3 Temmuz'da Büyük Anadolu Oteli'nde yapılacak 12. Olağanüstü Kurultayının gündemi bugün gazetede 
     yayımlanarak kesinleşirken, gündemde tüzük değişiklikleri konusunun yer almaması dikkat çekti. Dün 310 imzalı tüzük kurultayı istemli dilekçeyi genel merkeze ileten parti içi muhalifler bu konunun kurultay gündeminde yeralmamasına tepki gösterdi. Muhaliflerin bu tepkisine karşın genel merkez yönetimi de imzaları incelemeye aldı. Parti yönetimi imzalar arasında disiplinde bulunan delege olup olmadığına bakarak imzaların geçerliliğini inceleyecek. Bu işlemin ardından imzalar arasında geçerli 266 imza bulunması durumunda tüzük gereği 45 gün içerisinde de tüzük kurultayı toplanacak. 
     
     KURULTAYI KAÇIRIYORLAR 
     Bu arada tüzük değişikliklerinin kurultay gündemine alınmamasını eleştiren muhalifler, açıklanan gündeme de tepki gösterdi. Kurultayın Ankara dışında bir otelde yapılmasını ve yalnızca kurultay delegelerinin katılacak olmasını "kurultayı kaçırıyorlar" sözleriyle eleştiren muhalifler, gündemde yer alan "bazı milletvekillerinin parti çalışmalarına zarar veren, Türkiye'nin gündemini saptıran faaliyetlerini değerlendirilmesi" maddesini de CHP tarihinde bir ilk olarak değerlendiriyor. 
     
     BAYKAL GÜCÜNÜ SINAYACAK 
     Muhaliflerin tüzük değişikliği önerisini 3 Temmuz'düaki kurulay gündemine almayan parti yönetimi, bu kurultayda gerçekleştirilecek güvenoylamasında gücünü de sınamış olacak. Parti yönetimi, kurultayda 350 civarında güvensizlik oyu çıkacağını tahmin ederken, bu güç sınamasının ardından da toplayacağı tüzük kurultayında hemen hemen aynı sonucun çıkacağı tahminini yapıyor. 
     
</TEXT>
</DOC>
