<DOC>
<DOCNO> 244360 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/01/spor/spo04.html </URL>
<DATE> 2004/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Batista'ya izin çıktı 
</HEADLINE>
<TEXT>



Trabzon'a müjde 
GALATASARAY, Trabzonspor'la flört eden Brezilyalı yıldız için bonservis istemeyeceği garantisini verdi. İkinci Başkan Ergün Gürsoy, "Siz yeter ki Batista'yı ikna edin" dediği bildirildi. Bu arada Genel Sekreter Yusuf Ziya Yılmaz Belçika, Ömer Sarı da Tunus'taki transfer temaslarında somut adım atamadı. Yılmaz, Genk'te forma giyen Bernd Thijs'ın yüksek bonservisi nedeniyle geri atım attı. 

Tayfun atağı 
ALMAN Bayer Leverkusen'nin alt yapısında oynayan Kenan Şahin ile anlaştıklarını kaydeden Yılmaz, ancak resmi bir sözleşme imzalamadıklarını belirtti. Tunuslu Hadgu'yu izleyen Ömer Sarı ise bu oyuncuyu beğenmedi. Bu arada yönetim, Espanol'dan ayrılan Tayfun Korkut ile de temasa geçti. Şota konusunda ise Teknik Direktör Ziya Doğan'ın "Biraz bekleyelim" dediği öğrenildi. 

Aktuğ kararlı 
BAŞKAN Atay Aktuğ, önümüzdeki kongrede de aday olacağının sinyallerini verdi. Trabzon'da yayınlanan yerel bir gazeteye açıklama yapan Aktuğ, "Şampiyon olmadan Fatih ve Gökdeniz'i bırakmayız diyorsak, aynı şey benim için de geçerli. Bu takımı şampiyon yapmadan başkanlıktan ayrılmam. Eğer şampiyon olursak da 5 yıl tüm kupalara ambargo koyarız" dedi. 

Atal kızakta 
FENERBAHÇE Başkanı Aziz Yıldırım ile yakın dostluğu bulunan ve Gökdeniz'in transferi konusunda ismi çok geçen Futbol Şube Sorumlusu Süleyman Atal'ın yönetimde pasifize edildiği iddia edildi. Transfer Komitesi'nde olmasına rağmen hiçbir çalışmaya katılmayan Atal, önceki gün de Futbol Federasyonu Başkanı Haluk Ulusoy'un ziyaretinde bulunmadı. 





</TEXT>
</DOC>
