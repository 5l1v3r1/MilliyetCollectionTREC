<DOC>
<DOCNO> 248644 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/17/son/sondun10.html </URL>
<DATE> 2004/06/17/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
BM Dünyadaki mülteci sayısı son 10 yılın en düşük seviyesinde 
</HEADLINE>
<TEXT>

     BM Mülteciler Yüksek Komiserliği BMMYK , dünya genelindeki mültecilerin, sığınma talebinde bulunanların ve yerlerinden edilen kişilerin sayısının geçen yıla göre yüzde 18 oranında azaldığını ve son 10 yılın en düşük seviyesine indiğini açıkladı. 
     BMMYK'nın açıklamasında, örgütün elindeki verilere göre, dünyadaki mülteci sayısının bu yıl başında 17,1 milyona indiği belirtildi. 
     Açıklamada, bu düşüşün özellikle Angola ve Afganistan'daki 1,1 milyon mültecinin ülkelerine dönmesinden kaynaklandığını kaydedildi. 
     BM Mülteciler Yüksek Komiseri Ruud Lubbers da Dünya Mülteciler Günü'nün yaklaşması nedeniyle yaptığı açıklamada, kendisinin 2001'de göreve geldiğini hatırlatarak, 2001'de BMMYK'nin görev kapsamına giren kişi sayısının 21,8 milyon olduğunu, bugün bu sayının 17,1 milyona indiğini ve yaklaşık yüzde 22 düşüş olduğunu belirtti. 
     Lubbers, bu istatistiklerin cesaret verici olduğunu, son yıllarda 5 milyon kişinin ülkelerine dönebildiğini ya da başka bir yerde yeni bir hayata başladıklarını söyledi. 
     BMMYK'nın verilerine göre, dünya genelinde şu an 9,7 milyon mülteci, kendi ülkeleri içinde yerlerinden edilmiş 4,2 milyon kişi ve sığınma talebinde bulunan 995 bin kişi bulunuyor. 
     Mültecilerden 1,1 milyonunun evine dönmeyi başardığını belirten BMMYK'ya göre dünyada şu an hiçbir ülkenin vatandaşı olmayan 912 bin kişi yaşıyor. 
     
     EN ÇOK MÜLTECİNİN BULUNDUĞU ÜLKELER 
     BMMYK'ya göre, Afganlar, 1980'li yıllardan beri bölgedeki savaşlar nedeniyle 74 ülkeye dağılmış 2,1 milyon kişiyle en önemli mülteci grubunu oluşturuyor. Diğer önemli mülteci grupları arasında Somalililer 606 bin ve Burundililer 1 bin yer alıyor. 
     BMMYK'nın verilerine göre, Sudanlı mültecilerin sayısı, ülkenin güneyindeki iç savaş ve Darfur bölgesindeki kriz nedeniyle 2003 yılında 508 bin 200'den 606 bine çıktı. 
     Örgüt, Angolalı mülteci sayısının iç savaşın bitmesi nedeniyle geçen yıla göre 4'te 1 oranında azaldığını, 55 bin Iraklının Saddam Hüseyin'in geçen yıl devrilmesinden sonra ülkelerine döndüğünü belirtti. 
     En çok mülteci ve sığınma hakkı talebinde bulunanları kabul eden ülkeler arasında Pakistan 1,1 milyon , İran 985 bin , Almanya 960 bin , Tanzanya 650 bin , ABD 452 bin 500 yer alıyor. Tüm bu ülkelerin kabul ettiği mülteci sayısında, yüzde 2 ila 25 oranında düşüş var. 
     BMMYK istatistiklerinde, geçen yıl ülkesini terk eden 1,1 milyon kişiden 646 bininin Afganistan'a, 133 bininin Angola'ya, 82 bininin Burundi'ye, 55 bininin Irak'a, 33 bininin Sierra Leone'ye, 23 bininin Ruanda'ya, 21 bininin Liberya'ya, 16 bin 500'ünün Fildişi Sahilleri'ne ve 14 bininin Bosna-Hersek'e döndüğü de belirtildi. 
     
</TEXT>
</DOC>
