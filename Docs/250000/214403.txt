<DOC>
<DOCNO> 214403 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/11/spor/spo02.html </URL>
<DATE> 2004/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum ezberletti 
</HEADLINE>
<TEXT>

   Fenerbahçe Teknik Direktörü, futbolcularına bu sezon üçüncü kez karşılaşacakları Rize'nin kasetlerini izletip, rakibin açıklarını tek tek anlattı. Daum, Kemal ve Selçuk'u da kadroya aldı 
      
   Fener, TV başında 
   TÜRKİYE Kupası'nda bugün Çaykur Rizespor ile deplasmanda karşılaşacak olan Fenerbahçe, zorlu maça televizyon başında hazırlandı. Teknik Direktör Daum'un, bu sezon üçüncü kez karşılaşacakları rakiplerinin kasetlerini oyuncularına adeta ezberlettiği öğrenildi. Çaykur Rize'nin açıklarını tek tek anlatan Daum'un, 21 yıllık özlemi sık sık hatırlattığı da bildirildi. 
   
   Takviye geldi 
   DAUM, Rize maçı kadrosuna sakatlıkları geçen Selçuk ve Kemal'i de dahil ederek, orta sahadaki alternatiflerini artırma şansı yakaladı. Alman hocanın, karşılaşmaya Elazığ deplasmanındaki maç kadrosu ile çıkmayı planladığı, bir tek Mehmet Yozgatlı konusunda kararsız olduğu öğrenildi. Daum, bu mevki için Mehmet'in yanısıra Selçuk ile Fatih arasında tercih yapacak. 
   
   Rize'de yakın ilgi    FENERBAHÇE Samandıra Tesisleri'nde basına kapalı yaptığı antrenmanın ardından Rize'ye gitti. Sarı-Lacivertli takımı Rize'de büyük bir coşkuyla karşılandı. Daum'a çicek veren taraftarlar, en büyük ilgiyi Hollandalı yıldız Van Hooijdonk'a gösterdi. Bu arada Daum'un tercümanı Murat Kuş'un Fenerbahçe'nin kaldığı otelde basın mensuplarına "Defolun, çıkın. Ne işiniz var burada" diye bağırması büyük tepki çekti. 
   
   Tehlikeli bir yol    Fenerbahçe İkinci Başkanı Nihat Özdemir, Lucescu'nun açıklamalarına sert çıktı, "Hakemlerle değil, takımıyla uğraşsın" yorumunu yaptı 
   'Akla şaibe gelir' 
   LUCESCU'NUN üst üste kaybedilen puanların ardından hakemleri sert bir dille eleştirmesine Fenerbahçe İkinci Başkanı Nihat Özdemir tepki gösterdi. Özdemir, "Son iki yıldır Lucescu'nun çalıştırdığı takımlar şampiyon olmuştur. Biri Galatasaray, biri Beşiktaş. Bu açıklamalarına devam ederse kendisinin kazanmış olduğu şampiyonluklara şaibe gelir ve tehlikeli bir yoldur" dedi. 
   
   'Hakemler aynı' 
   NİHAT Özdemir, Rumen teknik adamın bu tür suçlamaları artık bırakması gerektiğine de dikkat çekti. Özdemir şunları söyledi "Hakemlerle uğraşacağına kendi takımı, kendi işiyle uğraşmasını istiyorum. İlk devrede de aynı hakemler bu takımların maçlarını yönettiler. Biz Beşiktaş'ın maçları ve maddi durumuyla ilgilenmiyoruz. Tek düşüncemiz ligde ve kupada şampiyonluk." 
   
   Muhammet'e özel davet    KONYA Fenerbahçeliler Derneği Başkanı Bülent Kaşdoğan, Konya'da çöken bina enkazından 5.5 gün sonra canlı çıkan 16 yaşındaki Muhammet Kalem'i ziyaret etti. Kaşdoğan, Muhammet'e Fenerbahçe - Galatasaray maçı için Aziz Yıldırım'ın gönderdiği özel davetiyeyi verdi. Muhammet, sağlık durumunun iyi olması durumunda derbi maçını izlemeye mutlaka gideceğini açıkladı. 
   
   Halka arz başlıyor    ERDOĞAN DERMANCI 

   FENERBAHÇE Sportif AŞ'nin tanıtımı dün Faruk Ilgaz Sosyal Tesisleri'nde yapıldı. Başkan Aziz Yıldırım, "Fenerbahçe Cumhuriyeti'nin halka arz kuruluşu, camiamıza hayırlı olsun" dedi. Tanıtıma İstanbul Valisi Muharrem Güler ile çok sayıda işadamı katılırken, İMKB Başkanı Osman Birsel de, "Fenerbahçe, taraftarlarıyla borsaya güç verecektir. Hisse satışına perşembe ve cuma günü Denizbank şubelerinden başlanacak" diye konuştu. 
   
   
</TEXT>
</DOC>
