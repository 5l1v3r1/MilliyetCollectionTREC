<DOC>
<DOCNO> 219752 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/04/son/sondun38.html </URL>
<DATE> 2004/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Talat "Rumlar önerilerimizin hiçbirini müzakere etmiyor" 
</HEADLINE>
<TEXT>

     KKTC Başbakanı Mehmet Ali Talat, Rumların Kıbrıs müzakereleri çerçevesinde sundukları önerilerin hiçbirini müzakere etmediklerini belirterek, ''Belki de son haftayı bekliyorlar'' dedi. 
     Başbakan Talat, düzenlediği basın toplantısında, hiçbir öneriyi müzakere etmeyen Rumların 1 Mayıs'ı geçirme taktiği izlediğinin görüldüğünü kaydetti. 
     Talat, çözümün maliyeti konusunda Kıbrıs Rum yönetiminin çıkarttığı ve bugün Rum basınına da yansıyan rakamların abartılı olabileceğini ifade ederek, Rumların bu çalışmasının, halkın referandumda ''Hayır'' demesi için propaganda amaçlı olabileceğini kaydetti. 
     Mehmet Ali Talat, çözümün maliyetiyle ilgili kurulan komitenin çalışmalarını sürdürdüğünü ve hangi aşamada olduğunu bilmediğini söyledi. 
     Çözümün ardından oluşacak geçici hükümetin ömrünün 40 günlük olduğunu ifade eden Talat, ondan sonra yeni bir seçim yapılacağını, ancak KKTC'de milletvekilliği seçiminin yeni yapıldığını, geçiş sürecinin uzatılması gerektiğini belirtti. Talat, bu konu ve Türk kurucu devlet anayasının, plan referanduma sunulurken, referandumda halka sorulabileceğini dile getirdi. 
     Talat, 13 Haziran'da Avrupa Parlamentosu seçimlerinin de yapılacağına işaret ederek, çözüm bu tarihe yetişirse, seçime birlikte girileceğini, yetişmezse seçimin ertelenip ertelenmeyeceğinin gündeme geleceğini kaydetti. 
     Başbakan Talat, müzakere sürecinde katı tutum sergileyen Rumlarla anlaşmaya varılmasından umutlu olup olmadığı yönündeki bir soru üzerine, görüşmelerin başlamasını da hiç kimsenin beklemediğini, ama birden bire başladığını söyledi. Talat, ''Bugün en keskin tavırlar takınmak mümkünken, yarın bu tutum değişebilir, yumuşayabilir. Ummadığınız gelişmelere de yol açabilir. Ben o bakımdan umutsuz değilim'' dedi. 
     Talat, bir soru üzerine, KKTC'de Rum arazileri üzerinde inşaatların durdurulamasyla ilgili bir karar olmadığını açıklayarak, referandumda Türkiye kökenli KKTC vatandaşlarının oy kullanmaması diye bir durumun olmadığını, referandumda KKTC yasalarının geçerli olacağını ve seçmen listesinde kayıtlı olanların oy kullanacağını söyledi. 
     4. PLAN 22 MART'TAN SONRA 
     Talat, 4. Annan planının 22 Mart'tan sonra sunulacağını, belki planın beşincisinin de olabileceğini, ancak en son planın referanduma sunulacak plan olacağını ifade etti. 
     Uluslararası bağış konferansıyla ilgili bir soru üzerine Talat, referandumdan önce ortaya bir rakam çıkmasını amaçladıklarını, 15 Nisan'da toplanması öngörülen bağış konferansının da bir başlangıç olacağını dile getirdi. Talat, ABD'de, Kıbrıs'ta çözüm olması halinde kullanılmak üzere serbest bırakılması öngörülen 250 milyon doların ise ABD'nin bağışı kapsamında olmadığını belirtti. 
     Başbakan Talat, Dışişleri Bakanı ve Başbakan Yardımcısı Serdar Denktaş'ın kayınbabası olan ve banka batırmaktan 6 yıl hapse mahkum edilen işadamı Salih Boyacı için Bakanlar Kurulu'nun tedavi amacıyla yurtdışına gönderilmesi yönünde aldığı kararla ilgili bir soruya karşılık, mahkum olmuş bir kişinin yurtdışında tedavi görebilmesi için Bakanlar Kurulu'nun kararı gerektiğini söyledi. 
     Bakanlar Kurulu'nun doktor tarafından imzalanmış bir raporu onayladığını ve hapisane doktorunun dışında başka doktorlardan da rapor alındığını anlatan Talat, ''Kendimizi doktorların üzerinde göremezdik'' dedi. 
     KKTC Başbakanı Mehmet Ali Talat, Kıbrıs müzakerelerinde ele alınan konuların 22 Mart'a kadar bitirilmesinin mümkün olmadığını, ancak o tarihe kadar ilerleme kaydedileceğini söyledi. 
     Talat, düzenlediği basın toplantısında, bazı konuların 22 Mart'a kadar tamamlanacağını, bazı konuların ise tamamlanamayacağını ifade ederek, tamamlanamayan konuların, BM Genel Sekreteri'nin takdir yetkisine kalacağını kaydetti. 
     Çok önemli bir görüşme sürecinin yaşandığını, halkın nefesini tutarak, tünelin sonunu görmeyi beklediğini söyleyen Talat, görüşme sürecinin sadece masa başında değil, bütün platformlarda sürdürüldüğünü anlattı. 
     Görüşmelerin oldukça yoğun geçtiğini, kendi aralarında ve Türkiye ile istişareleri sürdürdüklerini belirten Talat, Dışişleri Bakanı ve Başbakan Yardımcısı Serdar Denktaş ile önceki gün Ankara'da yaptıkları temasların dün ve bugünkü Kıbrıs görüşmesine ışık tuttuğunu kaydetti. 
     
     RUM ÖNERİSİNE BM DE KARŞI 

     Başbakan Talat, bugünkü Kıbrıs görüşmesinde, anlaşma sonunda Rumlara verilecek toprağın BM'ye devriyle ilgili Rum önerisine itirazlarını gerekçeleriyle birlikte ortaya koyduklarını belirterek, Rumların bu önerisine BM'nin de karşı olduğunu bildirdi. 
     Anlaşmanın ardından BM'nin daha fazla askere ihtiyacı olacağına işaret eden Talat, bu bölgeleri BM'nin yönetmesinin BM'ye korkunç maliyet getireceğini söyledi. Talat, söz konusu bölgelerin BM'ye devrinin, daha çözüm başlamadan sürtüşme ve çatışmalara yol açabileceğini belirtti. 
     Müzakerelerde tarafların, merkezi devletin fonksiyonuyla ilgili önerilerinin ortaya çıktığını ifade ederek, bunun ya çözüme ulaşılmasını sağlayacağını ya da BM Genel Sekreteri'ne takdir hakkını kullanırken veri sağlayacağını kaydeden Talat, ''Biz karşılıklı olarak bir sonuca ulaşabilirsek tercihimizdir. Zaten çabamız odur. Ama eğer bu olamazsa o zaman Genel Sekreter takdir yetkisini kullanırken kendisine yeterli veriyi hazırlamış olduk sayılır'' dedi. 
     Başbakan Talat, anamuhalefet Ulusal Birlik Partisi'nin, mecliste kurulan, kurucu devletin anayasasını hazırlayacak ve AB'ye uyum çalışması yapacak komitelerden çekilmesinden üzüntü duyduğunu belirterek, UBP'nin en kısa zamanda komitelere geri dönmesi temennisinde bulundu. 
     Soruları da yanıtlayan Talat, İngiltere Dışişleri Bakanı Jack Straw'un, ''referandumda Kıbrıslı Rumların 'hayır' demeleri durumunda sadece Güney Kıbrıs'ın AB'ye gireceğine'' ilişkin sözlerinin anımsatılarak, görüşlerinin sorulması üzerine, bu sözlere katıldıklarını ve bunun kendileri açısından müzakere masasına olumlu yansıdığını, halka da olumlu yansımasını arzu ettiklerini kaydetti. 
     
     DÖRTLÜ KONFERANS 

     Görüşmelerden umutlu olduğunu dile getiren Talat, Türk basınında ''Türkiye, dörtlü konferansta siyasi iradesi yüksek katılımcıların yer almasını, katılımcıların başbakan veya dışişleri bakanı düzeyinde olmasını istiyor'' yönündeki haberlerle ilgili görüşlerinin sorulması üzerine, dörtlü konferansa katılacakların siyasi iradesinin yüksek olmasını baştan beri istediklerini ve New York görüşmesinde de bunu gündeme getirdikleini söyledi. 
     Başbakan Talat, alt düzeydeki bürokratların katılımıyla yapılacak bir toplantının verimli olmayabileceğini belirterek, dörtlü konferansa katılımın başbakan veya dışişleri bakanı düzeyinde olmasını istediklerini kaydetti. 
     Talat, sınırların düz olması yönündeki görüşlerle ilgili soru üzerine, bunun çeşitli gerekçeleri olduğunu, askeri açıdan, gerginlik anında bir adım atılması gerektiği zaman bu adımın atılabilmesinin de bu gerekçelerden biri olduğunu belirtti. 
     Başbakan Talat, ''sınırın, sanal ve eyalet sınırı niteliğinde olacağını, sınırlarda asker beklemeyeceğini'' söyledi. 
     
</TEXT>
</DOC>
