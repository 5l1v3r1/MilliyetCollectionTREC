<DOC>
<DOCNO> 216679 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/21/spor/spo04.html </URL>
<DATE> 2004/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Mutlu sona doğru 
</HEADLINE>
<TEXT>

   Trabzonspor, Gökdeniz ve Fatih Tekke için kesenin ağzını açtı. Bordo-Mavili yönetimin, iki futbolcuya sözleşme yenilemeleri için 1 trilyon 200'er milyar önereceği öğrenildi 
      
   Tavan fiyat ödenecek 
   TRABZONSPOR, Gökdeniz ve Fatih Tekke ile mukavele yenilemek için tüm imkanlarını seferber etmeye hazırlanıyor. Bordo - Mavililer'in iki futbolcuya yeni anlaşma için 1 trilyon 200'er milyar lira önereceği öğrenildi. Gökdeniz'in ilk pazarlıkta 900 milyarlık teklife, "1 milyon 750 bin dolar öneren var. 1 milyon 500 bin dolara kalırım" yanıtını verdiği açıklandı. 
   
   Son aşamaya gelindi 
   YILDIZ futbolcunun, bu rakamı 1 trilyon 250 milyar liraya kadar indirebileceği açıklandı. Gökdeniz'in anlaşmasına ikinci yıl için enflasyona göre artış maddesinin de ekleneceği bildirildi. Bu arada Fatih Tekke'nin ise ilk etap görüşmelerinde herhangi bir fiyat konuşmadığı belirtildi. Yıldız futbolcunun, "Siz Gökdeniz ile anlaşın, ben sorun çıkarmam" dediği öğrenildi. 
   
   'Tek yol üç puan'    TRABZONSPOR Teknik Direktörü Ziya Doğan, zirve yarışındaki iddialarını sürdürebilmek için Çaykur Rizespor sınavından üç puanla ayrılmalarının gerektiğini söyledi. Tecrübeli hoca, "Bir yandan oyun anlayışımızı yerleştirmeye çalışıyor, diğer yandan yarışa devam ediyoruz. Bu dönemi kazasız atlatırsak, önümüz açılır" diye konuştu. 
   
   Tam kadro çalıştılar    TRABZONSPOR, Çaykur Rizespor ile oynayacağı Karadeniz derbisinin hazırlıklarını yoğun bir tempoda sürdürüyor. Maxim dışında milli takımlara giden futbolcuların geri dönmesiyle birlikte taktiksel hazırlıklar start aldı. Bordo - Mavili takım bugün basına kapalı tek idman yapacak ve ardından tesislerde kampa girecek. 
   
   
</TEXT>
</DOC>
