<DOC>
<DOCNO> 246544 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/09/son/sonsiy26.html </URL>
<DATE> 2004/06/09/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
AKP'li Sarıbaş "Bursa , Kayseri neyse, Kerkük ve Musul da odur" 
</HEADLINE>
<TEXT>

     AK Parti Malatya Milletvekili Süleyman Sarıbaş, Bursa ve Kayseri ne ise Kerkük ve Musul'un da o olduğunu ifade ederek, ''Sakın kimse Kerkük'ü ve Musul'u işgale kalkmasın, bir tek Türkmen'in dahi kılına dokunmasın. Nankörlük etmeyin. Gelecekte donunuzu dahi çekmeye fırsat bulamaz, kaçacak yer ararsınız'' dedi. 
     TBMM Genel Kurulu'nda gündemdışı söz alan AK Parti'li Sarıbaş, Kerkük ve Musul'un Mondros Mütarekesi'nde bile Türk şehri olarak kabul edilerek Türkiye'nin yönetimine bırakıldığını ifade etti. Ancak, bu iki Türk şehrinin daha sonra İngilizlerin oyunuyla Irak'a bırakıldığını kaydeden Sarıbaş, sözlerini şöyle sürdürdü 
     ''Son 20 yıldır ülkemizin güneyinde Kuzey Irak denilen bölgede Türkiye'nin güvenliğini de yakından ilgilendiren hadiseler cereyan etmektedir. 
     Bir yazarın dediği gibi Bursa ne ise Kayseri ne ise Kerkük odur. Irak'ın nüfusunun yüzde 13'ünü Türkler oluşturmaktadır. Yaklaşık 3 milyon 500 bine yakın Türkmen nüfus, yani soydaşlarımız Kerkük ve Musul bölgesinde yaşamaktadır. 
     Ancak ne var ki bugün Irak devleti ortada yoktur. ABD tarafından işgal edilmiş, devlet yapısı dağıtılmıştır. Kalıcı olacağını tahmin ettiğim bugünkü geçici hükümette Milli Savunma Bakanlığı, Genelkurmay Başkanlığı ve Dışişleri Bakanlığı bir azınlığa teslim edilmiş, dolayısıyla Irak devletinin silahları Türkiye'nin de güvenliğini yakından ilgilendiren bir gruba teslim edilir bir duruma gelmiştir.'' ABD'nin Kerkük ve Musul'u Kürt Federasyonu bölgesine katmak gibi bir ince oyunun peşinde olduğunu iddia eden Süleyman Sarıbaş, ''Kuzey Irak bizim güvenliğimizi çok yakından ilgilendiren bir bölge. Bugün Kerkük üzerindeki iddialarınızdan vazgeçerseniz yarın Diyarbakır öbür gün de başka yerlerdeki iddialarınızı ileri sürmekte zorlanırsınız. Dolayısıyla hiçbir Türk Cumhuriyeti Hükümeti'nin ve bizim hükümetimizin böyle hassas bir konuda taviz vereceğine inanmıyorum'' dedi. 
     
     ''BOĞAZIMIZA ÇUVAL GEÇİRDİLER'' 
     ''Boğazımıza çuval geçirdiler, ben hazmetmedim, hiçbir milletvekilinin de hazmettiği kanaatinde değilim'' diyen Sarıbaş, ''Nasıl Irak'ta işkence yapanlar hesap verdilerse, çuvalı boğazımıza geçirenlerin, kimler buna vesile olduysa onların, bu parlamentoda hesap vermeleri gerekir'' görüşünü dile getirdi. 
     Türkiye'nin bugüne kadar Türk askerinin başına çuval geçirenlerin hesabını sormamasının bundan sonra sormayacağı anlamına gelmediğini kaydeden Sarıbaş, Kürt gruplara ve onlara destek verenlere seslenerek şöyle dedi 
     ''Sakın ha sakın Kerkük'ü ve Musul'u işgale kalkışmayın. Tek bir Türkmen'in dahi kılına dokunmayın. Unutmayın ki, Saddam'ın saldırıları sırasında Türkiye'ye sığındınız. Nankörlük etmeyin. Tarih nankörlüğü affetmez. Gelecekte donunuza dahi çekmeye fırsat bulamaz, kaçacak yer ararsınız.'' 
     
     TEŞVİK YASASI 
     TBMM Genel Kurulu'nda daha sonra Kültür ve Turizm Bakanı Erkan Mumcu, gündemdışı konuşmasında Teşvik Yasası'nı eleştiren CHP Adana Milletvekili Kemal Sağ'a cevap verdi. Bu hükümet döneminde siyasi ve ekonomik istikrarın sağlanmasının avantajlarının Türkiye'de yatırımların artmasını temin edecek en önemli unsur olduğunu dile getiren Mumcu, Teşvik Yasası'nın da diğer illere göre daha az gelişmiş illerde yatırım olanaklarının arttırılmasını ve ek istihdam sağlanmasını amaçladığını söyledi. 
     Yasanın yeni yürürlüğe girdiğini ve bu bağlamda değerlendirme yapmak için henüz erken olduğunu belirten Mumcu, şöyle konuştu 
     ''Zaman içinde yasanın yaratacağı olumlu etkileri hep birlikte göreceğimize inanıyorum. Teşviklerin önemli bir kısmının 2008 sonuna kadar olması öngörülmüştür. Bu süreç sonunda bölgeler arasındaki gelişmişlik farklarının önemli ölçüde ortadan kalkması beklenmektedir. Bununla birlikte gerek uygulama sürecinde gerekse uygulama sonrasında kaydedilen gelişmeler değerlendirilerek işsizliğin ve kalkınma farklılıklarının giderilmesi yönünde gerekli çalışmalar yapılabilecektir.'' 
     
</TEXT>
</DOC>
