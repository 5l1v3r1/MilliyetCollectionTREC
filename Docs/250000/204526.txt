<DOC>
<DOCNO> 204526 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/26/yazar/guclu.html </URL>
<DATE> 2003/12/26/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Başbakanlık bursları nihayet ödeniyor 
</HEADLINE>
<TEXT>

   
   Yüz binlerce üniversite öğrencisi ekonomik sıkıntı içerisinde. Kimi okuluna kilometrelerce yolu yürüyerek gidiyor, kimi de günlerini çoğu zaman tek öğün yemekle geçiştiriyor. Tek umutları Başbakanlık bursuydu. Ama o da aylardır ödemiyor. 
   Bursların neden ödenmediği konusunda bugüne kadar sağlıklı bir açıklama yapılmadı. Artık kaldırıldı diyenler de oldu. Hazine'de para yok o yüzden ödeniyor iddiasında bulunanlar da. 
   Bu konudaki ıstırap öylesine arttı ki işin iç yüzünü öğrenmek, olmazsa olmaz hale geldi. Sonuç Burslar bir - iki hafta içerisinde ödenecek. Hem de 3 - 4 aylık birden... 
   Ekonomiden sorumlu Devlet Bakanı Ali Babacan, önceki gece Genç Bakış'ta konuğumuzdu. Önce ona sorduk. Konudan yeni haberdar olduğunu ve sorunun kesinlikle para sıkıntısından kaynaklanmış olamayacağını söyledi. Bunun üzerine bursu veren Başbakanlık Sosyal Dayanışma Fonu'ndan sorumlu Devlet Bakanı Beşir Atalay'ı aradım. Olayın tüm gelişmelerini anlattı. 
   Bugüne kadarki gecikmenin iki önemli nedeni varmış. İlki söz konusu bursun YURTKUR bursları ile birleştirilerek tek elden verilmesi için başlatılan çalışmanın bugüne kadar yetiştirilememesi. İkincisi ise bazı üniversitelerin öğrencilerin sınıflarını geçip geçmediklerine ilişkin bilgileri hala göndermemiş olmaları... 
   Peki bu durumda ne olacak sorusuna Bakan Atalay'ın cevabı şöyle 
   Bursların tek elden verilmesine yönelik çalışma tamamlanmadığı için Başbakanlık bursları bu yıl da devam edecek. Geçen öğretim yılında başarılı oldukları, üniversiteleri tarafından teyit edilen öğrencilerin bursları muhtemelen yılbaşından önce, diğer öğrencilerinkiler de birkaç hafta içerisinde ödenecek. 
   Burs miktarı bu öğretim yılında 90 milyon lira. Bu yıl burs için başvuran toplam öğrenci sayısı 220 bin. Bunlardan en fakir olan 50 binine Başbakanlık fonundan, 155 binine de YURKUR'dan burs verilecek. Yani burs için başvuranların yüzde 90'dan fazlası burs alabilecek... 
   Görünen o ki bursların gecikmesinde bir kasıt yok ama savsaklama kesinlikle var. Üniversiteler açılalı 3 - 4 ay oldu. Öğrencilerin başarı durumlarının hala Başbakanlığa gönderilmemiş olması affedilir gibi değil. Öğrencileri parasızlıktan kıvranırken, üniversitelerin bu kadar vurdumduymaz olmaları içerisinde bulundukları ataletin bir başka göstergesi. 
   Hükümetin durumu da üniversitelerden farklı değil. Bursların tek elden verilmesi projesi, neden aylarca önce gerçekleştirilmedi Yetişemeyeceği belli olduysa neden ödemeler daha önce yapılmadı En önemlisi de bu konuda neden öğrencileri bilgilendirme gereği duyulmadı 
   Öyle ya da böyle Başbakanlık bursları gelecek haftadan itibaren ödenmeye başlanacak. Bakan Atalay'ın verdiği bilgi bu yönde. Ali Babacan da yakından ilgileneceği sözünü verdi. Umarız, ödeme takvimi İmarzedelerinki gibi sekteye uğramaz. Çünkü gerçekten öğrencilerin dayanma gücü kalmadı. 
   Özetin özeti Hükümet pek çok konuda olduğu gibi yapmayı en çok istediği ya da en iyi yaptığı konularda bile zaafa uğruyor veya kendisini iyi anlatamıyor. Alkışlanacağı yerde eleştiri yağmuruna tutuluyor. Tepedeki duyarlılık aşağılara yansımadığı sürece de bu böyle devem edeceğe benziyor. 
   
      
   
   
</TEXT>
</DOC>
