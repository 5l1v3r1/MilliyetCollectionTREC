<DOC>
<DOCNO> 239465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/12/son/sontur18.html </URL>
<DATE> 2004/05/12/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
"Türkçe'yi koruma kanunu" geliyor... 
</HEADLINE>
<TEXT>

     TBMM Başkanlık Divanı Üyesi, AK Parti Karaman Milletvekili Mevlüt Akgün, Türkçe'nin yozlaşmaktan korunması ve kurtarılmasına yönelik hükümler içeren yasa teklifi hazırladı. 
     Akgün, yasa teklifi konusunda bilgi vermek için TBMM'de düzenlediği basın toplantısında, ulusal bütünlüğü, duygu, düşünce, inanç ve kültür birliğini sağlayan en önemli araç olan Türk dilinin korunamadığını belirtti. Toplumsal hayatın her alanında göze çarpan Türkçe bozuklukları, tabelalardaki ''yabancı sözcük hastalığı, özel radyo ve televizyonlarda Türkçe'ye karşı alabildiğine saygısız ve sorumsuz tutumların gelecek açısından önemli tehlike oluşturduğunu anlatan Akgün, şunları söyledi 
     ''Türk Milleti'nin sevgisini, acısını, birlik ve dayanışmasını özenle seçerek saza ve söze döken Türkçemizde, bugün söyleyecek sözümüz kalmamışçasına Eurovizyon şarkı yarışmasına İngilizce şarkı ile katılıyoruz. Ben bu durumu kabullenemiyorum. Coşkun bir kaynak olan Türkçe pınarını kuraklaştırarak öz değerlerimizi kaybedersek dilimiz anadil olmaktan çıkacaktır. Bugün sazımızı, sözümüzü özenle işleyecek sanatçılarımıza ihtiyaç vardır. Sanat ve kültürün geçmişte olduğu gibi aslını ve güzelliğini bozmadan en üst seviyelere çıkarılması gerekmektedir.'' -YÖK GERGİNLİĞİNE YUNUS ŞİİRİ...- Akgün, Türkçe'nin yozlaşmaktan korunması ve kurtarılması için genel ve yasal bir düzenleme amacıyla ''Türkçe'nin Kullanılmasına İlişkin Kanun Teklifi'' hazırlayarak AK Parti Grubu'na verdiğini, siyasilerden ve kamuoyundan destek beklediğini ifade etti. Akgün, ''Dünyada kan ve gözyaşının devam ettiği, ülkemizde de YÖK tartışmalarının alevlendiği bir zamanda, herkesi Karamanlı Yunus'un çağları aşan sevgi ve dostluk mesajını anlamaya çağırıyorum Gelin tanış olalım İşi kolay kılalım Sevelim sevilelim Dünya kimseye kalmaz'' diye konuştu. 
     AK Parti Karaman Milletvekili Mevlüt Akgün'ün yasa teklifi, Türkiye sınırları içerisinde, ilan ve reklamlarda, her türlü resmi yazışma ve sözleşmede, toplantı ve gösterilerde, ana dili eğitimi ve değerlendirilmesinde, radyo ve televizyon sunuculuğunda Türkçe'nin kullanılmasıyla ilgili ilke ve düzenlemeleri içeriyor. 
     Teklif, ticari kuruluş ve ürünlerde, ilan, reklam ve tanıtımda, yazışmalarda, toplantı ve gösterilerde Türkçe'nin kullanılmasını esas kılıyor. İlk ve ortaöğretimde öğrencilerin Türkçe, edebiyat, dil bilgisi, kompozisyon gibi derslerden başarılı olmadıkça başarılı sayılamayacaklarını ve mezun olamayacaklarını öngören teklif, radyo ve televizyonlarda sunuculuk yapanların Türkçe'yi yanlışsız telaffuz ettiklerini gösteren sunuculuk belgesi almalarını da zorunlu tutuyor. 
     
</TEXT>
</DOC>
