<DOC>
<DOCNO> 237357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/05/guncel/gun03.html </URL>
<DATE> 2004/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
'Örnek Türkiye çözümü' 
</HEADLINE>
<TEXT>



Türkiye Diyanet Vakfı, imam hatip liselerini, "Din eğitimi problemine getirilmiş Türk çözümü" olarak görüyor. "İhtiyaç fazlası imam hatip liselerindeki meslek dersleri kaldırılmalı, bu liseler düz liseye, Anadolu İHL de Anadolu liselerine dönüştürülmelidir" yaklaşımı muhafazak r çevrelerde eleştiriyle karşılanıyor. Diyanet Vakfı'nın bu öneriye cevabı şöyle "İHL yerine getirdiği işlev bakımından belki Batı'daki kilise okulları ile karşılaştırılabilir. Kilise okulları diğer eğitim kurumları gibi genel formasyon veren kurumlardır. Bu yüzden İHL'lerin ülkenin din adamı ihtiyacına göre sınırlanması Anayasa'nın eğitim hakkına aykırı olduğu gibi okulların fonksiyonu ile de bağdaşmamaktadır. İHL dini bilgisi de olan genel formasyonlu lise mezunları yetiştirmektedir. Kapasiteleri bu yüzden mesleki ihtiyaçlara göre değil, halkın din eğitimi talebine göre belirlenmelidir. 

Toplum yapısına uygundur 
Prof. Dr. Halis Ayhan Marmara Üniv. İlahiyat Fakültesi İHL'ler cumhuriyetin genel eğitim sisteminin bütünlüğü içinde çok önemli ve olumlu bir kazanımdır. Devletin açtığı bir okula Müslüman milletimiz zaman içinde tam güvenerek oğlunu ve kızını gönderiyor, maddeten okulun yapımına katılıyor. Diyor ki 'Ben çocuklarımın dinini, diyanetini, milli değerlerini, cumhuriyetin temel niteliklerini kazanarak bu okullarda okumasını istiyorum.' Dini bilgilerinin yanında çağdaş bilimlerin de çocuklarımıza kazandırılmasıyla Atatürk'ün gösterdiği muasır medeniyete ortaöğretim seviyesinde ulaşılması mümkündür. Türk milletinin doğasına uygun İslam dininin doğru öğrenilmesi, öğretilmesi açısından İHL'ler Türk Milli Eğitimi'nin kurduğu ve yalnızca bizim milletimizin örnek olarak gerçekleştirdiği öğretim kurumlarıdır. İHL'lerin bu fonksiyonu zarar görmemeli. 



</TEXT>
</DOC>
