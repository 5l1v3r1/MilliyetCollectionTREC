<DOC>
<DOCNO> 217637 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/25/yazar/temelkuran.html </URL>
<DATE> 2004/02/25/ </DATE>
<TIME>  </TIME>
<AUTHOR> Ece TEMELKURAN  </AUTHOR>
<HEADLINE>
Havalar nasıl olursa olsun sizin iktidarınız iyi olsun 
</HEADLINE>
<TEXT>
   Fasulyenin içindeki bilim 
   
   
   Bizim memlekette bilimle olan ilişki genel olarak "şaşırma" üzerine kuruludur. Misal, memleketimizde ancak deprem sayesindedir ki insanlar kalpten yürekten "Bilim de işe yarıyormuş yahu " diyebilmiştir. Fakat yine bilim-dışı bir hissiyat geliştirerek "Deprem Dede"ye sanki depremin olacağı yeri ve zamanı bilebilecek bir Hızır Baba gibi muamele edilmiştir. Bu hacılaştırma-hocalaştırma, "Deprem Şeyhi" haline getirmeyle tatmin olunamadığı noktada da yaşını başını almış bir bilim adamı "Türkiye'nin En Seksi Erkeği" seçilerek bu ruhani bulamaç taçlandırılmıştır. 
   Memleketimizin bilimle yakından tanışmasının ikinci aşaması da "beyaz felaket" adıyla anılan kar yağışı olmuştur. Bilmiyorum farkında mısınız Haber bültenleri pek bir şaşırıyor meteoroloji tahminleri tuttuğu zaman. Öyle bir hava var ki, sanki meteoroloji uzmanları geceden fal bakıyorlar, sabah kalktığımızda falın çıktığını görünce aaa Bir şaşırıyoruz, bir heyecanlanıyoruz sorma gitsin. Yedi-sekiz yaşlarında ıslak pamukların arasına fasulye tanesi koydururlardı da, o fasulyeler filizlenince bir neşeli heyecan alırdı insanı, öyle naif, öyle tatlı bir telaş yani bilimsel gerçek karşısında 
   
   Fasulyeden kıyamete 
   Henüz filizlenen fasulyeye şaşırma seviyesindeyken memleketimdeki "bilim sevgisi", hoş olmuyor tabii bilim adamları kıyametten haberler vermeye başlayınca. Önceki gün haber Milliyet'te tam da hak ettiği yerde, manşetteydi. Bilim adamları manşetten bildiriyordu Dünyanın sonu geliyor Üstelik kutsal kitaplardaki gibi dramatik bir havada olmuyor bu, bayağı bildiğiniz, gündelik hayatta ötede beride karşılaştığınız zehirli gazlardan, "büyük yatırımlar" diye sevinçle açılan fabrikalardan filan oluyor. Dünya lideri ABD bu kıyametin başrol oyuncusu atmosfere katılan yok edici gazların büyük bölümü oradan geliyor. Depremi de, karın yağacağını da bilen bilim adamları dünyanın önümüzdeki yirmi yıl içinde abuk sabuk bir yer haline geleceğini söylüyor. İnsanlar yeryüzünün topraklarını, sanki bir mülk sahibi varmış gibi yeryüzünün, birbirine satıp-alıp dursunlar o toprak parçaları için savaşıp, birbirini boğazlayadursunlar, üzerinde tepişilen bu dünya bitiyor artık. Greenpeace eylemcilerini "yaramaz çocuklar" olarak izleyebilirsiniz televizyon ekranlarından ya da "çevrecileri" börtü böcekle ilgilenen bir takım "güzel insanlar" olarak görüp eğlenti konusu yapabilirsiniz. Ama yeryüzünün kendisi tükendiği için artık yeryüzü üzerine söz söylemeyen hiçbir politika muteber değil aslında. 
   Bu yazı yazıldığı sırada Adana'da bir Greenpeace eylemi yapılıyor. Bir yandan da bütün gazetelerde birinci sayfalar için haber seçiliyor aynı esnada. Muhtemelen belediye seçimleri aday adaylarının gürültü patırtısı manşetlere yükseliyor yavaş yavaş. Oysa üzerinde, tedavi edilemez bir iktidar hırsıyla tepindikleri dünya ayaklarının altından çekiliyor şu anda... 
   
      
   
   
</TEXT>
</DOC>
