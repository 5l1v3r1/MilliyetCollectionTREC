<DOC>
<DOCNO> 214346 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/10/son/sontur21.html </URL>
<DATE> 2004/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
'Attalos eşcinsel miydi ' tartışması... 
</HEADLINE>
<TEXT>

     Antalya Büyükşehir Belediye Başkanı Bekir Kumbul, kente heykelini dikmeyi düşündüğü 2. Attalos'un eşcinsel olmadığını belirterek, ''İddialar bağnazlıktır, aymazlıktır ve sığ düşüncenin eseridir'' dedi. 
     Kumbul, düzenlediği basın toplantısında, Saat Kulesi'nin karşısına dikilmesi düşünülen ve kaidesi hazırlanan heykele yönelik eleştirilerin siyasi rant sağlamak amacıyla yapıldığını söyledi. Kumbul, şöyle konuştu 
     ''Son günlerde bazı dar görüşlü çevreler tarafından Büyükşehir Belediyesi'nin Kent Kimliği Projesi kapsamında yer alan Attalos Heykeli ile ilgili art niyetli, ahlaki olmayan saldırılarda bulunulduğu gözlenmektedir. Bu saldırılar ne yazık ki, yaklaşan yerel seçimler öncesinde belli kesimlere mesaj vermek amacıyla gerçekler çarpıtılarak yapılmaktadır. Kentlerin kimliğine, yaşadıkları önemli tarihsel süreçlerin yanı sıra iz bırakan kişiler yön verir. Tarih kitaplarında Antalya'nın kurucusu olduğu yazılan Bergama Kralı 2. Attalos, kentimizin kimliği açısından çok önemlidir.'' Attalos üzerinde yapılan tartışmanın, ''Melekler erkek mi, dişi mi '' tartışmasına benzediğini dile getiren Kumbul, tarihte olduğu gibi bugün de çağdaşlığa karşı çıkan bazı çevreler olduğunu ifade ederek, ''Önce Attalos'un yüzü bilinmiyor dediler. Sonra Böyle bir şahıs yaşamamış dediler. Bunlardan sonuç alamayanlar, şimdi de bu önemli tarihi kişinin eşcinsel olduğu yolunda rivayetler bulunduğunu söylediler. Attalos eşcinsel değildir. Kaldı ki, ben insanların bu yönüyle değil, yaptıklarıyla ilgilenirim. Eğer eşcinsel iddiaları doğru ise o halde Antalya'nın adını da değiştirmemiz gerekir'' diye konuştu. 
     
     ''YEREL SEÇİMLER ÖNCESİ KULLANMAK AYIP'' 
     Attalos heykelini dikme konusunda Akdeniz Üniversitesi ile birlikte ortak çalışma yapıldığını belirten Kumbul, şöyle devam etti 
     ''Bu iddialar bağnazlıktır, aymazlıktır ve sığ düşüncenin eseridir. Bilgi sahibi olmadan, uydurma ve kasıtlı söylentilerle tarihsel kişilikleri karalamak insanlığa sığmaz. Hele bunları, yaklaşan yerel seçimler öncesinde rant getirmesi için kullanmak, ayıbın ötesindedir.'' Bekir Kumbul, dürüstlüğü ve güvenilirliği nedeniyle Attalos'a, kardeşsever anlamına gelen Philadelphos unvanı verildiğini hatırlatarak, ''O, kardeşinin yerine tahta geçirilme teklifine hayır demiş ve ancak kardeşi öldükten sonra tahta geçerek, 61 yaşında Bergama Kralı olmuştur'' dedi. 
     Kumbul, Antalya'yı Türklere kazandıran Selçuklu Komutanı Gıyaseddin Keyhüsrev'in de heykelini dikeceklerini bildirdi. Kumbul, 8 metre boyundaki Gıyaseddin Keyhüsrev heykelinin de Meydan Kavşağı'na dikileceğini belirterek, ''Attalos ve Gıyaseddin Keyhüsrev heykelleri 1 ay içinde Antalya'ya dikilecektir. Bunu kimse engelleyemez'' dedi. 
     
</TEXT>
</DOC>
