<DOC>
<DOCNO> 237567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/05/son/sonspo11.html </URL>
<DATE> 2004/05/05/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Gökhan Zago'nun yerini doldurabileceğime inanıyorum... 
</HEADLINE>
<TEXT>

     Beşiktaş'ın genç futbolcusu Gökhan Zan, siyah-beyazlı savunmada sezon sonunda gitmesine kesin gözüyle bakılan Zago'nun yerini dolduracağına inandığını söyledi. 
     Sezon başında Çanakkale Dardanelspor'dan transfer edilen ve bu sezon siyah-beyazlı takımda resmi maçlarda pek fazla oynama şansı bulamayan genç futbolcu, Beşiktaş Kulübü'nün resmi internet sitesinde düzenlenen ''soru-yanıt'' köşesinde taraftarların sorularını yanıtladı. 
     Beşiktaş'ta çok mutlu olduğunu belirten Gökhan, yedek kalışını ''hocanın tercihi'' olarak değerlendirerek, ''Buna saygı duymak zorundayım. Birgün mutlaka forma giyme şansım doğacaktır. Hedefim ileride hem Beşiktaş'ı hem Türkiye'yi Avrupa'da temsil etmek, ayrıca A Milli Takım'da forma giymek'' dedi. 
     İstanbul'da ailesiyle birlikte yaşadığını ve buraya alıştığını anlatan Gökhan, gelecek sezonlarda Beşiktaş'ta kalıcı olmak istediğini ifade ederek, ''Zago'nun yerini doldurabileceğime inanıyorum, kapasitem var. Bu 1 yıl içinde tecrübe edindim. Yedek oluşum ise beni yıpratmadı ya da psikolojik bir soruna itmedi. Ben en iyi şekilde çalışmalarıma devam ediyorum. Artık oynayabilecek düzeye geldiğime inanıyorum. Öncelikli hedefim Beşiktaş'ta kalıcı olmak, takımıma en iyi şekilde hizmet vermek ve sonrasında Avrupa'ya gitmek'' diye konuştu. 
     Siyah-beyazlı takımın değişmez isimlerden biri olacağına kesinlikle inandığını, Zago, Ronaldo, Ahmet Yıldırım, Emre ve Cordoba ile birlikte oynayarak 1 yıl içinde deneyim edindiğini vurgulayan Gökhan Zan, deneyim kazandığına inandığını ve kendisini daha rahat hissettiğini bildirdi. 
     Kendisini kanıtlamak için en fazla bir sezona ihtiyaç duyduğunu belirten Gökhan, ''Oynamadan hiçbir şey yapılamaz. Beşiktaş'ta 1 yıl sürekli oynadıktan sonra hem Beşiktaş'ta, hem de A Milli Takım'da kilit isim olacağıma inanıyorum'' dedi. 
     İleride İtalya'da AC Milan veya İspanya'da Real Madrid'de oynamanın ilk hedefi olduğunu kaydeden Gökhan, ''Beşiktaş'ta forma giymek çok güzel bir duygu, bunu anlatmak çok zor, yaşamak gerektiğine inanıyorum. Beşiktaşlılığım ise doğuştan. Benim adım Gökhan Keskin'den geliyor. Adımı da yakınımız olan Beşiktaşlı bir taraftar koydu'' diye konuştu. 
     Gökhan ayrıca, bir soru üzerine de, Fenerbahçe veya Galatasaray'dan kendisine çok yüksek transfer ücreti önerisi gelse bile Beşiktaş'ı bırakmayacağını belirterek, ''Kesinlikle kabul etmem. Çünkü herşeyin bir anlık olduğuna inanmıyorum. Beşiktaş'ta çok huzurlu ve mutluyum'' dedi. 
     
</TEXT>
</DOC>
