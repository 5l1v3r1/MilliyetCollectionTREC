<DOC>
<DOCNO> 228536 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/05/spor/spo03.html </URL>
<DATE> 2004/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Başkan'ı da konuşturdu 
</HEADLINE>
<TEXT>

   Özhan Canaydın, ilk kez bir hakemi yaylım ateşe tuttu, "Artık Ali Aydın'ın maçlarımıza verilmesini ve Galatasaray ile adının birlikte anılmasını kesinlikle istemiyorum" dedi 
      RAŞİT ALTUN 

   
   Ağır eleştiriler 
   SARI - Kırmızılı kulüpte Beşiktaş yenilgisinin faturası Ali Aydın'a kesildi. Hakemler konusundaki suskunluğunu bozan Başkan Özhan Canaydın, "Ben iki yıldır ilk kez konuşuyorum. Bu hakem daha önce kural hatası yaptı, yine kendisine görev verildi. Bugün hakem vicdanına karşı büyük suç işlemiştir" ifadelerini kullandı. 
   
   'Düdüğünü assın' 
   AYDIN'A sert tepki gösteren Galatasaray Kulübü Başkanı, sözlerini şöyle sürdürdü "Artık Ali Aydın'ın düdüğünü asma vakti gelmiştir. Onu bir daha istemiyoruz. Artık maçlarımıza verilmesini ve adının Galatasaray ile birlikte anılmasını istemiyorum. Artık düdüğünü asma vakti gelmiştir. Bunun takipçisi olacağız". 
   
   Florya'da tebrik 
   ÖZHAN Canaydın, karşılaşma sonrası Florya'da oyuncularla bir toplantı yaptı. Ortaya koyulan futbolu beğendiğini kaydeden Sarı-Kırmızılılar'ın Başkanı, "Hepinizi kutluyorum. Böyle canla başla oynayın, bizim için yeter. Canınızı sıkmayın. Ali Aydın için de gereken başvurular yapılacak" ifadelerini kullandı. 
   
   'Fener ve Trabzon'a hesabını versin'    Topa tuttu 
   İKİNCİ Başkan ve Futbol Şube Sorumlusu Ergun Gürsoy da, maçtan sonra Ali Aydın'a yüklendi. Aydın'ın daha önce Fenerbahçe maçında kendilerine dört kırmızı kart gösterdiğini anımsatan Gürsoy, "Kendisini kınıyoruz. FIFA kokartlı bir hakemin bu kadar basit hata yapması, düdüğü bırakmasına neden olur. Kendimizi yenilmiş görmüyorum" dedi. 
   
   'Allah'a havale' 
   GALATASARAYLI yönetici, bu karşılaşmanın sonucunun ve Ali Aydın'ın yönetiminin şampiyonluk adaylarını da yakından etkilediğinin altını çizdi. Gürsoy, "Biz hesap istemiyoruz, Allah'a havale ediyoruz. Ancak hakem Fenerbahçe ve Trabzonspor'a hesap vermelidir. Bülent Yavuz kendisine ne ceza verecek bilmiyorum" açıklamasında bulundu. 
   
   Sonkaya'da sona doğru    Gürsoy'dan süre istedi 
   YENİ sezonun transfer çalışmalarına şimdiden başlayan Galatasaray, Hollanda'nın Roda takımında forma giyen Ümit Milli Takımı'nın yıldız ismi Fatih Sonkaya ile prensip anlaşmasına vardı. Fatih, Ergun Gürsoy ile görüştüğünü açıklayarak, "Büyük ihtimalle yeni sezonda Galatasaray'da olacağım. İspanya ve İtalya'dan da bazı öneriler geldiği için Gürsoy'dan süre istedim" dedi. 
   
   Parada sorun yok 
   GALATASARAY'IN bu transfer için Roda Kulübü'ne 500 bin Euro, futbolcuya ise iki yıllık 800 bin Euro ödeyeceği öğrenildi. Galatasaray Futbol Şube Sorumlusu Ergun Gürsoy da derbi öncesinde "Bir futbolcuyla kesin anlaştık" diyerek adeta Fatih Sonkaya transferini doğruladı. Bu arada Schalke'de forma giyen Hamit Altıntop, takımından ayrılmayı düşünmediğini açıkladı. 
   
   
</TEXT>
</DOC>
