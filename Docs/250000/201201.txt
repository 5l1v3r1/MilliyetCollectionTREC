<DOC>
<DOCNO> 201201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/10/son/sonspo26.html </URL>
<DATE> 2003/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş üzgün döndü... Yasin Özür diliyorum 
</HEADLINE>
<TEXT>

     Almanya'da yapılan maçta İngiltere'nin Chelsea takımına yenilerek, Avrupa Şampiyonlar Ligi'nden elenen Beşiktaş, İstanbul'a döndü. 
     Atatürk Havalimanı'nda teknik heyet, futbolcular ve yöneticilerin son derece üzgün oldukları gözlenirken, Beşiktaş Kulübü İkinci Başkanı Hüsnü Güreli, Şampiyonlar Ligi'ne devam edemedikleri için taraftarlarından özür dilediklerini söyledi. 
     ''Ayağımıza kadar gelen fırsatı teptiğimiz için çok üzgünüz'' diyen Güreli, elenmelerinin nedenleri konusunda doğru analiz yapmak zorunda olduklarını ve geçmişten ders alarak, ileriye dönük yatırımlara devam etmeleri gerektiğini ifade etti. 
     UEFA Kupası'nda hedeflerinin final oynamak olduğunu belirten Güreli, ''Ancak Şampiyonlar Ligi'nin maddi ve manevi getirisi çok büyüktü. Her tur geçince büyük paralar kazanıp, takımınızı ekonomik olarak güçlendiriyorsunuz. Yine de UEFA Kupası'na da devam etmek büyük bir onurdur. Burada ülkemizi en iyi şekilde temsil edeceğiz'' diye konuştu. 
     Güreli, basın mensuplarının ara transferde oyuncu alıp almayacaklarını sormaları üzerine, ''Bu teknik heyetin bileceği iştir. Teknik heyetimizden bir talep gelirse, yönetimimiz gereğini yapar'' dedi. 
     
     ENGİN ''ARTIK HEDEF UEFA KUPASI'' 

     Beşiktaş Futbol Takımı Menajeri Sinan Engin ise, Chelsea'nin çok güçlü bir ekip olduğunu kaydederek, ''Her şeye rağmen turu getirecek skoru elde etmek istiyorduk, ama olmadı. Çok üzgünüz. Artık UEFA Kupası'nı hedefliyoruz ve buradaki maçlarımızı kazanmak istiyoruz'' şeklinde konuştu. 
     Yenilgi nedeniyle futbolculara ceza verip vermeyeceklerinin sorulması üzerine de Engin, ''Futbolcularda suç aramıyoruz. Ceza gündemimizde yok'' dedi. 
     
     YASİN ÖZÜR DİLEDİ 

     Chelsea karşısında kaptırdığı top sonrası ilk golün yenilmesine neden olan Yasin Sülün ise, yaptığı hata nedeniyle herkesten özür diledi. 
     yasin, böylesine önemli maçlarda yapılmayacak bir hata yaptığını kaydederek, ''Hocamdan, futbolcu arkadaşlarımdan, Beşiktaş camiasından özür diliyorum. Orada başkası da olabilirdi, ben oldum. Böyle maçlarda hata yapınca bedeli de büyük oluyor'' şeklinde konuştu. 
     Bu arada, Atatürk Havalimanı'ndan BJK Nevzat Demir Tesisleri'ne geçen siyah-beyazlılar, Akçaabat Sebatspor maçının hazırlıklarına, basına kapalı yapacakları antrenmanla başlayacak. 
     
</TEXT>
</DOC>
