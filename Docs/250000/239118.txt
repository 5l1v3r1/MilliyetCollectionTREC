<DOC>
<DOCNO> 239118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/11/son/sonspo19.html </URL>
<DATE> 2004/05/11/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
İtalyan basını Emre ve Okan Galatasaray'a dönebilir... 
</HEADLINE>
<TEXT>

     FC Inter takımında forma giyen Türk futbolcular Emre Belözoğlu'nun ve Okan Buruk'un, eski takımları Galatasaray'a dönebilecekleri ileri sürüldü. 
     Tuttosport gazetesinde yer alan iddia, Galatasaray Kulübü 2. Başkanı ve Futbol Şube Sorumlusu Ergun Gürsoy'un beyanatına dayandırıldı. 
     Ergun Gürsoy'un, Emre ve Okan'ı kastederek, ''İki oyuncu da bizi ilgilendiriyor. Onları aramızda görmek istiyoruz'' dediği belirtildi. 
     Gürsoy'un bu sözlerinden hareket eden Tuttosport gazetesi ise ''Emre Türkiye'ye dönüyor'' diye başlık attı. Üst başlıkta ise ''Galatasaray Okan'ı da istiyor'' denildi. 
     Haberde, FC Inter'in Galatasaray'dan bu konuda somut bir teklif beklediği ileri sürülerek, şu ifadelere yer verildi 
     ''İnter, bu talebe hazırlıksız yakalandı. Siyah-mavili kulüp, Okan'ı satacak bir yer aramakla birlikte, Emre'yi de son iki sezon her ne kadar forma giyme konusunda arzulanan sürekliliği yakalayamamış olsa da bırakmama arzusundaydı. Durini Sarayı'ndaki Inter yetkilileri şimdi resmi teklifin kendilerine ulaşmasını bekliyorlar.'' 

     
</TEXT>
</DOC>
