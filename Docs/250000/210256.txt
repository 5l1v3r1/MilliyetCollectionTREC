<DOC>
<DOCNO> 210256 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/22/guncel/gun04.html </URL>
<DATE> 2004/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Diplomatik vize çetesi 
</HEADLINE>
<TEXT>

   Mali polisin Ankara'daki operasyonunda, Avusturya Büyükelçiliği'nde görevli konsolos yardımcısının vize çetesine giysi karşılığında vize temin ettiği belirlendi 
   TOLGA ŞARDAN Ankara 
   
   Sahte vize şebekelerine karşı operasyonlar düzenleyen mali polis, başkentte diplomatik bir skandalı ortaya çıkardı. Şebeke lideri olduğu iddiasıyla gözaltına alınan Yusuf Köksal'ın 55 , Avusturya Büyükelçiliği'nde görevli konsolos yardımcısı Peter Janisch'le yakınlığını kullanıp vize aldığı belirlendi. Köksal, vizeye karşılık Janisch'e elbise, ayakkabı aldığını, tatil masraflarını karşıladığını söyledi. 
   
   Lakabı 'Doktor' 
   İşlemleri hızlı ve sağlam yaptığı için "Doktor" lakabıyla tanınan Köksal'in "Schengen" vizesi işlemler için bir diplomatı kullandığı anlaşıldı. 
   Bir arkadaşının "yurtdışına çıkışlarda yardımcı olabilir" uyarısı üzerine, 2002'de Avusturya Büyükelçiliği'nde görevli Janisch'le tanıştığını belirten Köksal, sorgusunda şunları anlattı "O zamana kadar sahte belgelerle yurtdışına adam çıkarma işiyle uğraşmamıştım. Daha önce taksicilik yapan arkadaşım Sefa Dağlı'ya diplomatla tanıştığımı söyledim. İki pasaport için 500 euro aldım. Evrakı Dağlı hazırlıyor, ben de Janisch'e gönderiyordum." 
   Köksal, diplomata vizeler için hediyeler aldığını ve tatil masraflarını karşıladığını söyledi. Polis Alla Mantorova 25 adlı Rus kadını da "kuryelik" yaptığı iddiasıyla gözaltına aldı. Köksal, "Mantorova ve Janisch'i Ağustos 2003'te tanıştırdım. Mantorova daha sonra İzmir'e gitti. Janisch de iş için İzmir'e gidince görüşmüşler" dedi. 
   Janisch'in 50'ye yakın pasaporta vize alınması için yardım ettiğini belirten Köksal, pasaportları büyükelçiliğe Mantorova'nın götürdüğünü ifade etti. Köksal ve Dağlı tutuklanırken, Mantorova sınır dışı edildi. 
   Milliyet'in şebekeyle ilgili iddialarını Viyana'dan telefonla yanıtlayan Avusturya Büyükelçisi Marius Calligaris, "Peter Yaniş'in bu işin içinde olmadığına ben yüzde yüz eminim. İddialar tamamen saçmadır" dedi. 
   
   
</TEXT>
</DOC>
