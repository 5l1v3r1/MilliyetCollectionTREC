<DOC>
<DOCNO> 230486 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/12/ekonomi/eko05.html </URL>
<DATE> 2004/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Ziyaretçiler için dört ayrı yerde taziye defteri açıldı 
</HEADLINE>
<TEXT>

   GÜLAY FIRAT İstanbul 
   
   Sakıp Sabancı ailesine başsağlığı dilemek isteyenler dün Sabancı Center'a akın etti. Sakıp Sabancı'nın kızı Sevil Sabancı, torunu Melisa, kardeşleri Erol ve Şevket Sabancı, yeğenleri Ali ve Güler Sabancı ile Sabancı Holding CEO'su Dr. Celal Metin, başsağlığı dileklerini kabul etti. Celal Metin, taziye ziyaretlerinden önce yaptığı kısa açıklamada, Sabancı'nın eşi Türkan Sabancı'nın Atlı Köşk'te kalmak istemesinden dolayı taziyeleri kabul etmek için Sabancı Center'e gelmeyeceğini bildirdi. Ayrıca holdingte dört ayrı yerde taziye defteri açıldı. 
   Saat 13.30 ile 17.00 arasındaki taziye ziyaretine gidenler arasında Harp Akademileri Komutanı Orgenaral Faruk Cömert, DYP Genel Başkanı Mehmet Ağar, Prof. Dr. Erdal İnönü, Beşiktaş Spor Kulübü Başkanı Serdar Bilgili, Türkiye Hahambaşısı İshak Haleva, Kadıköy Belediye Başkanı Selami Öztürk, ANAP eski Genel Başkanı Mesut Yılmaz, eşi Berna Yılmaz, Doğan Holding Yönetim Kurulu Başkanı Aydın Dogan ve eşi Sema Doğan, Doğan Medya Grup Başkanı Mehmet Ali Yalçındağ, Kanal D İcra Kurulu Başkanı Arzuhan Yalçındağ, işadamları Turgut Yılmaz, Vitali Hakko, Kadir Has, sanatçı Nejat Uygur, siyasetçiler Ali Talip Özdemir, İlhan Kesici ve Japon işadamları da vardı. Taziye defterleri perşembe gününe kadar açık kalacak. 
   
   'ÜZÜNTÜMÜZ BÜYÜK'    İshak Haleva "Çok üzüntülüyüz. Türkiyemiz bir yıldızını kaybetti. Onunla birkaç kere karşılaşma şerefine nail oldum. Büyük bir insan gördüm. Zenginlik mevzubahis değil. Halkını, Türkiyesini, herkesi seven bir insan.Tanrıya duam Türkiye'nin onun bıraktığı eserleri daima ilerletmesi. Türkiyemiz günden güne daha parlasın. Türkiye onunla iftihar ediyor. Türkiye bir evladını kaybetti." 
   İlhan Kesici "Cenabı Hak mekanını cennet etsin. Dikkatimi çeken, bütün ömrünü yerli sanayiye vermesi. Sakıp Sabancı Türkiye'nin sanayisinin gelişmesinde önemli rol aldı. 1980'lere kadar olan yerli sanayiyi Sakıp Bey'in hayatının temelinde görmek mümkün. Milli manevi unsurları bünyesinde taşıyan bir insandı. İnşallah bıraktığı yerden Türk ekonomisi devam ettirir. Eğitime de büyük katkıları oldu." 
   
   İnsanSA'yı oynayacağım 
   Nejat Uygur "Sakıp Sabancı her zaman şaka yapardı. Yine şaka yapıyor. Ben Sakıp Bey'in hayatını oynayacaktım. Oyunun ismi "İnsanSA" olacaktı. Ama araya benim hastalığım girdi. Kalp pili filan takıldı. Ama size söz veriyorum, ne pahasına olursa olsun, 'İnsanSA'nın galasını yapacağım. Hepimizin başı sağolsun. En kısa yoldan insanlığın tarifi Sakıp Sabancı'dır". 
   Mehmet Ağar "Kabul etmek lazım ki, önemli bir kayıp oldu. Ailesinin ötesinde, toplumun her kesiminde bir parça iz bırakan bir isim oldu. Türkiye'de büyük sanayici, çok büyük işadamı, toplumun her kesiminden bir izi üzerinde taşıyan önemli bir isimdi. Sabancı dünyayla bütünleşen, Türk iş alemine de bunun gereğini gösteren bir örnek oldu." 
   
   
</TEXT>
</DOC>
