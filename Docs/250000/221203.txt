<DOC>
<DOCNO> 221203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/10/son/sondun23.html </URL>
<DATE> 2004/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatih Akın patladı "Bild, Kekilli haberleriyle ırkçılık yapıyor" 
</HEADLINE>
<TEXT>

     54. Berlin Film Festivali Berlinale'de ''Altın Ayı'' ödülünü kazanan ''Duvara Karşı'' Gegen die Wand filminin yönetmeni Türk asıllı Fatih Akın, Alman Bild gazetesini ırkçılık yapmakla suçladı. 
     Akın, Stern dergisiyle yaptığı söyleşide, Bild gazetesinin, ''Duvara Karşı'' filminde oynayan Sibel Kekilli ve Birol Ünel hakkındaki yayımladığı haberlerin ardında ırkçı bir kampanya olduğunu kaydetti. 
     Akın, Bild gazetesinin ırkçılık yaptığını belirterek, bu amacın Ünel konusunda çıkan haberlerde iyice anlaşıldığını ifade etti. 
     Bild gazetesi, Kekilli'nin daha önce porno filmlerde oynadığı konusundaki haberleri günlerce yayımlamıştı. Daha sonra gazetede, Birol Ünel hakkında geçmişte suç işlediği ve sınırdışı edilme tehlikesiyle karşı karşıya olduğu yönünde haberler çıkmıştı. Ünel, 80'li yıllarda Hür İşçi Partisi FAP gibi sağcı gruplara karşı her şeyi yaptığını, bundan pişman olmadığını, FAP'de önde gelen birisine yumruk attığı için ceza aldığını ve cezasının tecil edildiğini açıklamıştı. 
     Akın, Bild gazetesinde yayımlanan bir yazıda, Franz Josef Wagner'nin, kendisinden ''saçları tel gibi'', ''cildi zeytin renginde'' gibi ifadelerle söz ettiğini söyledi. 
     
</TEXT>
</DOC>
