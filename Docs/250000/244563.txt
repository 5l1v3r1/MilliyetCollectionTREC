<DOC>
<DOCNO> 244563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/01/son/sontur36.html </URL>
<DATE> 2004/06/01/ </DATE>
<TIME> 19.05 </TIME>
<AUTHOR>  </AUTHOR>
<HEADLINE>
NATO zirvesinde AWACS erken uyarı uçakları 24 saat görev yapacak 
</HEADLINE>
<TEXT>

     Türkiye, İstanbul'da 28-29 Haziran'da yapılacak tarihinin en büyük ve kapsamlı etkinliği olacak NATO zirvesi için hazırlıklarını sürdürüyor. 
     Bu çerçevede, zirvenin hatasız ve risksiz tamamlanması, ayrıca akıllarda kalacak bir etkinlik olması hedefleniyor. 
     3000'i delegasyon, 3500'ü basın mensubu olmak üzere yaklaşık 6500 kişinin katılmasının beklendiği zirve için Dışişleri Bakanlığı, TSK, emniyet birimleri, tüm bakanlıklar ve İstanbul Belediyesi yoğun işbirliği içinde çalışıyor. 
     Tüm güvenliği Türkiye tarafından sağlanacak zirvede, 30 bin emniyet görevlisi ile deniz ve hava askeri birlikleri görev yapacak. 
     Zirvenin yapılacağı NATO Vadisi'nde güvenlik önlemleri artırılacak ve geniş bir alanı kapsayacak güvenlikli bölge, beton ve çelik bariyerlerle araç ve yaya trafiğine kapatılacak. Vadide yaşayan ya da çalışanlardan bölge içinde yaşadıkları ya da çalıştıkları yönünde belge istenecek. 
     Zirve süresince İstanbul'da hava sahası güvenliği çerçevesinde uçuş yasağı getirilecek ve AWACS erken uyarı uçakları görev yapacak. Bölgede bir adet AWACS 24 saat devriye uçuşu yapacak. 
     Hava güvenliğinin yanı sıra deniz güvenliği için de ek önlemler konulacak. İstanbul Boğazı'ndan yapılacak transit geçişler kontrol edilecek ve deniz trafiğinin güvenliği için Dolmabahçe Sarayı ile Çırağan Sarayı çevresine deniz bariyerleri konulacak. 
     Konuk delegasyonlara ayrılan altı otelden ikisini kullanacak 1000 kişiye yakın ABD heyetinin güvenliği için Türkiye ve ABD emniyet güçleri arasında işbirliği öngörülüyor. Türkiye ayrıca her delegasyon için bir adet zırhlı araç tesis edecek. 
     
     RAKAMLARLA ZİRVE 
     Zirve bütçesinin 20 milyon ABD Doları olarak hesaplandığı, ancak bu rakamın artabileceği belirtiliyor. 
     Ulaştırmanın önemli olacağı zirvede 250 otomobil, 150 minibüs ve 100 kadar da otobüs kullanılacak. 
     Zirvede basına da büyük kolaylıklar sağlanıyor. Bu çerçevede 2 bin telefon hattı, 200 plazma televizyon, 140 televizyon, 500 bilgisayar, hızlı internet erişimi, kapalı devre televizyon sistemi kurulacak. Zirvede ayrıca ilk kez dijital ses ve tercüme sistemi kullanılacak. 
     Teknik altyapı kapsamında toplam 800 bin kilometre kablo kullanılacağı kaydediliyor. 
     Sağlık alanında da zirve merkezlerinde ve otellerde sağlık merkezleri ve köşeleri kurulacak. Zirve çerçevesinde 60 ambulans, bir adet hastane helikopteri ve 700 sağlık personeli hizmet verecek. 
     
     ZİRVENİN GÜNDEMİ 
     İstanbul'da 28-29 Haziran günlerinde düzenlenecek NATO zirvesinin gündemini ağırlıklı olarak Afganistan ve Büyük Ortadoğu Projesi BOP oluşturacak. 
     Diplomatik kaynaklardan edinilen bilgiye göre, zirvenin gündemi henüz tam olarak netleşmedi. Bununla birlikte zirvede, ağırlıklı olarak Afganistan ve BOP konularının ele alınması bekleniyor. 
     Katılımcı ülkelerin zirvede NATO'nun Afganistan'a yönelik genel stratejisini belirleyerek onaylamasının söz konusu olduğunu belirten kaynaklar, Afganistan'da hüküm sürdüğü belirtilen nispi istikrarın bütün ülkeye genişletilmesinin tartışmaların odağı olacağı görüşünde birleşiyorlar. Bu çerçevede ayrıca eylül ayında yapılması beklenen seçimlerde İttifak'ın ne gibi bir rol alacağı, Afganistan'da halen süren operasyonun genişletilmesi ve bazı askeri eksikliklerin giderilmesi için ülkelerin ne gibi ek katkılar yapabileceği konularının da zirveyi meşgul etmesi bekleniyor. 
     İstanbul zirvesinde geniş bir biçimde ele alınacak Afganistan'ın Devlet Başkanı Hamid Karzai ile NATO'nun Afganistan Sivil Temsilcisi Hikmet Çetin'in de zirveye katılması öngörülüyor. 
     Zirvede ele alınacak bir diğer önemli konu son dönemde bütün dünyanın ayrıntılı bir şekilde biçimlenmesini beklediği BOP olacak. Proje'nin şekillenmesi için haziran ayı sonundaki NATO zirvesine kadar G-8, AB zirvesi, ABD-AB zirvesi gibi bazı önemli toplantılar yapılacağına dikkat çeken diplomatik kaynaklar, bu zincirin son halkasının da İstanbul zirvesi olacağını belirtiyorlar. 
     NATO'nun BOP çerçevesinde güvenlik boyutu açısından nasıl bir rol alacağı henüz kesinlik kazanmazken, mevcut güvenlik sorunları çerçevesinde bölge ülkeleriyle NATO arasında nasıl daha sıkı bir işbirliği yapılabileceği konusunun İstanbul'da masaya yatırılması öngörülüyor. 
     Bu arada, diplomatik kaynaklar, zirvede Irak konusunun gündeme gelip gelmeyeceğinin henüz netleşmediğini ifade ederken, genel anlamda Irak'a ilişkin gelişmelerin gündeme gelebileceğini ve belki bir bildiri bile çıkabileceğini belirtiyorlar. 
     NATO zirvesi çerçevesinde, ilk gün düzenlenecek NATO-Atlantik Konseyi toplantısına ek olarak, NATO-Rusya ve NATO-Ukrayna konseyleri ile Avrupa-Atlantik Ortaklık toplantıları da yapılacak. 
     NATO-Ukrayna konseyine katılımın devlet başkanı düzeyinde olmasına kesin gözüyle bakılırken, NATO-Rusya konseyi katılım açısından bazı pürüzler bulunuyor. Rusya Devlet Başkanı Vladimir Putin'in, ülkesinin NATO'ya Gürcistan'daki üslerinden asker çekmesi gibi vaat ettiği bazı taahhütleri yerine getirmemesi nedeniyle İstanbul'a gelmeyebileceği belirtiliyor. 
     
</TEXT>
</DOC>
