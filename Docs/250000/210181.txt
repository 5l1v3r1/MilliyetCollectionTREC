<DOC>
<DOCNO> 210181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/21/son/sonspo13.html </URL>
<DATE> 2004/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Konyaspor Kamerunluları da gönderdi 
</HEADLINE>
<TEXT>

     Konyaspor, günde çift antrenmanla hazırlandığı Trabzonspor maçından mutlak puan hedefliyor. 
     Futbol Şubesi Sorumlusu ve Basın Sözcüsü İbrahim Kaplan, takımda sorunların çözüldüğünü ve maç hazırlıklarının çok iyi geçtiğini kaydetti. 
     Yeni teknik direktörleri Tevfik Lav'ın takıma çabuk ısındığını belirten Kaplan, hafta sonu deplasmanda oynayacakları Trabzonspor maçına yoğun tempoyla hazırlandıklarını bildirdi. Trabzonspor'un şampiyonluğa oynayan güçlü bir ekip olduğunu ve kendi sahasında iyi futbol ortaya koyduğunu ifade eden Kaplan, şunları söyledi 
     ''Oumar, Ahmet ve Bayram'ın takıma katılmasıyla eksiklerimizi giderdik. Bordo-mavili ekibi yenecek güçteyiz. İlk yarıda kendi sahamızda oynadığımız maçta şansızlığımız nedeniyle berabere kaldık. Ancak bu maç, ikinci yarıya başka bir kimlikle başlamayı planlayan Konyaspor için büyük önem taşıyor. Lav, futbolcular ile her gün toplantılar düzenleyerek takıma gerekli motivasyonu sağlamaya çalışıyor.'' Kaplan, takımın moralinin yerinde olduğunu vurgulayarak, ikinci yarıya puanla başlamak istediklerini, bu nedenle hafta sonu sahaya mutlak galibiyet parolasıyla çıkacaklarını kaydetti. 
     Öte yandan, kampta denenmek üzere getirilen Avustralyalılardan sonra Tevfik Lav tarafından bir kez antrenmana çıkarılan Kamerunlu 2 futbolcunun da geri gönderildiği öğrenildi. 
     
</TEXT>
</DOC>
