<DOC>
<DOCNO> 211877 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/29/yazar/yilmaz.html </URL>
<DATE> 2004/01/29/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
Topbaş Ailenin bütünlüğü önemlidir 
</HEADLINE>
<TEXT>

   
   İstanbul Büyükşehir Belediye Başkanlığı aday adaylarına ilk sektörel destek turizmcilerden geldi. 
   İstanbul Turistik Oteller ve İşletmeciler Derneği TUROB , geleneksel yemeklerine konuk konuşmacı olarak AKP İstanbul aday adayı ve Beyoğlu Belediye Başkanı Yüksek Mimar Dr. Kadir Topbaş'ı davet etti. Bu davet, "Turizciler Topbaş'ın adaylığını destekliyor" olarak algılandı. 
   Kadir Topbaş, hafızasında yüzyılların birikimini taşıyan İstanbul'un turistik kent olarak algılanmasının önemine değindi. Konuşmasında önemli vurgu, eski ve yeni kent ayrımı yapılmadan birbirinin üzerine inşa edilen İstanbul'du. Haliç'i kirlettikten sonra temizlemek zorunda kalan bir İstanbul... 
   Topbaş ile yemekten sonra seçim çalışmalarını yürütmek üzere tuttuğu Gümüşsuyu'ndaki ofisinde sohbet ettik. 
   Ofiste kendi çizimi İstanbul yatıyor. Akademisyenler, sanatçılar ve işadamlarından oluşan gönüllüler ile bu büroda projeler üretiyorlar. Onlardan biri Mimar Sinan Üniversitesi öğretim üyelerinden Prof. Dr. Bülent Özer bakın ne diyor "Kalitelerinden ötürü en fazla sevdiğim, takdir ettiğim öğrencilerimden biridir." 
   Bir başka isim halen ABD'de yaşayan Harvard kökenli bir işadamı. Adını burada yazmayacağım işadamı Topbaş'a ciddi ciddi projeler üretmiş, göndermiş... 
   Tanıklığım bir başka hocanın desteğine denk geldi. Emeklilik yıllarını Haliç Üniversitesi'nde dersler vererek geçiren Prof. Dr. Muhteşem Giray... 
   Giray heyecanla Amsterdam'da çektiği çiçek serası ve bahçelerinin fotoğraflarını gösteriyor. İstanbul'a öneriyor... 
   Topbaş eskiye dönüyor, 1999 seçimlerinden sonra Vakko'nun sahibi Vitali Hakko'nun "Burada para kazanamıyorum, ya yolu trafiğe açın, ya gidiyorum" sözlerini hatırlatıyor. O Hakko için "Şimdi gider mi" diye soruyor. 
   Topbaş, Beyoğlu'nda son 5 yılda gayrimenkul değerlerinin 5 kat arttığını vurguluyor. Topbaş sosyetenin ve paranın yönünü olduğu gibi Kasımpaşa gerçeğini de çok iyi biliyor. Hacı Hüsrevlilere istihdam projeleri geliştirdi ve eğlence sektörüne hizmet verecek eleman yetiştirme projesi başlattı. 
   Ofisin duvarında yıkık halde bulunan Sadrazam Köprülü Amcazade Hüseyin Paşa Yalısı'nın iç ve dış çizimleri duruyor. Ofisden biraz söz etmeliyim sonuçta mimari zevklerinden söz ettiğimiz bir başkan adayının çalışma mekanı. Çalışmayı kolaylaştıran, ferahlık, sadelik ve konforun birleştiği bir mekan. Bu mekan kimlerle dolup taşacak Henüz dışarıdan sayılabilecek belki ikinci, belki de üçüncü konuğum. Topbaş adaylığını açıkladıktan sonra eminim çok ünlü isim bu ofise düşlerindeki İstanbul'u taşıyacak. 
   Topbaş'a son sorum, "İstanbul'a yakışır başkan ne demek " 
   1945'ten beri İstanbul'da yaşayan Topbaş, "Her ferdi temsil eden, İstanbul'u iyi okuyan, kent yaşamındaki gereksinimleri karşılayan" diye yanıtlıyor. 
   Siyasi aidiyete gelince... 
   AKP kurucularından olan Topbaş, Tayyip Erdoğan ile yaşı denk olmasa da aynı ilkokulda okuyan, aynı mahallenin gençleri. 
   "Ailenin bütünlüğü önemlidir. Tek tek kişilerin düşünceleri ve zevklerine göre hareket edemezsiniz" diyen Topbaş AKP'deki değişimi anlatıyor... 
   "Geçtiğimiz yüzyılda kalıp, o dönem doğru bulduklarımızı savunmayı sürdüremeyiz. Farklılığımız, olgunluğumuz, yetişkinliğimiz, yanılgılarımız bizi bir yerlere taşıyor." 
   İşadamı tecrübesine de sahip olan Topbaş'ın torbasından çıkardığı bugüne kadar verdiği güvenden başka bir şey değil aslında. 
   
      
   
</TEXT>
</DOC>
