<DOC>
<DOCNO> 201786 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/13/yazar/altan.html </URL>
<DATE> 2003/12/13/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
KKTC seçimleri ve Hubble teleskopu... 
</HEADLINE>
<TEXT>

   
   Yarın Kuzey Kıbrıs'ta seçimler var medyada da volkanlaşan bir gürültü bir patırtı... 
   Kuzey Kıbrıs'ta, bizim Göztepe'nin iki mahallesinde yaşayanlar kadar bir nüfus, Türkiye'nin de kaderini saptayacakmış... 
   Sorun Türkiye'nin kaderi değil, Kuzey Kıbrıs'la Türkiye'nin tepesine bağdaş kurmuş, Hazine kökenli bir saltanatın kaderi... 
   
   Kazara Türkiye'nin AB üyeliği için de müzakereler başlarsa "devlet" etiketi arkasında, 370 bin resmi lojman, 150 bin resmi araba ile oligarşik bir saltanat kurmuş olanlara karşı da Kopenhag kriterlerine uygun olarak "birey"in hakkı ön plana çıkacak... 
   Vatan, millet, ırkçılık ve hamaset edebiyatıyla ekonomik gerçekler maskelene maskelene Türkiye, "yaşam kalitesi" açısından, Yunanistan'ın 70 basamak altına düşmüş kimin umurunda ki bu .. 
   Oligarşik saltanat devam etsin de, Türkiye nereye düşerse düşsün... 
   
   Enseyi karartmayın... 
   "National Geographic"in son çıkan Türkçe sayısında, Hubble teleskopunun, iyice güçlendirildikten sonra çektiği, 12 milyar ışık yılı uzaklığındaki Kozmos görüntüleri var... 
   Işık, saniyede 300 bin km. hızla gittiğine göre 12 milyar yılda kaç saniye bulunduğunu hesap edip, onu da 300 bin km. ile çarpın... 
   Ve kainat, yahut uzay, yahut Kozmos içinde pire tersi kadar bile bir volümü bulanmayan "Yer" küremiz... 
   "Yer" küremizde Kıbrıs adası, onun da kuzeyindeki seçimler... 
   
   Yüz yıl öncesine dönsek... 1903 yılında, padişah II. Abdülhamit, 5 yıl sonra devrileceğini biliyor muydu ne radyo vardı ortalıkta, ne uçak, ne televizyon, ne cep telefonu... 
   Yüz yıl sonrasını, yani 2103 yılını öngörebilme olanağımız var mı 
   Yok... 
   Gün bu gün, saat bu saat hesabıyla atılan nutuklar megalomanyak böbürlenmeler hava basmalar sürünmeler, ölmeler, öldürmeler... 
   
   Böyle gelmiş, böyle mi gider, diyorsunuz 
   Peki, toplam 200 milyon insanın öldüğü "Dünya savaşları" niye bitti 
   Bir daha dünya savaşı çıkar mı 
   Çıkmaz... 
   Neden çıkmaz 
   Çünkü savaş çıkarmanın karı bitti. 
   Sonunda ABD'de başkan olmanın da karı bitecektir, Hazine'den geçinmeli oligarşik bir saltanat kurmanın da... 
   2. Dünya Savaşı ve toplam 200 milyon insanın ölümünden sonra, nasıl "Avrupa vatandaşlığı" başlamışsa Walesa'nın şimdiden anayasasını hazırlamaya koyulduğu "Dünya vatandaşlığı" da başlayacak sonunda... 
   
   Pragmatik bir yaklaşımla, günümüzü gün etmenin yolları, yöntemleri üstünde durma modasına uyduğumuzda... 
   TV reklamları, araba modellerinden, tatil sitelerine dek paranın nelere ve nerelerde harcanmasının daha "keyifli" olacağını öneriyor boyuna... 
   Çağdaş insanların nasıl para kazandıkları üstünde pek durulmuyor. 
   
   Gazi Yaşargil gibi, beyin cerrahisinde evrensel bir uzman olmak yahut deniz ticaret hukukunda evrensel bir uzman olmak yahut rüyaları ekrana yansıtma teknolojisinde patent sahibi olmak yahut evrensel bir otelde saygın bir aşçı olmak yahut eroin tutkunluğunu sıfırlayacak kimyasal bir buluş yapmak yahut akıl hastalıklarının da viritük olduğunu kanıtlayarak, bu tür hastalıklara karşı bir aşı bulmak... 
   Sartre 
   - En büyük tembellik sevdiğin işi yapmaktır, der... 
   Fellini, en büyük tembellerden biriydi. Hep sevdiği işi yaptı. Yarattığı dünyalardan aldığı zevk, onlardan sağladığı kazançları kullanırken aldığından büyüktü... 
   
   Kuzey Kıbrıs'taki seçimler, medyada volkanlaşıyor... 
   Ve kimse son 30 yılda Türkiye'den oraya kaç milyar dolar gittiğini açıklamıyor. Kimlerin işine yaradı ki o milyarlarca dolar 
   Kimlerin çocukları Londra'larda okumakta 
   Kimler hastalanınca ABD'ye uçmakta 
   Ortada sadece vatan, millet, bayrak, kahramanlık nutukları... 
   
   Enseyi karartmayın... Hubble teleskopunun çektiği görüntüler o görüntülerle eşdeğerde olan ve ne yazık ki sadece yüzde 15'ini kullanabildiğimiz beynimize de, öpücükler göndermekte... 
   
      
   
   
</TEXT>
</DOC>
