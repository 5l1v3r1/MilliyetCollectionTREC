<DOC>
<DOCNO> 236447 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/01/son/sondun40.html </URL>
<DATE> 2004/05/01/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Bulgaristan'da 1 Mayıs kutlamaları... 
</HEADLINE>
<TEXT>

     1 Mayıs İşçi Bayramı, Bulgaristan'da da, ana muhalefet partisi konumundaki Bulgaristan Sosyalist Partisi'nin BSP organizasyonunda çeşitli etkinliklerle kutlandı. 
     Başkent Sofya'da, Ulusal Kültür Sarayı NDK meydanında çoğu orta yaşın üzerinde yaklaşık 2000 kişinin katıldığı mitingde konuşan, eski Komünist Parti'nin devamı niteliğindeki BSP'nin Genel Başkanı Sergey Stanişev, partisinin ciddi olarak iktidara gelmeye hazırlandığını söyledi. 
     ''Ekmek, güvenlik ve adalet'' sloganı altında düzenlenen mitingde hükümet aleyhine sloganlar atılırken, komünizm döneminin marşlarının söylenmesi dikkat çekti. 
     Stanişev, Bulgaristan'ın 2007 yılından Avrupa Birliği'ne tam üye olacağını hatırlatarak, ''Ancak Bulgar vatandaşları için Avrupa Birliği'ne nasıl girecekleri önem taşıyor. Avrupa Birliği'ne ikinci sınıf vatandaş gibi başımız öne eğik olarak katılmak istemiyoruz.'' dedi. 
     Hükümetin uyguladığı yanlış ekonomik ve sosyal politikalar yüzünden bugün Bulgaristan vatandaşlarının büyük bir bölümünün yaşamını açlık sınırında sürdürmek zorunda kaldığını öne süren Stanişev, ''Yardımlara muhtaç hale getirilen halkımızın onuru kırılmıştır. Biz adil, sosyal ve güvenli bir devlet istiyoruz'' diye konuştu. 
     Mitinge katılanlar daha sonra bandonun çaldığı sosyalist marşlar eşliğinde Borisova Gradina'ya kadar yürüyüş yaptılar. Sıkı güvenlik tedbirleri altında gerçekleştirilen yürüyüş sırasında Sofya trafiği adeta felç oldu. Yaklaşık 3 saat süren miting ve yürüyüş olaysız bir şekilde sona erdi. 
     Bu arada, BSP lideri Sergey Stanişev'in, son derece kalabalık bir heyetle birlikte, yarın ilk kez ABD ziyaretine gideceği açıklandı. Stanişev, 10 Mayıs tarihine dek ABD'de kalarak, hükümet yetkilileri ile görüşmelerde bulunacak. BSP heyetinin, ABD ziyareti sırasında, çeşitli eyaletlerdeki Bulgar göçmenleriyle de biraraya geleceği bildirildi. 
     
</TEXT>
</DOC>
