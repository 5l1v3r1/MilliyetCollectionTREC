<DOC>
<DOCNO> 210527 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/23/ekonomi/eko03.html </URL>
<DATE> 2004/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Ziraat Bankası'nın satışı zor 
</HEADLINE>
<TEXT>

   Ziraat Bankası Genel Müdürü Çağlar, bu büyüklükteki bir bankanın hemen satışının mümkün olmadığını ama özerkleştirilebileceğini söyledi 
      ANKARA AA 
   
   Ziraat Bankası Genel Müdürü Can Akın Çağlar, Ziraat büyüklüğünde bir bankanın hemen satılmasının mümkün görülmediğini belirtirken, "Bir ara çözüm olarak BDDK örneğinde olduğu gibi Banka'nın özerkleştirilmesi gündeme getirilebilir" dedi. 
   Çağlar, böyle bir uygulamanın, bankaya müşteri bulunup özelleştirilene kadar IMF'nin siyasi müdahale endişelerini gidereceğini kaydetti. Ziraat Bankası'nın özelleştirilmesi konusunda IMF'nin kaygısının, kaydedilen olumlu havanın siyasete malzeme edilmesi olduğunu söyleyen Çağlar, kendilerinin hükümetin siyasetin elinin ekonomiden çekilmesi yönündeki kararlılığını hatırlattıklarını söyledi. Bu arada, Tasarruf Mevduatı Sigorta Fonu TMSF Halk Bankası'nın Pamukbank'ta inceleme yapmasının uygun görüldüğünü açıkladı. 
   
   
</TEXT>
</DOC>
