<DOC>
<DOCNO> 225122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/24/son/sondun45.html </URL>
<DATE> 2004/03/24/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
İspanya terör kurbanlarını andı... 
</HEADLINE>
<TEXT>

     İspanya'nın başkenti Madrid'de 11 Mart'ta düzenlenen terör saldırılarında ölen 190 kişi için Almudena kilisesinde düzenlenen devlet töreni sona erdi. 
     Dünyanın dört bir yanından gelen üst düzey devlet adamlarının da aralarında bulunduğu 1500 kişinin katıldığı, Almudena kilisesindeki 1,5 saatlik törende, terör kurbanları anıldı. 
     Törende Türkiye'yi Devlet Bakanı ve Başbakan Yardımcısı Abdüllatif Şener, Devlet Bakanı Beşir Atalay ve Türkiye'nin Madrid Büyükelçisi Volkan Vural temsil etti. 
     Devlet töreninde Lüksemburg, Fas, Bulgaristan, Norveç, İngiltere, Belçika, Ürdün, Danimarka, Fransa, Kanada, Estonya, Finlandiya, İtalya, Malta, Portekiz, İsveç devlet başkanları Arjantin, Arnavutluk, Almanya, Çek Cumhuriyeti, Slovakya, Macaristan, İrlanda, Polonya, Slovenya, Letonya, Japonya, Bosna-Hersek, Andorra hükümet başkanları veya temsilcileri ile temsil edildi. 
     3 kardinalin yönettiği törende konuşan Madrid kardinali Homilia Del Emmo, teröristlerin stratejilerinin her zaman nefret yaymak olduğunu, 11 Mart'taki katliamda da bunun yapıldığını söyledi. 
     Emmo, ''Teröristler, saldırarak birlikte yaşamaya derinden zarar vermeyi, barışı ve uzlaşmayı önlemeyi hedef alıyorlar. Ama teröristlerden korunmak için başka türlü nefretlerle cevap verilemez'' dedi. 
     İspanya Kralı Juan Carlos ve Kraliçe Sofia kilisede kendileri için hazırlanan özel bölümden töreni izlediler. 
     Törene katılan devlet başkanlarının hüzünlü olduğu ve kurbanlarının ailelerinin tören boyunca gözyaşlarını tutamadıkları görüldü. 
     
</TEXT>
</DOC>
