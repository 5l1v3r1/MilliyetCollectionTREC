<DOC>
<DOCNO> 209204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/17/guncel/gun14.html </URL>
<DATE> 2004/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarihi eser kaçakçısı Alman 
</HEADLINE>
<TEXT>

   ANTALYA DHA 
   
   Antalya Dış Hatlar Terminali'nden çıkarken valizinde "tarihi eser" özellikleri taşıyan sütun başı parçası olduğu için gözaltına alınan Alman turist Uwe Jacop, tutuklandı. 8 Ocak'ta geldiği Alanya'da eşi Brigitte'le tatil yapan Jacop'un valizinde, önceki gün Antalya Havalimanı'ndan geçerken 30 santim boyunda 10 kiloluk taş sütun başı parçası olduğu belirlendi. "Roma dönemine ait, mimari etütlük bir eserdir" raporu üzerine gözaltına alınan Jacop, Kültür varlıklarını Koruma Kanunu'na muhalefetten sevk edildiği mahkemece tutuklandı. Diyabet, sedef ve hepatit hastası olduğu gerekçesiyle birkaç ay önce malülen emekli olan Jacop, taşı Alarahan'ı ziyareti sırasında 60 euro karşılığı aldığını, imitasyon olduğunu sandığını iddia etti. Alman Stefan Göttker de Eylül 2003'te oğlunun çantasından tarihi taş çıkması üzerine 1 ay tutuklu kaldıktan sonra serbest bırakılmıştı. 
   
   
</TEXT>
</DOC>
