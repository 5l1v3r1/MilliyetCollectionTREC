<DOC>
<DOCNO> 201567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/12/son/sondun27.html </URL>
<DATE> 2003/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Rum basını ABD İspanya'daki üssünü Kıbrıs'a taşıyor" 
</HEADLINE>
<TEXT>

     ABD'nin İspanya'daki Maron Hava Üssü'nü Kıbrıs'ya taşıyarak, bu üssünü Kıbrıs'taki İngiliz üsleriyle birleştireceği öne sürüldü. 
     Kıbrıs Rum kesiminde haftalık olarak yayımlanan Kipros Simera gazetesi, İngitere'nin Kıbrıs'taki iki üssünden biri olan ''Ağrotur'un ABD'nin ölüm üssü haline geleceğini'' yazdı. 
     ''İspanya'daki üs Kıbrıs'a taşınıyor. NATO üsleri Girit-İncirlik'le birleşecek'' ifadesini kullanan gazete, Amerika Savunma Bakanlığı'nın Limasol'daki Ağrotur üssü ile Mağusa bölgesindeki Dikelya İngiliz üslerini ''ele geçirdiğini'' savundu. Gazete, Ağrotur'un ''çok yakında İspanya'dan nakledilecek koskoca bir Amerikan üssünü'' kabul edeceğini iddia etti. 
     Gazeteye göre, Maron Hava Üssü'nün tamamı olmasa bile önemli bir bölümü Ağrotur'a nakledilecek. 
     İspanya'daki üssün Kıbrıs'a nakledileceğinin ''çok gizli'' ibaresiyle Türkiye, Yunanistan ve İsrail Savunma bakanlıklarına bildirildiğini öne süren gazete, ''Amerikalıların bu 'ölüm üssünün' Doğu Akdeniz'de Amerikan nüfuzunu önemli ölçüde güçlendireceğini ve ABD için büyük stratejik öneme haiz bu bölgede, tamamen denetimi elde tutmak için kara, hava ve deniz birliklerinin her an saldırıya hazır durumda bulunacağını'' savundu. 
     Haberde, Amerikan üssünün İspanya'dan Güney Kıbrıs'a taşınmasıyla ilgili ''çok gizli'' dosyadan KKTC Cumhurbaşkanı Rauf Denktaş'ın da haberdar edildiği, ABD Dışişleri Bakan Yardımcısı Mark Grossman'ın son Türkiye ziyaretinin bu olayla da ilgisi bulunduğu iddia edildi. 
     
</TEXT>
</DOC>
