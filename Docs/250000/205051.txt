<DOC>
<DOCNO> 205051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/29/yasam/yas02.html </URL>
<DATE> 2003/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Ölüme uçtular 
</HEADLINE>
<TEXT>

   5 metrelik köprüden uçan otomobilin sürücüsü son anda atlayarak kurtuldu ama otomobilde sıkışan arkadaşı öldü 
      MUSTAFA KURTARAN MUTLU BOZDAĞ 
   
   İstanbul Fatih'te, aşırı hız ve hatalı sollama nedeniyle kontrolden çıkarak Unkapanı Köprüsü çıkışında uçan otomobilde bulunan bir kişi öldü. Sürücü ise otomobil köprüden beton zemine düşmeden atlayıp ağır yaralı olarak kurtuldu. 
   Taksim'den Aksaray yönüne giden Muharrem Kara 23 , otomobiliyle dün sabah 05.00 sıralarında aşırı sürat yapıyordu. Zikzak çizerek sollamalar yapan otomobil, Unkapanı Köprüsü'nün çıkışındaki hafif çukur olan ek kısma hızla girince savruldu. 
   
   Son anda atladı 
   Sürücü Kara direksiyon h kimiyetini kaybederken, otomobil kendi etrafında dönerek köprü korkuluklarına vurdu. Ancak korkulukların da engelleyemediği araç, köprüden uçarak beton zemine düştü. Kara, son anda atlayarak köprü üzerinde kalmayı başarırken, arkadaşı Özgür Vural 21 , yaklaşık beş metreden düşen ve hurda haline gelen otomobilin içinde sıkıştı. 
   
   Durumu ciddi 
   Çarpmanın etkisiyle otomobilden koparak onlarca metre ileriye fırlayan ve yanmaya başlayan motor, itfaiye ekiplerinin müdahalesiyle söndürüldü. Sıkıştığı yerden çıkarılan Vural, kaldırıldığı Taksim İlkyardım Eğitim ve Araştırma Hastanesi'nde hayatını kaybederken, İstanbul Tıp Fakültesi Hastanesi'ne kaldırılan Kara'nın sağlık durumunun ciddiyetini koruduğu bildirildi. 
   
   
   
</TEXT>
</DOC>
