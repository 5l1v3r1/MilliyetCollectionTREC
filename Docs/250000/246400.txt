<DOC>
<DOCNO> 246400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/09/spor/axspo01.html </URL>
<DATE> 2004/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Ağzından bal damladı 
</HEADLINE>
<TEXT>


Kartal'ın yeni Teknik Direktörü Del Bosque, Real Madrid'de yakaladığı başarıyı Türkiye'de de sürdüreceğini belirtti, "Kazandığımız kupaları Beşiktaş'ta da kaldırmak istiyoruz" dedi 

SÜLEYMAN HATISARU 


'En büyük Beşiktaş' 
BEŞİKTAŞ'IN dünyaca ünlü Teknik Direktörü Vicente Del Bosque dün basın önünde imza attı, Siyah - Beyazlılar'a umut dağıttı. Başkan Yıldırım Demirören ve yöneticilerle birlikte basının karşısına çıkan İspanyol çalıştırıcı, konuşmasını Türkçe olarak "En büyük Beşiktaş" sözleriyle tamamladı. Del Bosque, daha sonra İnönü Stadı'na giderek çalışmalar hakkında bilgi sahibi oldu. 

'Benim için şans' 
SİYAH - Beyazlı kulübe gelmesinin kendisi için bir şans olduğunu vurgulayan Del Bosque, "Bütün hayatım boyunca büyük bir kulüpte çalıştım. Çok önemli şeyler öğrendim. Öğrendiğim şeyleri burada sergileyeceğim" dedi. Ligde şampiyonluk, UEFA Kupası'nda da büyük başarılar hedeflediklerini belirten İspanyol hoca, "Real Madrid'te kazandığımız kupaları burada da kaldırmak istiyoruz" diye konuştu. 

'Futbol büyük yatırım' 
TAKIMDA büyük futbolcuların bulunduğunu, ancak yeterli olmayan mevkiiler için daha büyüklerini getireceğini söyleyen Del Bosque, "İlk yapacağım Beşiktaş'ın içine girmek" diye konuştu. Siyah - Beyazlı teknik adam şöyle devam etti "Futbol büyük bir yatırım. Bu nedenle 4 senedir birlikte çalıştığım yardımcılarımla birlikte geleceğim. Biz takıma adapte olmak ve büyük başarılara imza atmak istiyoruz." 

'Dünya kulübüyüz' 
BAŞKAN Yıldırım Demirören ise yeni teknik direktörlerinin, Türkiye'ye gelen en kariyerli hoca olduğunu vurguladı. Demirören şunları söyledi "Büyük hocalar büyük kulüplere gelir. Büyük futbolcular ise büyük hocalarla, büyük kulüplere gelir. Del Bosque ile yaptığımız anlaşmadan Beşiktaş'ın Avrupa ve dünya kulübü olduğunu bir kez daha gösterdik. Yeni çalıştırıcımız Beşiktaş'a ve Türk futboluna hayırlı olsun." 

'Real Madrid değil Beşiktaş' 
Del Bosque, Beşiktaş'tan önce Real Madrid'ten de teklif aldığını ancak bunun teknik direktörlük olmadığını belirtti. "Antrenörlüğe devam etmek istediğim için Beşiktaş'a geldim" diyen İspanyol teknik adam, Siyah - Beyazlılar'ı tanıdığını da belirtti. Basın önünde yapılan imza törenine Başkan Yıldırım Demirören ile birlikte diğer yöneticiler de katıldı. 

Yıldızlar Kartal'a 

Del Bosque'nin, Monaco'dan Morientes ve Giuly ile görüştüğü, Milan'dan Serginho ve Manchester City'den McManaman'a da teklif yaptığı öğrenildi 

ORHAN YILDIRIM 

Avrupa'nın ünlüleri 
BEŞİKTAŞ, yabancı konusunda hocasının çevresinden faydalanacak. Teknik Direktör Del Bosque'nin, Avrupa'nın 4 ünlü oyuncusunu getirebileceğini söylediği öğrenildi. Geçen sezon Monaco'da kiralık forma giyen Fernando Morientes'le görüştüğü ifade edilen Bosque, ayrıca aynı takımda forma giyen Giuly, Milan'dan Serginho ve Manchester City'den McManaman'a teklif yaptığı kaydedildi. 

Arjantinli arayışı 
YÖNETİCİLERLE bir görüşme yapan Bosque'un, bu dört isimden, başta Morientes olmak üzere en az ikisinin alınmasını istediği belirtildi. İspanyol çalıştırıcının, Arjantin'de de genç futbolcu arayışına gireceği ifade edildi. İspanya'ya dönüşte Siyah - Beyazlılar'ın video kasetlerini de götüren Vicente Del Bosque, bunları izledikten sonra kimin kalıp, gideceğine karar verecek. 

Rüştü'nün bekleyişi 

YUSUF DURSUN 

BELİNDEKİ sakatlık nedeniyle dün Acıbadem Hastanesi'nde MR'ı çekilen Barcelona kalecisi Rüştü, Beşiktaş'ta Başkan Yıldırım Demirören'den teklif aldığını belirtti, Fenerbahçe'nin ise kendisine sormadan Barcelona'dan istediğini ifade etti. Demirören ile görüştüğü dönemde hoca adayının Mattheaus olduğuna dikkat çeken Rüştü, "Şu an takımın başında Del Bosque var. Benim transferim konusunda ne düşünür bilemiyorum. Bekleyip göreceğiz" diye konuştu. 

İşbaşı 22 Haziran'da 
KARTAL'IN yeni Teknik Direktörü Del Bosque, dün öğleden sonra İspanya'ya döndü. Ünlü çalıştırıcının bir hafta, yardımcılarının ise üç gün sonra İstanbul'a gelecekleri belirtildi. Kıvanç Oktay, yeni sezon hazırlıklarının daha önce yapılan program çerçevesinde gerçekleşeceğini ve 22 Haziran'da işbaşı yapılacağını söyledi. 

Başkan sözü 
EMİNÖNÜ Belediye Başkanı Nevzat Er, tuttuğu takım Beşiktaş'ın altyapısına genç yetenekler kazandıracağını söyledi. İlçede yer alan tüm statlarda minikler adına turnuva düzenleyeceğini belirten Er, burada seçilen çocukları Kartal'ın altyapısına aktaracaklarını vurguladı. 

İlk mezunlar 
BEŞİKTAŞ Koleji'nin ilk mezunları dün gece Park Orman'da düzenlenen törenle diplomalarını aldılar. Geceye Onursal Başkan Süleyman Seba'nın yanısıra yönetici Hüseyin Yücel, kolejin kurucusu Erol Kaynar, Milli Eğitim İl Müdür Ömer Balıbey katıldı. Erol Kaynar ve Süleyman Seba'ya birer teşekür plaketi verildi. 

Okan'da pürüz 

ORHAN YILDIRIM 

BEŞİKTAŞ yönetimi daha önce anlaştığını açıkladığı Okan Buruk'u imzaya ikna edemedi. Kulübü İnter'le bonservis sorununu çözerek Kartal'ın teklifine yeşil ışık yakan yıldız futbolcu ile menajeri Ahmet Bulut, Galatasaray'ın araya girmesi üzerine dün akşam kulübe çağrıldı. 
MİLLİ oyuncunun yıllık 1.5 milyon dolar talep etmesi üzerine taraflar anlaşma sağlayamadı. Yönetim pazarlıklarını sürdürdüğü Okan'a bugün imza attırmayı planlıyor. Bu arada Del Bosque önceki yönetimin aldığı Veysel, Berkant ile mevcut yönetimin el sıkıştığı Mustafa Doğan, Çağdaş ve Sedat konusundaki kararını daha sonra vereceğini bildirdi. 




</TEXT>
</DOC>
