<DOC>
<DOCNO> 203227 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/19/son/soneko33.html </URL>
<DATE> 2003/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Özelleştirmeden 3 milyar dolar nakit gelir bekleniyor... 
</HEADLINE>
<TEXT>

     Altıncı gözden geçirmeye ilişkin IMF'ye sunulan niyet mektubunda, 2004 yılında özelleştirmeden elde edilen nakit gelirlerin 3 milyar dolara ulaşmasının beklendiği bildirildi. 
     Devlet Bakanı Ali Babacan ile Merkez Bankası Başkanı Süreyya Serdengeçti imzasıyla, 6. gözden geçirmeye ilişkin 31 Ekim'de IMF'ye sunulan niyet mektubunun ''özelleştirmeye'' ilişkin bölümüne göre, özelleştirme programında teknik sebeplerden doğan bazı gecikmelere rağmen, 2003 yılı sonuna kadar Tüpraş ve Tekel'in, 2004 yılı başında ise Petkim'in özelleştirilmelerinin tamamlanması planlanıyor. 
     Öte yandan, niyet mektubunun verilmesinden sonra Tüpraş özelleştirmesinde teklif veren iki grupla görüşmelerin 13 Ocak'ta sonuçlandırılacağı açıklanmış, Tekel'de ise sigara bölümü için verilen teklif yetersiz görülüp ihale iptal edilmişti. 
     Mektuba göre, bu yılın başından beri özelleştirme gelirlerine ilişkin sadece 144 milyon dolar nakit gelir elde edilmiş olmasına rağmen ki bu durum özelleştirme gelirlerine ilişkin Eylül sonu gösterge niteliğindeki hedefin tutturulamadığını gösteriyor , yıl sonu için 2.1 milyar dolar olan özelleştirme geliri hedefinin ulaşılabilir olduğuna inanılıyor. Bakanlar Kurulu tarafından kısa zaman içinde kabul edilmesi beklenen Türk Telekom'un özelleştirme stratejisi hazırlandı. Telekom'un özelleştirme stratejisi de, mektup gönderildikten sonra kamuoyuna açıklanmıştı. 
     Mektuba göre ayrıca, gelecek yıl Türkiye Şeker Fabrikaları, Türk Hava Yolları, Milli Piyango ve diğer kamu iktisadi teşebbüslerinin özelleştirilmelerine ilişkin ilerleme kaydedilmesi konusunda kararlılık mevcut. 2004 yılında özelleştirmeden elde edilen nakit gelirlerin 3 milyar dolar tutarına ulaşması bekleniyor. 
     
</TEXT>
</DOC>
