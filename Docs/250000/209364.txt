<DOC>
<DOCNO> 209364 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/18/magazin/amag.html </URL>
<DATE> 2004/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
'Romantik Prens' Popstar'a veda etti 
</HEADLINE>
<TEXT>

   Popstar Türkiye'nin dün geceki elemesinde Firdevs birinci olurken, kırmızı odada Bayhan ve Barış kaldı. Romantik şarkılarla genç kızların sevgilisi olan Barış yarışmadan elendi 
      Deniz Altuntaş 
   
   Kanal D'nin reyting rekorları kıran yarışma programı Popstar'da 10. eleme gecesi dün yapıldı.Gecenin sürprizi, yarışmanın ilk haftasında bu yana favori gösterilen Barış'ın elenmesi oldu. Firdevs'in birinciliği elde ettiği gecede Abidin ikinci, Bayhan da üçüncü sırada yer aldı. 
   Firdevs, bu hafta birinci olmayı beklediğini söyledi. Elenmesinin kendisi için çok önemli olmadığını söyleyen Barış da, "Bu bir yarışma. Normalde çok kolay ağlayan bir insanım ama bu gece ağlamayacağım. Gerçek yarışma hayatın ta kendisi. Çok daha derin duygularla hayata devam edip daha güzel besteler yapacağım" dedi. 
   
   Hak edenler kazandı 
   Jüri üyesi Ercan Saatçi, haftanın sonuçlarını "Bu hafta müzik kazandı" diye yorumladı. Geçen hafta Elena'nın iyi şarkı söylemesine rağmen elenmesinin kendisini çok üzdüğünü ifade eden Saatçi, "Her hafta iyi şarkı söyleyenler eleniyordu. Bu hafta tersi olduğu için çok sevinçliyim. Firdevs birinciliği haketti" diye konuştu. 
   Armağan Çağlayan da Firdevs'in birinciliğini, "Bacaklarının çarpık olması işe yaradı" diye değerlendirdi. 
   Çağlayan, "Artık neyin ne olacağı hiç belli değil. Ben de herkes gibi hayretle izliyorum" dedi. Firdevs birinciliği açıklandığında havaya sıçrayarak "Evet işte bu" diye bağıran Çağlayan, Barış'ın elendiği açıklanıca da gözyaşlarına hakim olamadı. 
   Zerrin Özer de sonuçlar açıklanmadan siyah güneş gözlüklerini takarak, "Nasıl olsa ağlayacağım" diye konuştu. Popstar yarışmasından elenen finalistler Evren, Elena, Eser, Selçuk, Müge, Sergül ve Alpay da geceye katılarak arkadaşlarına destek verdi. 
   
   Bayhan'a destek 
   Yarışmada Barış'la birlikte "kırmızı oda"ya girerek elenmekten son anda kurtulan Bayhan'a da babası Sebahattin Gürhan, stüdyoya gelerek destek verdi. Bayhan hayranları da çıkışta ellerinde pankartlarla, "Bayhan sen bizim popstarımızsın" diye tezahürat yaptı. 
   
   Oylar nasıl dağıldı Firdevs 36.91 Abidin 29.90 Bayhan 20.26 Barış 12.93 
   
</TEXT>
</DOC>
