<DOC>
<DOCNO> 235421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/28/guncel/axgun01.html </URL>
<DATE> 2004/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
'Allah kabul etsin' 
</HEADLINE>
<TEXT>


Devlet Bakanı Mehmet Aydın, tanınmış ailelere mensup bir grup kadının '5 yıldızlı' umre ziyaretini, 'İsteyen istediği gibi gider' diye yorumladı... 

ÖNDER YILMAZ Ankara 

Diyanet İşleri Başkanlığı'ndan sorumlu Devlet Bakanı Mehmet Aydın, Türkiye'nin tanınmış ailelerine mensup 90 kadının, indirim ayına denk getirerek gerçekleştirdikleri umre ziyaretini "Kimse bir şey diyemez. Allah kabul etsin" sözleriyle değerlendirdi. Söz konusu grubun umre ziyaretinin dini açıdan herhangi bir sakatlığı bulunmadığını ifade eden Aydın, herkesin istediği şekilde hareket edebileceğini vurguladı. Aydın sözlerini şöyle sürdürdü 

'İçlerinden gelmiş' 
"Kim nasıl düzenlerse düzenlesin, 'Allah kabul etsin' derim. Müslüman kardeşlerimiz içlerinden geleni yapmışlar ve umreye gitmişler. Kimsenin başka bir şey söyleme hakkı yok. İsteyen istediği şekilde gider." 
Organizatörlüğünü İçkale Şirketler Grubu sahibi Nadire İçkale'nin yaptığı ve Esin Demirören, Berna Ceylan, Diyar Ceylan, Hülya Kalkavan, Muazzez Kalkavan gibi tanınmış ailelere mensup kadınların katıldığı umre organizasyonu için kişi başı 2000 - 5000 dolar ödendiği kamuoyuna yansımıştı. Suudi Arabistan Havayolları'nın Boeing 747 tipi jumbo jet uçağıyla Cidde'ye uçan kadınlar 3 öğün açık büfeli, 5 yıldızlı otellerde konaklarken, şehir içi günlük turları ve Mekke - Medine arasındaki yolculuğu son model klimalı otobüslerle yapmıştı. 


</TEXT>
</DOC>
