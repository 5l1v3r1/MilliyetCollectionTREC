<DOC>
<DOCNO> 240776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/17/son/sontur09.html </URL>
<DATE> 2004/05/17/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
İstiklal madalyası sahipleri "ilgisizlikten" şikayetçi... 
</HEADLINE>
<TEXT>

     İstiklal Madalyalılar Derneği Başkanı Emekli Albay Latif Varışlı, Türkiye'nin bağımsızlık mücadelesinde canlarını esirgemedikleri için Ulu Önder Atatürk tarafından İstiklal Madalyası'yla onurlandırılanlara ilgi gösterilmediğini savundu. 
     İstiklal Madalyalılar Derneği'nin 7. Olağan Kongresi, 100. Yıl Kültür ve Kongre Merkezi'nde toplandı. 
     Varışlı, AA muhabirine yaptığı açıklamada, İstiklal Madalyası'na Atatürk'ün özel bir önem verdiğini, bu nedenle de milli müdafaaya katılanlar için 1920 yılında ''İstiklal Madalyası Kanunu''nun çıkarıldığını anımsattı. 
     İstiklal Madalyası'na hak kazananların madalyalarını eş ve çocuklarına miras olarak bırakabildiklerini anlatan Varışlı, ''Oldukça şerefli bir madalyayı taşımamıza rağmen, bu madalyaları taşıyanlar hakkettiği değeri göremiyor'' dedi. 
     Dernek üyelerinin çoğunun dernek aidatını dahi ödeyemeyecek durumda olduğunu ifade eden Varışlı şunları kaydetti 
     ''Babalarımız cepheye gittiğinde arkada kalanların çoğunun geçimlerini sağlayacak herhangi bir gelirleri yoktu. Aileleri yoksulluk içinde yaşadı. Günümüzde de bu durum pek değişmedi. Üyelerimizin çoğu yoksul. Bazı üyelerimizin, törene çağrıldığında madalyalarını takacak ceketi dahi yok. Derneğimiz güçlükle ayakta duruyor. 
     Ulu Önder Atatürk tarafından İstiklal Madalyası'yla onurlandırılanlara, artık ne sivil ne de askeri yetkililer gereken ilgiyi gösteriyor.'' Varışlı, İstiklal Madalyası sahipleri ile gazi, dul ve yetimlerinin toplu taşım araçlarından ücretsiz yararlandırılmasını da istedi. 
     
</TEXT>
</DOC>
