<DOC>
<DOCNO> 219977 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/05/son/sondun05.html </URL>
<DATE> 2004/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD "Müzakerelerde tıkanıklık olursa aşarız ve devam ederiz" 
</HEADLINE>
<TEXT>

     ABD Dışişleri Bakanlığı Sözcüsü Richard Boucher, Kıbrıs'ta çözüm için Annan planının en iyi yol olduğunu ve çözüm yönünde herkesin umutu bulunduğunu, günlük açıklamalara tepki vermek yerine, anlaşmaya ulaşmak için ne yapılabileceğine odaklanmak gerektiğini söyledi. 
     Boucher, ''Annan planı Kıbrıs için, Kıbrıslılar için iyi. Fırsat ve umut kaynağı. Çok da destek alıyor. Değişiklikler konusunda elbette siyasi tartışmalar var. Ancak ABD'nin desteği tam. Biz, Annan planının Kıbrıs'ta çözüme ulaşma yolu olduğunu düşünüyoruz. Bu Kıbrıs'ta uzun zamandır ortaya çıkan en iyi fırsat'' dedi. 
     Türk ve Yunan hükümetleriyle Kuzey ve Güney Kıbrıs'ın, Annan planı temelinde çalışmayı kabul ettiğini ve şimdi de bu planın tartışıldığını belirten Boucher, şunları kaydetti 
     ''Günlük açıklamalara tepki vermemek lazım. Onun yerine, anlaşmaya ulaşmak için gerçekten ne yapılabileceğine odaklanmak gerek. Bizim yaptığımız da bu. Bu yüzden ABD Dışişleri Bakanlığı Kıbrıs Özel Koordinatörü Tom Weston'ı adaya gönderdik. Bu yüzden adadaki büyükelçimiz çok çalışıyor. Annan planı en iyi yol.'' Görüşmelerde tıkanıklık olması durumunda ABD'nin tutumunun sorulması üzerine Boucher, ''tıkanıklığı aşarız ve devam ederiz'' yanıtını verdi. 
     
     IRAK TÜRKMENLERİ 
     Irak'ta Türkmenlerin, Kürt gruplar tarafından taciz edilip edilmediği ve federal sistemin Türkmenler için iyi olup olmayacağı yönündeki bir soru üzerine Boucher, Irak anayasasına Iraklıların karar vereceğini vurguladı. 
     Boucher, Irak'taki sürecin bütün Iraklıların haklarına saygı göstermesi gerektiğini ABD'nin açıkça ifade ettiğini belirtti. Türkmenlere yönelik saldırılar konusunda fikri sorulan Boucher, ''Hiç kimseye saldırılmasından hoşlanmıyoruz'' dedi. 
     ABD'nin Küba'daki Guantanamo üssünde tutuklu Türklerin ne zaman serbest bırakılacağı sorusu üzerine de Boucher, ''Türkiye ile hangi noktada olduğumuzu bilmiyorum. Ancak geri göndereceğimiz adamlar olduğunda, burada duyurusunu yapıyoruz'' dedi. 
     
</TEXT>
</DOC>
