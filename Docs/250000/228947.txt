<DOC>
<DOCNO> 228947 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/04/06/son/soneko32.html </URL>
<DATE> 2004/04/06/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Alman Merkez Bankası başkanı yoğun baskı altında... 
</HEADLINE>
<TEXT>

     Alman Merkez Bankası Bundesbank Başkanı Ernst Welteke 61 , Euro'nun yürürlüğe girdiği 2002 yılı başında ailesi ile birlikte Dresdner Bank'ın başkent Berlin'de düzenlediği bir etkinlik kapsamında otel masraflarını bu bankaya ödettirdiği gerekçesiyle yoğun baskı altına girdi. 
     Welteke'nin Dresdner Bank tarafından düzenlenen yılbaşı etkinliği kapsamında, tarihi Brandenburger Tor Brandenburg kapısı yakınlarında bulunan Adlon otelinde ailesi ile birlikte 4 gün kalması ve 7661,20 euro'luk hesabı, usule uygun olmamasına rağmen söz konusu bankaya ödettirmesi büyük tepkiye yol açtı. 
     Welteke, bu olaydan dolayı istifa etmeyi düşünmediğini belirterek, ''Bundesbank olayı ayrıntısıyla incelemiş ve etkinliğin 2 günlük kısmının görev icabı olduğu için Bundesbank tarafından ödenmesine karar vermiştir. Ben de diğer 2 günün masrafını ödedim. Parayı Dresdner Bank'a havale ettim'' dedi. 
     Çok sayıda gazete, Welteke'nin istifa etmesi gerektiğini belirtirken, Der Spiegel dergisi ile Reuters haber ajansı, İtalya'da tatil yapan Almanya Başbakanı Gerhard Schröder'in de olaya büyük tepki gösterdiğini öne sürdü. 
     Maliye Bakanı Hans Eichel, konunun sadece Bundesbank'ı ilgilendirdiğini belirtirken, Sosyal Demokrat Parti SPD Genel Sekreteri Klaus Uwe Benneter ile muhalefetteki Hıristiyan Demokrat Birlik Partisi CDU Genel Sekreteri Laurenz Meyer ise, Welteke'nin tutumunun kabul edilemeyeceğini ve bu konuda bir rapor yayınlanması gerektiğini kaydettiler. 
     Birlik 90 Yeşiller Partisi eş başkanı Reinhard Bütikofer ise, Welteke'yi savunarak, sonuçta hesabın yarısını ödeyerek, doğru şekilde davrandığını söyledi. 
     
</TEXT>
</DOC>
