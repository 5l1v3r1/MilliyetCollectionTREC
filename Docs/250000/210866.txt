<DOC>
<DOCNO> 210866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/24/son/soneko09.html </URL>
<DATE> 2004/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan, Annan ile görüştü 
</HEADLINE>
<TEXT>

     Başbakan Recep Tayyip Erdoğan, Birleşmiş Milletler Genel Sekreteri Kofi Annan ile görüştü. 
     Dünya Ekonomik Forumu toplantılarının yapıldığı İsviçre'nin Davos kasabasında yaklaşık 45 dakika süren toplantıya Maliye Bakanı Kemal Unakıtan ve Devlet Bakanı Ali Babacan da katıldı. 
     Başbakan Erdoğan, BM Genel Sekreteri Kofi Annan'dan Türkiye olarak, Kıbrıs'ta sorunun çözülebilmesi için iki tarafın da güvendiği bir arabulucu atamasını istedi. Erdoğan, Genel Sekreter'in bu öneriyi olumlu karşıladığını, ancak Türk tarafının herhangi bir isim önermediğini kaydetti. Çözüm için Annan planını referans aldıklarını belirten Erdoğan, iki taraf arasında çözüm konusunda mutabakat sağlanmadıkça referandumun söz konusu olamayacağını söyledi. 
     
     TEMENNİM 1 MAYIS'TAN ÖNCE ÇÖZÜM 

     Başbakan Erdoğan, BM Genel Sekreteri Kofi Annan ile 45 dakika süren görüşmeden sonra yaptığı açıklamada, görüşmede, ''siyasi alanda taraf olmadığı bilinen bir ülkeden arabulucunun devreye girmesi, işin başından itibaren sonuna kadar iyi takip eden ve taraflara güven veren bir arabulucu ile götürülmesini'' ifade ettiklerini belirtti. 
     Erdoğan, BM Genel Sekreteri Annan'ın da, ''bunu cesaret ile ele alıp değerlendireceğini, Türkiye'nin yaptığı açıklamanın kendisine cesaret verdiğini ve tarafların aynı şekilde buna yaklaşmalarının da neticeye gitmeyi kolaylaştıracağını'' kendisine ifade ettiğini söyledi. 
     Başbakan Erdoğan, şöyle dedi 
     ''Temennim odur ki bu süreci hızla işletmek suretiyle Kıbrıs'ta 1 Mayıs'tan önce bir çözüme varalım. Çünkü bizim de burada arzumuz herhangi br engeli ortaya koyarak veya herhangi bazı yeni sebepler ileri sürerek 1 Mayıs süresini aşma gibi bir gayretin içine girilmesin ve 1 Mayıs'tan önce bu iş bir neticeye kavuşturulsun.'' Basın mensuplarının ''Uzlaşma olsa da olmasa da planın referanduma götürülmesini Rumlar kabul ederse, Türkler de kabul edecek mi'' sorusuna, Başbakan Erdoğan, ''Uzlaşma sağlanmadığı takdirde referandum söz konusu olabilir mi'' diye yanıt verdi. 
     Basın mensuplarının ''BM Genel Sekreteri'nin böyle bir önkoşulu olduğu söyleniyor'' yönündeki sorusuna, Erdoğan, referandum için bir önkoşul olmadığını, referandumun mutabakat metni üzerinde yapılacağını söyledi. 
     Başbakan Erdoğan, şöyle devam etti 
     ''Bunun için de tabii tarafların, liderlerin burada yapacağı olumlu katkılar ile bir mutabakat metni sağlanmalı. Bu mutabakat metni, 1 Mayıs'tan önce referanduma götürülmelidir. Burada söylüyorum, Kuzey Kıbrıslı Türkler bu konuda her zaman önde olacaktır.'' Gazetecilerin, ''arabulucu olarak isim önerdiniz mi'' şeklindeki sorusu üzerine, Başbakan Erdoğan, ''önermediğini'' söyledi. 
     Edinilen bilgiye göre, Türk tarafının arabulucu olarak düşündüğü kişiler arasında, ABD Dışişleri Bakanı Colin Pawel ile NATO eski Genel Sekreteri Lord George Robertson bulunuyor. 
     Başbakan Erdoğan, görüşmeden sonra, danışmanlık firması Goldmen Sachs firmasının Başkanı Victor Halberstadt tarafından onuruna verilen öğle yemeğine katıldı. 
     
</TEXT>
</DOC>
