<DOC>
<DOCNO> 208426 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/13/son/sontur27.html </URL>
<DATE> 2004/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan AB dünya cenneti değil 
</HEADLINE>
<TEXT>

     Başbakan Recep Tayyip Erdoğan, Türkiye'nin AB'ye yük olmayacağını aksine büyük katkı sağlayacağını belirterek, "Dünyanın dikensiz bir gül bahçesi olmadığı, uzak gelecek perspektifi olmadan AB'nin de hali hazırda bir dünya cenneti olmadığı daha iyi görünüyor" dedi. 
     Erdoğan, AKP grup toplantısında Türkiye'nin AB üyeliği ile ilgili olarak katıldığı toplantılar hakkında milletvekillerine bilgi verdi. AB toplantılarının ekseninin değiştiğini belirten Erdoğan, "Yeni temel başlıklar güvenlik boyutuyla Türkiye gibi büyük bir ülkenin AB'ye neler kazandıracağı boyutuyla ve Türkiye'nin kazanacakları boyutuyla ele alınıyor. AB, sadece genişleme esasında değil, derinleşme esasında da kendi geleceğini görmeye çalışıyor" diye konuştu. 
     
     Türkiye'nin yıldızı yükseliyor 
     Bölgedeki gelişmelerin Türkiye'nin yıldızını yükselttiğini belirten Erdoğan, "Almanya'daki toplantıda AB ile bütünleşmiş bir Türkiye'nin, geniş bir coğrafyada muhtemel siyasi ve kültürel ayrışmaların önlenmesinde vazgeçilmez bir sorumluluk üstlenerek Avrupa kıtasının barış, istikrar ve güvenliğine önemli katkılarda bulunacağını anlatma imkanımız oldu" dedi. 
     Çoğulcu Avrupa'nın geleceğine ilişkin tespit ve perspektifleri ortaya koyduğunu da ifade eden Erdoğan, şunları söyledi 
     "Türkiye'nin AB'ye üyeliğinin stratejik önemine işaret etmek için gerekli yapısal reformları tamamlayıp tek pazara entegre olmuş bir Türkiye, topluluk için bir yük değil, yepyeni bir ekonomik dinamizm kaynağı olacaktır. Kaldı ki Avrupa ile Kafkasya, Ortaasya ve Ortadoğu arasındaki ulaştırma, enerji şebekelerinin merkezinde yer alan Türkiye, Avrupa ekonomisinin sürdürülebilir kalkınması açısından ilave bir stratejik önem de taşımaktadır diye vurguladık. Ayrıca AB üyeliği üzerinden dünya barışına katkıda bulunmak için Türkiye olarak elimizi uzattığımızı, uzattığımız elin havada kalmayacağını umduğumuzu söyledik." 
     
     İtirazlar azaldı indi 
     AB'deki muhataplarının Türkiye'nin dev adımlar attığını söylediğini ve takdir gördüklerini kaydeden Erdoğan, "Tereddütler bitme noktasına gelmiştir, itirazlar bir-iki meseleye inmiştir. Yani hiçbir arzu belirtmesek de gelinen noktada AB'nin Türkiye'ye duyduğu ihtiyaç daha büyük önem kazanmıştır. Yeni temel başlıklar güvenlik boyutuyla Türkiye gibi büyük bir ülkenin AB'ye neler kazandıracağı boyutuyla ve Türkiye'nin kazanacakları boyutuyla ele alınıyor" dedi. 
     
     Allahın izniyle hızımız kesilmeyecek 
     Avrupalı muhataplarının karşısında Türkiye'nin saygınlığının günden güne artığını bildiren Erdoğan, "Türkiye inşallah çok yakın zamanda demokrasisi ve barışçı kimliğiyle bölgesinin ve hatta dünyanın parmakla gösterilecek ülkelerinden biri haline gelecektir. Allahın izniyle Türkiye'nin bu büyük medeniyet koşusunda hızı asla kesilmeyecektir" diye konuştu. 
     
</TEXT>
</DOC>
