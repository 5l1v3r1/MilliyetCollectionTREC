<DOC>
<DOCNO> 203420 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/20/son/sontur16.html </URL>
<DATE> 2003/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Gürtuna ''Başbakan Erdoğan ile bir kırgınlığımız yok'' 
</HEADLINE>
<TEXT>

     İstanbul Büyükşehir Belediye Başkanı Ali Müfit Gürtuna, AK Parti Genel Başkanı ve Başbakan Recep Tayyip Erdoğan ile aralarında kırgınlık bulunmadığını belirterek, ''AK Parti'ye katılıp katılmayacağım kısa bir süre sonra açıklanır'' dedi. 
     İnternetteki haber portallarının yöneticileriyle biraraya gelen Gürtuna, İstanbul'u Türkiye Cumhuriyeti'nin kuruluşunun 100. yıldönümüne hazırladıklarını vurgulayarak, bu sürede ili yaşanabilir ve yöneten bir kent haline getirmek istediklerini söyledi. 
     ''İşsizliği önlemek için 'Tam İstihdam Projesi' başlatıyoruz'' diyen Gürtuna, ''İstanbul'un işsizlik haritasını çıkarıyoruz. Bir iş, bir de işsizlik havuzu oluşturacağız. Bunlar arasında akış sağlanacak. Bunu yaparken yoksul kesimden başlayacağız ve objektif olacağız. Torpil olmayacak'' diye konuştu. 
     Daha sonra ''önümüzdeki yerel seçimlerde aday olup olmayacağına'' ilişkin soruları yanıtlayan Gürtuna, ''Halk takdir ederse göreve devam ederiz'' dedi. 
     Gürtuna, ''Ne zaman bağımsızlıktan kurtulacaksınız '' şeklindeki soruya ise şu karşılığı verdi 
     ''Bu, yakın bir tarihte netleşir. AK Parti'ye katılıp katılmayacağım da, kısa bir süre sonra 10-15 gün açıklanır. Olay netleşmeden bir şey söylemek doğru olmaz'' ''Kendisinin görev yaptığı süreçte Erdoğan'a yakın bürokratların görevden uzaklaştırıldığına'' ilişkin iddialar bulunduğunun hatırlatılması üzerine Gürtuna, ''Kadro konusu bir süreçtir. Bazıları bir görevde yorulurlar ve görevi başkasına devrederler. Böyle olan arkadaşları başka yerlere aktardık. Bazılarını da terfi ettirmişizdir. Bu 'kadro kıyımı' anlamında bir yaklaşım değil'' diye konuştu. 
     
</TEXT>
</DOC>
