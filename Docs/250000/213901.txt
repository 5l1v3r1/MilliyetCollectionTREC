<DOC>
<DOCNO> 213901 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/02/08/son/sonspo06.html </URL>
<DATE> 2004/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizlispor, gençlere yönelecek... 
</HEADLINE>
<TEXT>

     Denizlispor Teknik Direktörü Giray Bulak, puan olarak rahatladıklarını, bunun da geleceğin Denizlispor'unu oluşturmak için bir fırsat olarak önlerinde durduğunu söyledi. 
     Bu sezon deplasman başarılarını bir türlü kendi sahasına taşıyamayan Denizlispor, Samsunspor galibiyetiyle 3 haftalık aradan sonra kendi sahasında kazanmanın sevincini yaşadı. 
     Tek gollü de olsa kazanıp puanı 36'ya çıkarmalarının kendilerini hayli rahatlattığını kaydeden Bulak, ''Bunu rehavete kapılma anlamında söylemiyorum. Aksine bundan sonra da hem puanlar, hem genç oyuncuları kazanmak istiyoruz'' dedi. 
     Kadrodan 10'a yakın futbolcunun ayrıldığını, 3. kaleci İlker'i de kadroya alarak Samsunspor maçına 17 kişiyle çıktıklarını hatırlatan Bulak, şöyle konuştu 
     ''Puan olarak rahatlamamız, geleceğin Denizlispor'unu oluşturmak için bir fırsat. Önümüzdeki dönemde geleceğe yönelik yapılanma içinde olacağız. Bir Can'ı, bir Berk'i ilk 11'de sahada görebilirsiniz. Zor olan gençleri yetiştirmektir. Ayrıca Vestel Manisaspor'a kiralık olarak verdiğimiz Bülent Ertuğrul ve İbrahim gibi oyuncular geri dönecek. İstediğimizi gerçekleştirirsek, en az 5 yıl rahat edecek bir kadroyu oluştururuz.'' Dar ama yürekli bir kadroyla yola devam ettiklerini belirten Bulak, ''Binanın direklerini sağlam oluşturmamız lazım. Bazı bölgelerde isimler önemli. Bu olduğunda istediğiniz planı rahatça uygulayabilir ve oturtabilirsiniz'' diye konuştu. 
     
</TEXT>
</DOC>
