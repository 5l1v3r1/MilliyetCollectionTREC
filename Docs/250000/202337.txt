<DOC>
<DOCNO> 202337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/16/ekonomi/eko05.html </URL>
<DATE> 2003/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Efes, Sırbistan - Karadağ basket ligine adını verdi 
</HEADLINE>
<TEXT>

   Efes İçecek Grubu'nun resmi sponsoru olduğu Sırbistan - Karadağ basketbol ligine Efes Premier Ligi adı verildi 
      EKONOMİ SERVİSİ 
   
   Efes İçecek Grubu, Efes Pilsener markasıyla Sırbistan - Karadağ Basketbol Ligi'nin tek resmi sponsoru oldu. Sırbistan - Karadağ ligi Efes Premier Ligi adını aldı. 
   Efes İçecek Grubu'nun yurtdışı bira faaliyetlerini yürüten EBI, ağustos ayında Sırbistan'daki Pancevo Bira Fabrikası'nı almıştı. Fabrikada Weifert ve Standard bira markaları üretiliyor. Şu anda Türkiye'den ithal edilen ve 2004 yılı ilk çeyreğinde yerel üretimle Sırbistan pazarına sunulacak olan Efes Pilsen, Sırbistan - Karadağ Erkekler 1'inci Basketbol Ligi'nin tek resmi sponsoru oldu. Efes Pilsen'in son Dünya ve Avrupa Basketbol Şampiyonu olan Milli Takımı bünyesinde barındıran Sırbistan Karadağ ligine sponsorluğu Sırbistan Karadağ Basketbol Federasyonu Birinci Lig Takımları Genel Direktörü Slobodan Jelic'in yanı sıra, Efes İçecek Grubu Başkanı Muhtar Kent'in katıldığı basın toplantısıyla duyuruldu. 
   Kent, "Avrupa ve dünya basketbolunda tartışılmaz bir ekole sahip olan Sırbistan'da bu rekabetin bir parçası olmak bize ayrı bir keyif ve gurur kaynağı oldu" dedi. 
   
   
</TEXT>
</DOC>
