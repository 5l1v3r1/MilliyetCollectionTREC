<DOC>
<DOCNO> 204190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/24/son/sonspo01.html </URL>
<DATE> 2003/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'ın mali işler sorumlusu Transfer yapacak gücümüz var 
</HEADLINE>
<TEXT>

     Galatasaray'da mali işlerden sorumlu yönetim kurulu üyesi Refik Arkan, sarı-kırmızılı kulübün her zaman transfer yapacak gücünün bulunduğunu söyledi. 
     1905 Galatasaraylı Yönetici ve İşadamları Derneği'nin yılbaşı balosuna katılan Arkan, burada basın mensuplarının sorularını yanıtladı. Bu sezon beklemedikleri sonuçlarla karşılaştıklarını kaydeden Arkan, ''Hocamız Fatih Terim'le bir araya geldik. Bize alınması gereken önlemleri bildirecek. Biz de ne isterse onu yerine getireceğiz'' dedi. 
     Ligde zirveden uzaklaşmalarının, bu istekleri yerine getirmeyi bir anlamda kolaylaştırdığını ifade eden Arkan, ''Ligdeki yerimiz itibariyle, daha önce bazı nedenlerle cesaret edemediğimiz kararları alabiliriz'' diye konuştu. 
     
     ''TEDİRGİNİM'' 
     Refik Arkan, Ali Sami Yen Stadı ile ilgili kredinin biraz fazla gecikmesinin, kendisini de tedirgin ettiğini söyledi. 
     Bu tür kredilerin prosedürlerinin çok fazla olduğuna dikkati çeken Arkan, ''Başkanımız bu kredi için temmuz ayında anlaşma yaptı. Kulüp olarak tüm yükümlülüklerimizi yerine getirdik. Artık tüm iş onlara kalıyor. Alternatiflerimiz de var. Ancak bu kredinin en cazip olması nedeniyle diğer kredilerin üzerine fazla gidemiyoruz. Kredi işinin 2004 yılının Şubat ya da Mart ayına kadar tamamlanacağını umuyorum'' dedi. 
     Stadın mutlaka yıkılıp yeniden yapılacağına vurgu yapan Arkan, Şişli Belediye Başkanı Mustafa Sarıgül'ün önerisini de bildiklerini, ancak ortada henüz hiçbir şeyin bulunmadığını kaydetti. 
     
     ''AVRUPA'DAN KOPMAMALIYIZ'' 
     Arkan, ligdeki başarıların Galatasaray taraftarını tatmin etmediğini, bu nedenle Avrupa'dan kopmamaları gerektiğini söyledi. 
     UEFA Kupası'nda devam etmek istediklerini dile getiren yönetici Refik Arkan, sezon sonunda da Şampiyonlar Ligi ya da UEFA Kupası'na katılmayı garantilemeleri gerektiğine dikkati çekti. 
     
     ''BAŞKANLARIMIZIN BİLDİĞİ VARDIR'' 
     Refik Arkan, kulüp eski başkanları Faruk Süren ve Mehmet Cansun'un, kendileri ve Fatih Terim'e yönelik açıklamaları konusunda, ''Başkanlarımızın açıklamalarını ben de biraz yadırgadım. Ancak mutlaka bildikleri vardır'' dedi. 
     ''Onların, bizim başımızın üstünde yeri vardır'' diyen Arkan, şöyle devam etti 
     ''Gönül, önce bu konuları Galatasaray platformlarına getirmelerini arzu ederdi. Şahsen bu açıklamalar beni çok rahatsız etmez. Ancak kongre üyeleri bunları değerlendirir. Belli ki bazı iletişim eksiklikleri oldu.'' 
     
</TEXT>
</DOC>
