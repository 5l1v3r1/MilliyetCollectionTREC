<DOC>
<DOCNO> 225713 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/03/26/spor/ykoksaldi.html </URL>
<DATE> 2004/03/26/ </DATE>
<TIME>  </TIME>
<AUTHOR> Ebru KÖKSALDI  </AUTHOR>
<HEADLINE>
O direk zaten kırık 
</HEADLINE>
<TEXT>

   
   8 şubat 2004'te Roma, Juventus'u 4-0 mağlup ederken, o akşam Cassano konuşuluyordu. Çünkü maçtan önce takım arkadaşlarına söylediği bir sözü gerçekleştirmiş ve golden sonra koşarak korner direğini, kusursuz nokta isabet volesiyle kırmıştı Takım arkadaşı Panucci, "niye yaptın" diye onu sorgularken, hakem Collina, Cassano'ya sitemle sarı kartını çıkarıyor, Cassano da ellerini onun boynuna atıp, "tamamdır" diye karşılık veriyordu. Kurallar dışı bu şovmenliğin, bu kadar rahat ve içten diyaloglarla sonuçlanması izleyenlerin bile hoşgörüsünü zirveye vurduruyordu. 
   Fenerbahçe - Bursaspor maçında da Tuncay - Fatih ve hakem Metin Tokat arasında benzer şeyler yaşandı. Avrupa liglerinde de gördüğümüz bir hareketle korner direğini söken Tuncay cezasını aldı, fazlasıyla çekecek. Ama bu harekete "daha önce hiçbir yerde yapılmadı" diyenlerle biz ne yapacağız 
   Bir başka olay Pozisyon hatası yapan Mahmut'un, 46. dakikadan sonra tribünlerin öfke seliyle yıkılması veya kaleci Recep'in, Gençlerbirliği maçında kendi taraftarlarınca alaycı alkışlarla rencide edilmesi. İkisi de Türk futbol seyircisinin sahiplenme aşırılığının son performansıydı. 45 bin kişi tarafından tek bir hatada dahi yuhalanıp, küfür yemenin ne demek olduğunu eski Beşiktaşlı, şimdi Bursasporlu Tamer'e, İbrahim'e, Yasin'e, Mondragon'a, kısaca tüm futbolculara sorabilirsiniz. Hatta Ali Güneş'e Yuh'ların ve nefretin en şiddetlisini yaşamış biri olarak bundan nasıl kurtulup, futbolunu oynayabildiğini de. 
   Ama herkes onun gibi olamıyor. Erhan Albayrak'ın Fenerbahçe'nin ilk lig maçında sol kanatta bir enkaz haline dönüşmesi için sadece yarım saat küfür yemesi yetmişti. Selçuk'un sistemli yıpratılışı da bu sezonun en acımasız öykülerinden biridir. 
   Bu öyle bir sertliktir ki, o futbolcu daha sonra ne kadar iyi oynarsa oynasın tribünler en ufak olumsuz hareketini yakalamaya odaklanmıştır. Ama bunu yapan sadece tribündekiler değil. Birçok futbol yorumcusunun ligin daha 1. haftasından itibaren aynı isimlere aynı tribün ağzıyla kustuğunu unutabilir miyiz "Sıradan ve zayıf Selçuk, küçük takım futbolcuları". Tıpkı kafasını çok fazla teknik detaya yorması gerekmeyen, gittikçe futbolu sevmekten uzaklaşan taraftarlar gibi futbolcuların falsolarını arama peşindeler. Bu bakış açısıyla seyirci nasıl doğru işler yapmaya ikna edilebilir Sadece yıpratan tarzınızla kaotik futbol düzenimizdeki kara deliği büyütmekten başka bir şey yapamıyorsunuz. 
   
      
</TEXT>
</DOC>
