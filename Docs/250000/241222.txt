<DOC>
<DOCNO> 241222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/05/19/son/sontur08.html </URL>
<DATE> 2004/05/19/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Şarampole yuvarlandı, cep telefonu ile kurtuldu... 
</HEADLINE>
<TEXT>

     Bolu'da özürlü motoruyla yoldan çıkarak şarampole yuvarlanan sürücünün hayatını, jandarma ve polis ekipleri kurtardı. 
     AA muhabirinin aldığı bilgiye göre, D-100 Karayolu'nun Kuruçay mevkiinde meydana gelen trafik kazasında, bedensel engelli Hüseyin Türk'ün kullandığı özürlü motosiklet, sürücünün direksiyon hakimiyetini kaybetmesi sonucu yoldan çıkarak şarampole devrildi. 
     Devrilen motosikletin altında kalan bedensel engelli Hüseyin Türk, uzun süre kendi imkanlarıyla aracın altından kurtulmaya çalıştı. Başarılı olamayınca, 156 Jandarma İmdat telefonunu arayarak yardım istedi. 
     Kaza ihbarını alan jandarma ekipleri, trafik bölge ekipleriyle, uzun süre kazanın olduğu bölgeyi aradılar. Daha sonra aracının altında kurtarılmayı bekleyen bedensel engelli Hüseyin Türk'ü, bulunduğu yerden çıkarttılar. Türk, 112 acil yardım ekipleri tarafından ilk müdahalesi yapıldıktan sonra, Bolu İzzet Baysal Devlet Hastanesi'ne kaldırıldı. 
     
     KAZANIN ORTAYA ÇIKARTTIĞI DRAM 
     Türk, hastanede, askerden geldikten sonra omurilik felci geçirdiğini belirterek, ''Hastalandıktan sonra tedavi olmak için gitmediğimiz doktor kalmadı. Doktorlar çare olmadığını söyledi. Ben hastalandıktan sonra kardeşim de aynı hastalığa yakalandı. Kardeşimle birlikte yaşam mücadelesi veriyoruz'' diye konuştu. 
     Üç ayda 180 milyon lira olar özürlü maaşı aldığını belirten Türk, ''Kaza yaptığım özürlü motorumu, 5 yıl önce hayırsever bir vatandaş almıştı. Motosikletim bozulduğunda, hurdacıdan aldığım parçalarla kendim tamir ediyorum. Yenisini almamıza imkan yok, çok para istiyorlar. Aldığım para da yetmiyor. Şimdi de bozuldu, ne yapacağımı bilmiyorum'' diye konuştu. 
     
</TEXT>
</DOC>
